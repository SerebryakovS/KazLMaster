	Сайын Мұратбеков

	Әңгімелер





МЕНІҢ ҚАРЫНДАСЫМ




	Биыл қысқы демалыста ауылға келгенімде, қарындасымның соншалықты тез өсіп, өзгеріп кеткені қатты таңырқатты.

	Кеше ғана жолда келе жатқанымда оны көз алдыма тіптен басқаша елестетіп едім. Орта бойлы, толықша келген қара торы жүзді, әр кездегі ерке қалпында менімен таласа кетуге дайын тұратын өжет қыз. Шолақтау келген сүйкімді мұрны үнемі күлкі нышанын аңғартып, сөйлеген кезде делбіреп тұратын. Қақ жара өрген қалың қара шашының маңдай алды бұрымына қосылмай, бұйралана шоқтанып біткен. Ол кейде желбіреп көзіне түсетін. Осы бір көзіне түсе беретін «тентек» шашы кейде менің зығырданымды қайнатушы еді. Өз-өзімнен қарындасыма тиіскім келіп кететін де аяқ асты ашу шақырып, айқайлап ұрыса бастайтынмын. Шынымды айтсам, үйдегі уақытымның көбі қарындасыма шүйліге жүріп, үлкендік ақыл айтумен өтетін-ді. Оның бойынан әрқашан қызға лайықсыз міндер тауып, кінәлап ұрсушы едім. Ал ұрысқан кезімде, ол көзі жапақтап бәрін мойындап, үнсіз отыратын да менің жүзімде сәл жылылық пайда болған сәтте-ақ өзіме қосыла езу тартатын. Сол-ақ екен, мені қуақы қылығымен алдаусыратып, ептеп қана есікке жылысатын. Егер менен бұрын есікке жетіп үлгерсе, айтқан ақылымның түгелдей зая кеткені. Әлгінде ғана жаудырап отырған қарындасым, тордан құтылған дала құсындай, ойнақшып шыға келеді. Маған қарап тілін шығарып:

	– Мақтаншақ! Үлкен болғаныңа мақтанасың ғой, брр... – деп мазақтап сыртқа қаша жөнелетін. Ондайда мен жарылып кете жаздап, ызаға булығамын. Артынан қуа шығып:

	– Келерсің, бәлем, үйге! – деп жұдырығымды түйемін.

	Кей кездерде оның күнделікті сабақтарын тексеріп қарап, сұраулар беріп өзімше «емтихан» да алатынмын. Сұрауларым әрдайым сабаққа пәлендей қатысы жоқ, кездейсоқ болушы еді. Егер қарындасым жауапты дөп қайтара алмай қалса, ұрыстың басталғаны. Бірақ амал қанша ұрысып айтқан ақылымды күле тыңдап, жөні келсе әлгіндей мазақтап кете беретін. Әсіресе осы тілін шығаратын әдетті қайдан тапқанын білмеймін, қанша айтсам да қоймайтын.

	Mіне, осындай ерке қылықты мінездерімен сағындырған сол қарындасым бүгін бір түрлі өзгеріп, жат болып кеткен секілді. Жүгіріп кеп құшақтай алар деп тұрғанымда, салмақты басып келіп сабырлы амандасуы да ойымдағыдай болып шықпады. Сонда да болса мен амандықтың соңынан:

	– Қалай оқып жүрсің? Әлі емтихан аламын, – деп үлкендік әдетіммен ескертіп қойғам. Ол сәл қызарып кетті де:

	– Дайынмын, аға, – деді.

	Қарындасымның қазіргі жүріс-тұрысы да, сөйлеуі де, тіпті езу тартып күлгені де басқаша. Бойы сұңғақтанып, қара торы ерке жүзі ашаңдаған, есейгендік пішін бар, ойнақшып тұратын отты көздері де байсалды, ойлы қарайды. Шолақ мұрнының ұшы үшкілденіп, қырлана түсіпті. Жаңадан тіккізген қызыл драп пальтосы да өңіне жарастық беріп тұр. Бір сөзбен айтқанда, қарындасым тамаша сұлу қыз болыпты. «Қыз деген тез бойжетеді», – деп апамның талай айтқаны есіме түсті. Бірақ мен оның осы әсем сұлулығынан гөрі, тиісе кетуден тайынбайтын, ерке қылығын аңсап келіп едім ғой. Ойлап қарасам, айтты-айтпады, қарындасым бойжететіндей жасқа келіп қалыпты, енді бір айдан кейін тура он жетіге толады екен. Орта мектепті де биыл бітірмек.

	Үйге кіріп жайғасып отырған соң да, бірнеше рет онымен бұрынғыдай сөйлеспек болып оңтайланып едім, сөзіміз байланыспады. Бұрын қала жайын қайта-қайта сұрап, таңырқап, қызыға тыңдайтын қарындасым бұл жолы менің жаңалықтарыма да құмартқан жоқ. Тіптен салдарлы. Әр сөзден соң өзімнің сөз жалғап, әр нәрсені сұрай беруіме тура келді. Қай институтқа түсуге даярланып жүргендігін сұрағанымда:

	– Білмеймін... әлі ойланамын, – деді ол лажсыз езу тартып. Онан соң ойын екі ұшты айтты: – Мүмкін ауылда қалармын...

	Кешкі астан кейін қарындасым сабаққа даярлану үшін түпкі бөлмеге кетті де, біз апам екеуміз ас бөлмеде шай ішіп оңаша қалғанбыз. Апам алдымен менің институттағы хал-жайымды, оқуды қашан бітіріп, қайда жұмыс істеуге баратынымды тізбелеп сұрай бастады. Дәл осы жайларды апам бұрын да бірнеше рет сұрап біле тұрса да, бұл жолы әдейі сөз болсын деп отырғаны белгілі еді. Сондықтан бұрын әлденеше айтқанымдай, оқуымның бітуіне әлі екі жарым жыл барын, мүмкін болса бітірісімен агроном болып өзіміздің ауылға келетінімді тағы да қайталап айтып бердім. Ауылда болып жатқан жаңалық, өзгерістерді де сөз еттік. Апамнан естідім: орта мектепті бітірген біздің ауылдың бірталай жастарын колхоз ауыл шаруашылығының түрлі саласы бойынша мамандар даярлайтын техникалық курстарға, жоғары оқу орындарына түсуге даярлыққа жіберіп жатқан көрінеді.

	– Әлгі, Дәукенің баласы Нұрланды білуші ме ең?

	– Аса жақсы білмеймін, – дедім.

	Менің сыртта оқығаныма талай жыл болғандықтан өзімнен соңғы балаларды жақсы білмеуші едім. Осындай демалыстарға келгенімде олар ойда-қырда жұмыста болады да менімен кездесе бермейтін. Жасыратыны жоқ, мен де өзімнен кейінгі жастармен танысып, істес болуды ойлаған емеспін. Тек кейбір үлкендердің осы апам атаған Нұрланды мақтағаны есімде. Естуімше ол өткен жылы орта мектепті бітірісімен өзіміздің ауылдағы электр станциясына жұмысқа кірген. Үш айдай монтердің көмекшісі, онан кейін монтер болып істейді дейтін.

	– Нұрлан қазір қайда істейді? – деп сұрадым.

	– Станцияда тікіник дей ме, не деуші еді, соның көмекшісі. Жап-жақсы еңбек етіп, табысы да мол, бір үйдің иесі боп қалған баланы колхоз енді үш жылдық оқуға жібергелі жатыр. Бет алды оқи бергеннің несі жақсы дейсің, – деді апам жақтырмаған пішінде.

	Мен апамның сөз төркініне түсіне қойдым. Ол кісінің ойынша, менің ауылға сирек келуім, өткен жаздағы практикамды басқа колхозда өткізуім – далада жүріп жатбауыр болып кеткендіктің салдарынан деуші еді. Көрші кемпірлермен сырласа отырып:

	– Е-ей, көрші-і! «Ананың көңілі балада, баланың көңілі далада» деп бұрынғылар бекер айтпаған екен, – деп, талай күрсінгені есімде. Міне, Нұрлан туралы сөз қозғағанда көмейінде осы ойлар жатқан болар деп түйдім. Біреудің баласында не жұмысы бар десеңізші.

	– Оқығаны дұрыс қой, апа, – деп мен Нұрланға шын тілектес екенімді білдірдім. Жауабым апама ұнамай қалды білем, бір шыны шайды ішкенше, төмен қарап үнсіз отырды. Ескірген бәтес орамалымен тершіген маңдайын сүртті де, үстіңгі жағы қымтап жабылмаған терезеден сырттағы қараңғы түнге қарады.

	– Әлимаға қатты сөз айтып ренжітіп алып жүрме, – деді әлден уақытта, бағанадан бері айта алмай отырған сөздерін түйіндеп.

	Тосын айтылған бұл сөзге мен не дерімді білмей аңтарылып қалдым. Бұрын қарындасыма ұрысқан кездерімде әсте арамызға түсіп көрмеген. Кей уақыт Әлима жылап кеп мені шағыстырғанда:

	– Ештеңе етпейді. Өз ағаң ғой, сені жаман болсын дей ме, – деп жұбататын.

	Ал апамның қазіргі сөз сыңайынан Әлимаға алдын ала араша түсіп отыратынын жақсы сездім. Менің ұрысуыма ендігі жерде жол бермейтіні анық еді. Аз да болса көңілім кірбің алып қалғандай. Қазбалап ештеңені сұраған да жоқпын. Сұрағым да келмеді.

	Ертеңіне түсте қарындасым мектептен тұнжырап, өте көңілсіз қайтты. Оныншы кластың сабағы ауыр тиіп жүрген болар деп, мазалаған жоқпын. Оқу құралдарын қойған жерден өзім барып күнделігін тауып алғам. Менің қимылымнан көз айырмай Әлима бозарып кетті.

	– Аға, иесінен рұқсат сұрамайсыз ба? – деді салмақпен, ақырын ғана.

	ЬІңғайсызданып-ақ қалдым. Сыр бермеуге тырысып:

	– Meн сенің бөтенің емеспін. Рұқсат сұрау-сұрамауым міндет емес, – дедім. Мұнан әрі оған еш көңіл аудармастан күнделігін ақтарып қарай бастадым. Жаңа ғана бетіме ызғары тепкен ашуым қайтып, еріксіз ризалық білдіруіме тура келді. Күнделіктің алғашқы беттерінен бастап кілең «бестік» бағалар тізіліпті. Тек бүгін ғана физикадан «үш» алған екен. Қарындасымның жабырқауы осыдан болар деп ойладым.

	– Өзің алтын медальға кандидат екенсің ғой, – дедім көңілін ауламақ болып. – Ештеңе етпейді, бір «үш» деген немене...

	Әлимада үн жоқ. Сұп-сұр болып, орнынан қозғалмай отыр. Әлгінде көзінен байқаған қалжырау мен шаршағандық мұңға айналыпты.

	– Әлима, саған не болған? Әлде біреу ренжітті ме?

	Қарындасымның сүйкімді жұмыр иегі діріл қағады. Мөлдіреген жас бетінен жол сыза сырғып барып, тамып кетті. Ештеңеге түсіне алмай, мен күнделігін орнына қоя бергенімде, арасынан төртке бөлінген сурет сырғып кеп, аяғымның астына түсті.

	Еңкейіп ала бергенімде:

	– Аға, өзіме беріңіз... Жаным аға... – деп жылап келіп қолыма жабысты. Төртке бөлінген жігіт суретін анықтап көре алмастан, қарындасыма қайтып бердім. Не дерімді өзім де білмедім.

	Екі күн өткенше қарындасым маған үлкен жұмбақ болды. Өзімді қапаландырған жайды сұрауға еш мүмкіндік болмады. Мен жанына жақындасам болғаны, ұялатын болу керек, әр нәрсені сылтауратып Әлима тайып отырады. Оның бер жағында маған шынын айтпайтындай да түр көрсетті. Тас-түйін боп бекініп алғандай. Амалсыздан қолайлы бір кезді күтіп, сабыр етуіме тура келді.

	Түпкі бөлмеде оңаша кітап оқып отырғам. Күн сәскеден ауып қалған. Бір кезде терезе алдынан жас жігіт пен аласа бойлы сары қыз өтті де, аздан кейін сыртқы есік қағылды. Әлима көрші бөлмеде ыңылдай әндетіп жүріп ести қоймаған соң, шығып есік аштым. Мені күтпеген болу керек, қыз да, жігіт те қысылып қалды. Екеуі қосарлана амандасты да Әлиманы сұрады. Үйде екенін айтып, ішке шақырғанымша болған жоқ, біздің дабырымызға қарындасым да шықты. Алдымен маған қарап қызарып кетті де, артынша есік алдында ыңғайсызданып тұрған жас жігітке бұрылды. Спортшылардың шолақ тонын киген бойшаңдау, қара торы жас жігіт кінәлі жандай төмен қарап үнсіз тұр.

	– Нұрлан сенен кітап сұрай келді, – деп жігіт үшін жауапты аласа бойлы сары қыз берді. Кішірек көздері Әлимаға жаудырай қиыла қарап имене, батылсыз жыпылықтайды. Жүзінде жұмбақты бір сыр бар сияқты. Ал мен сенімен бірге сабақ оқығалы келдім.

	Өз-өзінен дір-дір еткен қарындасым тістене тұрып, әзер үн қатты.

	– Қандай кітап керек? – деді сыбырлағандай ақырын сөйлеп. Енді сәл болса, жылап жіберетіндей көрінді. Нұрлан не дерін білмей сипалақтап, қолайсыз жағдайда қалды. Қарындасымның осы сәттегі маған бір түрлі жат, оғаш мінез көрсеткенін ұнатқан жоқпын.

	– Мұның қалай, Әлима, алдымен жолдастарыңды үйге кіргізіп, сонан соң жөн сұрамайсың ба? Кәне, Нұрлан, үйге кір, – деп осы жерде өзім өктемдік еттім. Нұрлан бөлмеге кірген соң да қипақтап, бірден отыра қоймады.

	– Өте асығыспын. Қазір кетпек едім, – дей берді.

	Бұл сөзінің әлде маған, әлде Әлимаға арналғанына түсіне алмадым. Сонда да, өзара қысылмай еркін сөйлессін, деген оймен түпкі бөлмеге кіріп кеттім. Неге екені белгісіз көңілім тыныштық тауып отыра алатын емеспін. Есік пен төрдің арасында әрлі-берлі жүрдім де қойдым. Күнбатыс жақтағы жалғыз терезеден әлсін-әлсін сыртқа қараймын. Бұл терезеден ауылдың батыс жақ бір бөлегі және станцияға қарай баратын тас жол анық көрініп тұрушы еді. Осыдан екі жыл бұрын тас жолдың екі жағына мектеп оқушылары отырғызған жас теректер де бұл күндерде бой тартып, көзге ыстық көрінеді. Тас жолға қараған сайын оқуға алғаш аттанған кезім ойыма түсетін. Анық есімде, анау төбенің күншығыс жағындағы жол бұрылысында машинаға отырғаным. Басқалармен бірге мені мектептес құрбым Сәуле де шығарып салып еді. Сондағы Сәуленің «қош!.. қош!..» деп машина соңынан телміре қарап ұзақ тұрғаны әлі күнге көз алдымда... Ол екеуміз айлар бойы хат алысып тұрдық. Сәуле ауыл туралы, ондағы жаңалықтар жайында көп жазатын. Ал мен болсам «өзің көрген жоқсың, қаланың жаңалықтарын қалай жазамынды» сылтау етіп, жауапты немқұрайды шолақ қайтарушы едім. Жеті айдан кейін менің ең соңғы хатыма жауап келмеді. Мен де қайтып хат жаза қоймадым. Осылайша арамыз үзілген еді. Кейін ауылға келгенде естідім: Сәуле көрші колхозда тұратын біреуге тұрмысқа шыққан екен. Жүрегімде ауыр мұң пайда болды. Мен оны сүйетінімді сонда ғана сездім. Амал не?.. «Қолда барда алтынның қадірі жоқ» деген ғой. Тек жастық шақтағы достықты еске түсірумен ғана тынғанмын. Сондағы Сәуле мені шығарып салып, қоштасқан тас жол тереземнің алдында ескерткіштей болып қалған.

	Қазір сол жолдың үстінде тықыршық атқан қос атты шана әлдекімді күтіп тұр. Үстіндегі буып-түйген жүгіне қарағанда, алыс сапарға жүретін жолаушыныкі тәрізді. Онан арыда мұнарлаған қысқы аспан буланған әйнек сияқты бұлыңғыр тартады.

	Біраздан кейін терезенің алдынан әуелі бұлталаңдай асығып аласа бойлы сары қыз, артынша іле-шала киінген қарындасым мен Нұрлан өтті. Сағатына қарап қойған Нұрлан әлденені айтып, асықтырып барады. Әлима бағанағыдай емес, оның айтқандарын үнсіз тыңдауда. Бұлар сол жүріспен ешқайда бұрылмастан, әлгі жол үстінде тұрған жалғыз шанаға жетті. Ол жерде екеуі біраз тұрды. Әлима тұқиған қалыпта Нұрланның омырауын шұқылап тұр. Нұрлан болса сәл еңкейе бере басын тез көтеріп алады. Ат басын сіресе тартып отырған адам ақырындап жүре де бастады. Нұрлан біресе жүріп бара жатқан шанаға, біресе Әлимаға қарап жалтақтайды. Кенет ол маған қызғанышты да ерекше бір сезім тастап Әлимаға оқыс еңкейді де, шана соңынан жүгірді. Қос ат шананы алға сусытып ала жөнелді. Апамның әнеугүнгі айтқаны рас болды. «Қап, маған неге кірмей кетті, әлде ұялды ма екен?» деп ойладым. Қарындасым сол орнында қыбыр етпестен шана соңынан қолын бұлғап қала берді. Мүмкін, көзіне жас та келген болар. Маған «қош!.. қош!..» деген сыбырлы үні естілгендей сезілді. Қарап тұра беруге дәтім жетер емес. Күрсініп барып диванға жата кеттім. Шым-шытырық ойлар маза бермейді. Барлығы да қарындасым туралы. Бөлмеге кірген апам, неге екенін білмеймін, мені ұйықтап жатыр деді ме, болмаса тыныштықты бұзғысы келмеді ме, әйтеуір есік алдында біраз үнсіз тұрды. Жүзіне бұрын мен байқамаған әжімдер пайда болған. Жайлап жүріп келіп стол үстіндегі кітапты ақтарды.

	– Нұрлан оқуға кетті, – деді әлден уақытта қапаланған көңілмен.

	– Оқығаны дұрыс қой...

	Бұл жолы да апам менің жауабымды ұнатпады. Көп уақыт үнсіз отырды. Бір кезде терезе алдынан жүгіре басып қарындасым өтті де, екі иінімен алқына дем алып үстімізге кірді. Тіптен біз күткендей емес. Балғын жүзінде қуаныш ойнап тұр. Келген бойда апамды қапсыра құшақтап, бір айналдыра билеп шықты... Апам ыңғайланып, әлденені айтпақ болып еді, бірақ Әлима ырық бермеді.

	– Апа, апатай, керегі жоқ, ештеңе айтпаңызшы. Сіз қалай десеңіз де бәрібір, мен оған сенемін, сенемін... – деді апамның құлағына жалынышты сыбырлап.

	Қарындасымның сол баяғы ерке қалпына байсалдылық еніп, сұлулығына басқаша бір жарастық беріп тұр. Тек көзінде ғана жан білмес терең сыр бар тәрізді. «Алғашқы махаббатың сәтті болсын, қарындасым» – деймін іштей мен.





РАЙГҮЛ


	Әбу Сәрсенбаевқа



	Жазғы емтихан аяқталып қалған кез еді, ауылдан хат алдым. Әкем жазыпты. Қысқаша ғана амандықтарын білдіре келіп, хаттың ақырында былай депті: «Қарағым, қайтарыңда сенің алдыңнан көлік алып шықпаймын. Станциядан екі-үш шақырым жердегі – «Қызыл ту» колхозында менің Жарылғап деген ескікөз досым бар. Соның үйіне барып түс. Өте жақсы адамдар. Егер хабар берсең, алдыңнан шығып өздері де күтіп алар. Ескертерім – үлкендер алдында ерсі мінез көрсетпей, ізет сақтап жүргейсің. Сені ауылға Жәкеңнің өзі жеткізіп салмақ...». Ол кезде мен әкемнің бұл хатына пәлендей деп мән бере қойғаным жоқ. Алдағы уақиға осы хаттан басталар деу кімнің ойына келсін. Тіпті Жарылғап кім? Мен білмейтін ол қандай досы? Ол жағын анықтап жатудың да ешбір лайығы жоқ еді. Көлік жіберуге мүмкіншілігі болмайтын шығар дедім де қойдым.

	Асыға күткен соңғы күндер де жетті. Жазғы практиканы өзіміздің ауданда өткізетін болдым. Бұл да мен үшін қуанышты жай еді. Жүрерімнен бір күн бұрын мені кафедра меңгерушісі профессорымыз қабылдады. Ол кісі көңілді сәттерінде студенттермен еркін әзілдесетін ақ жарқын, ашық мінезді адам болатын. Мені күлімдей қарсы алды. Ұстарамен айнадай етіп қырғызған басын екі-үш рет сипалап та қойды.

	– Демек, өз аулыңа баратын болдың ғой? Жолың болсын. Практика кезін дұрыс пайдалан. Көп қыдырушы болма. Қалай, колхоздарыңда қыздар көп пе еді?.. Мүмкін үйленіп келерсің, ә? – деп сөзін әзілмен бастады.

	– Үйленуге ертерек қой, – дедім мен.

	Осы тұста әке-шешемнің де биыл жаз мені аяқтандырсақ деп талай мазалағандары, «бір қолқанат» жайын айтып жазған хаттары есіме түсіп, сәл қысылып қалдым. – Қалай, жігітім, тап бастым-ау деймін, қызарып кеттің ғой, ха-ха-ха...

	Орнынан тұрған профессор бар денесімен қарқылдап тұрып күлді. Мен жалтаруға тырыстым. Аузыма қалай түскенін білмеймін, бұл арада ешбір реті болмаса да:

	– Практикамды өзіміздің ауылда емес, көрші «Қызыл ту» колхозында өткізсем деймін, – деп салдым.

	– Тоқта, тоқта, – деді ұстазым жұлып алғандай. – «Қызыл ту» дейсің бе? «Қызыл ту», ә?.. – Ол енді ұмытқан бір нәрсесін есіне түсіргендей сәл ойланып қалды. Әлден соң басын изеп: – Білемін «Қызыл туды», – деді. – Жақсы айттың-ау, жақсы айттың. Есімнен шығып барады екен. Сол колхоздан бір сауыншы қыз ғылыми кеңес сұрап маған хат жіберген екен. Жауап жазып қойған едім, ала барып, қолына тапсырсаң...

	Профессор төс қалтасынан алған бүктеулі конвертті маған ұсына берді. Хатты қолыма алдым да, мен де күлдім. Конверт сырты таза, ешқандай адрес жазылмаған.

	– Ә, жазбаппын ба? Апырау, сол қыздың адресін қайда қойдым екен?

	Ол қалталарын, столының тартпаларын ақтарыстыра бастады.

	Бірақ таба алмады.

	– Қап, шынымен жоғалтып алғаным ба? Фамилиясы кім еді?.. Ұмыттым, ұмыттым... Ие, ие, таптым, қыздың есімі Райгүл. Ұмытпа, Райгүл, кәне, жазып алшы...

	Осылайша қыздың аты ғана жазылған хатты қалтама салдым. Бұрын өзім болып көрмеген «Қызыл ту» колхозына жолшыбай соға кетуіме осы хат та бір себеп болып еді.

	Шағын станцияға сәл кідірген жолаушылар поезы аяғым жерге тиер-тиместен жылжып жүріп кетті. Паровоз бар даусымен ышқына бір айқайлап қойды да: «Қош-қош-ш! Қош-қош-ш!» деп ырсылдай күш алып, төбесінде қою түтіннің шудасын созып бара жатты. Сәлден кейін жүйткіген қалыпта көзден де тасаланды. Станцияны жым-жырттық қайта басты.

	Бұл кезде күн әбден еңкейген. Күні бойғы қапырық ыстықтың қаруы қайтып, ауа салқындай түскен. Мен вокзал сыртына шықтым. Жақын маңайдан «Қызыл ту» колхозына қарай жол сұрап алатын ешкім көріне қоймады. Кітапқа толы зілдей ауыр чемодан қарымды талдырып, әбден зықым кетіп тұрғам. Дәл осы сәтте, шеттегі қоймалар жақтан торы ат жеккен бір арба салдырлатып шыға келді. Жүгіре басып қолымды көтердім. Арба айдаушы: шолақ жең, сары көйлек киген жалғыз ғана қыз екен, кілт тоқтады. Шашы қобырамас үшін тарта салған болуы керек, басында ақ жібек орамалы бар. Мен одан «Қызыл ту» колхозына жол сілтеп жіберуін сұрадым.

	Қыз қара көздерін жалт еткізіп, басымнан аяғыма дейін асығыс бір қарап алды да:

	– Отырыңыз, – деді, мұндай оқыс жауапқа, қуанғанымнан болуым керек, бірден ұға алмай тұрыңқырап қалдым.

	– Барсаңыз, отырыңыз тез, ақы алмаймын, – деді қыз екінші рет асыққан үнмен.

	Арба үстінде күлімсі иісі бар екі үлкен қап жатыр екен. Арт жақтағы бос орынға чемоданымды орнықтырып қойдым да, өзім соның бір шетіне отыра бердім. Менің жайғасуымды күтпестен-ақ арба иесі:

	– А, ну! – деп делбені қағып қалды. Ат жұлқынып кеткенде, шалқамнан түсіп қала жаздадым. Артына бұрылған қыз: – Ұстанып отыр, – деп айқайлап қойды. Торы атты cap желгізіп жүріп кеттік.

	Лезде станцияның қиқы-жиқы көшелерін артқа тастап, тегістеле қоймаған тас жолға түстік. Алдымыздан жазық дала басталады. Жолдың екі жағы да әлі шалғы тимеген қалың шабындық. Кешкірген күннің қызғылт жалқын сәулесіне шомылып, айнала балауса шалғын үсті жасыл күреңдене түседі. Алыстан зәулім теректері бар, шоқ-шоқ боп ұйыса өскен қалың ағашты колхоз орталығы да көрінді. Торы ат жүрдек-ақ екен. Жануар делбе қаққызар емес. Тозаңша құжынаған кешкі шіркейден оқтын-оқтын пысқырынып басын шұлғып тастап келеді. Аяқ алып жүрісі әсем-ақ!

	Кедір-бұдыр тас жолда бірде ырғып-ырғып түссе, бірде шайқап-шайқап тастап, зірк-зірк еткен арба жүрісі де өте жайсыз. Орнығып отыра алмай, қозғалақтап, қатты мазасызданып келемін. Мұнымды қыз сезді білем, аттың басын сәл ірікті де, өз маңындағы жас шөптен біраз ысырып тастады.

	– Бояуы жұғады демесеңіз, бері шөп үстіне отырыңыз.

	Менің күткенім де осы ғой. Қызбен қатарласа келіп отырдым. Енді қыз мойнындағы желпілдеген жібек орамалдың ұшы сәл қисайсам менің бетімді қытықтайтын болды. Сүйкімді бір лебіз әкеледі. Арба шайқалғанда, қыз екеуміз иық қағысатын болдық. Әуелгі сәтте мен ептеп қысылып та қалдым. Бірақ қыз бұған көңіл бөлетін емес. Бірте-бірте бойым үйренген соң мен енді иығымды әдейілеп қызға жиі-жиі тигізіп, еркінси бастадым.

	– Атты сонша қинап қайда асығасыз, қарындас, жай-ақ жүрейік те, – деймін.

	– Немене, арба ішіңізді түйгілеп келе ме? – деді. Мен сасып қалдым.

	– Жоға, жоқ... Таныса отыралық, дегенім ғой.

	– Е, танысып құда түспек пе едіңіз? Кеш қалдыңыз...

	Қыз қатулы қалпына қайтадан келіп, кекесін қимылмен жалт бұрылды да, қырындай отырды. Біраз жүргеннен кейін, мен ат айдауға тілек білдіріп, делбеге қол созған едім, қыз шытынып қалды.

	– Рақмет, мен өзім де айдай аламын, – деп делбені кере, қағып-қағып жіберді. Торы ат бұрынғысынан да қатты жұлқи жөнелді. Үнсіз келеміз. Әлден соң қыз маған әдейілеп бұрылып тұрып қарады.

	Қадала қалған шарасы кең қарақат көздері мен болымсыз секпілі бар ашаң жүзіндегі маған деген таңырқаушылығы сонша, тіпті мен қысылып қалдым. Сәл езу тартқандай болды.

	– Қателеспесем, сіз күйеу жігіт боларсыз? – деді онан соң.

	– Қайдағы? – дедім тіксіне таңданып. Қыз жүзінде мысқылды күлкі тағы жылт етті.

	– Кәдімгі қайын жұртына келе жатқан...

	«Қой мына қыз мені, сірә, мазақ етіп келе жатқан болар», – деп мен бұдан ары сөз қозғауды орынсыз көрдім.

	Колхоз көшесіне біз кіргенде, күн ұясына қонып, мал өрістен қайтқан кез еді. Ауыл орталығындағы еңселі үлкен ақ үйдің алдына келгенде, қыз арбаны кілт тоқтатты.

	– Түсіңіз, біздің ауылдың басқармасы осы, – деді.

	Мен алғыс айтып, чемоданымды алдым. Қызға соңғы рет қарадым. Ренжігенімді жасыра алмадым білем, қыз күліп жіберді.

	– Ат айдатпады деп қапаланбаңыз, сіз қонақсыз ғой. Жолдың ой-шұқырын білмейсіз, – деді көңілді үнмен. Тағы күлді. Екі ұртының үстінен тұнық судың бетінде үйірілгендей сүйкімді құйындар пайда болды. Осылайша аз күлкісін сый етті де, жүріп кетті. Тынымсыз қозғалып, делбені үсті-үстіне қағып барады. Арбаның қарасы көзден таса болғанша, орнымда тапжылмастан тұрдым. «Әттең... Қыңыр қыз екенсің» – деп түйдім ішімнен.

	Біртіндеп ымырт үйіріле бастады. Тымық кеш. Әзірге ауыл үйлерінің арасын анық ажыратқанмен, бүгінгі түннің мейлінше қараңғы болатын түрі бар еді. Көшеде кездескен алғашқы біреуден Жарылғаптың үйін сұрап алдым да, темекіні сора түсіп, төбесін шифермен жапқан кішірек үйге таяна бердім. Қақпа алдында атқа мінгелі тұрған киіз қалпақты қарт адам мені көрді де, бөгеліп қалды. Сәлем беріп, жанына келдім. Қарт оң қолындағы жуан дойыр қамшысын сұр бешпетінің сыртынан қынай буынған жалпақ күміс белбеуіне қыстырып, маған үңіле қарады. Аса бір сұсты адам тәрізді. Қайраты да қайтпаған болса керек. Сол қарына ілген қайың құрығы да еріксіз көз тартады, атан түйені мерт қылатындай ұзын да жуан. Кәдімгі Абай заманындағы Абылғазының қара құрығындай.

	– Уә, жол болсын, балам?

	– Жарылғап ақсақалды іздеп келем, – дедім.

	– Қош келдің делік, Жарылғаптың кімі боласың?

	Мен абыржыңқырап қалдым, сәл бөгеле түсіп аты-жөнімді айта бастадым.

	Қарт қалың сақалын бір сипап қойды.

	– Жөн, жөн... Ендеше сол Жарылғабың мен болам.

	Онан кейін мені әбден сынамақ болған адамдай бас-аяғыма біраз шүйліге қарап алды да, мол денесімен үй жаққа бұрылды.

	– Ұлтуған-ай, уа Ұлтуған! – деді дауыстап.

	Үйден сабырлы қозғалып, басына қарқарадай етіп ақ орамал оранған ұзын сары кемпір шықты.

	– Мына баланы көрдің бе? – деді Жарылғап қарт мені иегімен нұсқап. Ұлтуған таяп кеп, таныған кісіше жылы шыраймен амандасты.

	Кемпір мен шал бір уақыт оңаша күбірлесіп алды.

	«Бүгінгінің жастары... осылай келіп қалған соң қайтесің» – деген қарттың сөздері құлағыма шалынды. Содан кейін қарт маған қайта оралып:

	– Жөн, жөн, – деді бір сәтке аузына сөз түспегендей.

	– Ал, балам, үйге кіре бер. Мен егін жақты бір шолып келейін... Әй, кемпір, қымыз бер балаға, сусап келген болар. Ас-суыңды да әзірле. Шылым түтінін қос танаулатуына қарағанда, бұл бала оның серігімен де теріс болмас, кемпір. Тентек суды да ұмытпағайсың.

	Соңғы сөздерімен мені кекеп тұр. Үлкен кісінің алдында түтіндетіп тұрғанымды енді ғана ерсі көріп темекімді табаныма баса салдым.

	Жарылғап қарт ерге жеңіл мінді де, кеш қараңғылығын жамылып, жорта жөнелді. Ұлтуған шешей байыпты да меймандос адам екен. Маған аса бір жылы мейірім көрсетуге тырысты. Жуынатын су әзірлеп, орамал алып шығып берді. Жуынып болған соң үйге кірдім. Алдыңғы бөлме жұпынылау көрінді. Есігіне перде ұсталған төргі бөлмеге өттім. Нақ төрдегі ақ кереуеттің тұсына кестелер ілінген, ал кіре берістегі сол жақ бұрышта үстіне кітап, иіс су, айна қойылған шағын стол тұр. Төрге төселген сұр текеметтің үстіне оюлы қызыл алаша жайылыпты.

	Ұлтуған шешей неше түрлі құрақтардан әдемілеп тігілген төр көрпесін салды. Әңгімелесе отырып қымыз іштік. Кемпір азды-көпті өз жағдайларымен таныстырды.

	– Жер ортасынан асып қалған кемпір-шалмыз. Ел ішінде біреуден ілгері, біреуден кейін жүріп жатқан жайымыз бар. Ортамызда ерке өскен жалғызымыз өткен жылы онжылдықты бітірген, қазір сауыншы боп істейді. Елді шулатып жүрген мықты сол, – деп Ұлтуған шешей сөз арасында қызы туралы аса мақтанышпен күле сөйледі.

	Бірақ шешейдің екі сөзінің бірінде қызын айта бергені маған ұнаған жоқ. Сәлден кейін ол алдыңғы бөлмеге шығып кетті. Төсекке сүйенген бойда маужырап отырып көзім ілініп кетіпті. Қанша мызғығанымды білмеймін, лып етіп жанған шамның сәулесінен ояндым. Біреу перде арасынан сығалады да, басын кері тартып алды. Білегін ғана созып, шамды қайта өшірді. Осының артынша-ақ ауызғы бөлмеден Ұлтуған шешеймен әлдекімнің сөйлескен сөздері анық естіліп тұрды. Шамасы қызы болуы керек.

	– Апа-ау, қонағыңыз мені сынап та үлгерген болар, – деді қыз көңілді үнмен. – Әлгінде станцияға ащыға барғанымда бұл кісі менің арбама отырып келген еді.

	– Құрып қасын, не дейді, сөйлесіп те қойдыңдар ма?!

	– Жоға, мен өзім жол бойы көңілсіз боп, жігітіңіздің сөзіне құлақ асатын мұршам да болмады.

	«Мәссаған, бұл не дегендері?» – деп қайран қаламын. Менің ойымды олардың сөзі қайта бөліп кетеді.

	– Бәрі Жұман ағаның қырсықтығы ғой. Не өзі білмейді, не білетіндердің айтқанына көнбейді.

	– Жә, Жұманды тағы қоқалақтатайын дедіңдер ме?

	– Жоқ, апа десе, сауын сиырларды түнде де жайылымға шығарайық десек, соған қасарысып көнбей отыр.

	– Тек әрі, түнде сиыр жайылушы ма еді?

	Қыз шешесінің тіксіне таңырқауына рахаттана күлді.

	– Міне, Жұман аға да дәл сіз сияқты. Жайылғанда қандай.

	Қыз енді шешесіне түнгі жайылым туралы тәптіштеп түсіндіре бастады. Ұлтуған апай қызының тез-тез айтқан сөздеріне тамсанып таңдайын қағады.

	Енді бір әзірде қызы бүгін кешке барлық жастар жиналып сиыр жаюға баратынын айтып еді:

	– Жә, үйде қонақ барда қыдырғаны несі? – деді шешесі жақтырмай.

	– Апам қызық осы. Қыдырамын деп отырмын ба, сиыр жаюға барамыз.

	– Бақташысы бар ғой, бақсын. Не үшін еңбек алады?

	– Апа, әй, апа, – деді қызы кейіп, – айтсам ғой, тағы ашуланасыз.

	– Ашуланбай ше? Жетеді енді секектегенің, сен бала емессің, білдің бе? Күлме, бұл сөзге күлетін ештеңе жоқ. Осы уақытқа дейін жүрдің, жетеді енді. Жетті...

	Ұлтуған шешей соңғы сөздерін даусын көтеріп, қатал айтты.

	– Түу, апа-ай, ақырын сөйлесейші, қонақтан ұят қой... Мына қыздың шешесі мынадай бажылдауық, өзі қандай екен демей ме. – Қыздың ақырын күле тұрып сыбырлаған сөздері ап-анық естілді.

	Біразға дейін ауыз бөлме тым-тырыс боп тына қалды. Ат дүбірі жерді солқылдата кеп, есік алдына тоқтаған. Біреу аттан гүрс етіп түсе қалды да, аяғына тас байлағандай дүрс-дүрс басып ауыз бөлмеге кірді. Абыр-дабыр қайта басталды. Келген Жарылғап қарт екен.

	Әлден уақытта мен жатқан бөлмеге кірді.

	– Е, батыр-ау, басыңды көтер, кәне, енді әңгімелесейікші... Қарт менің оқуымның барысын, бітіріп шыққан соң кім болатынымды тәптіштеп сұрады. Орайына қарай сөз арасында колхозды да қосып қояды. Қазіргі уақытта колхоз басшылығында жақсы білімі барлар ғана істей алатындығын қызына дәлелдейді.

	– Бәрі білімде қалды ғой, – дейді ойлана отырып. – Өткен күзде біз жаңа председатель сайладық. Қалай болды десеңші?! Жиналысқа ауданнан бірінші секретарьдің өзі келді. Біз, әрине, алғашқыда ескі бастығымыздың орнынан түсірілуіне қарсы болдық. Бірақ коммунистер мен комсомолдар бірінен кейін бірі сөйлеп, ақыры, қойшы, әйтеуір, әлгі Жұманды (ескі бастығымызды айтамын), өскен шаруашылықты басқара алмайды, білімі жоқ деп, қоярда-қоймай орнынан алды. Кімді сайладық? Осында оқуды бітіріп келгеніне бір жыл болған, өзіңдей жап-жас агроном баланы. Колхоз құрыды дестік. Жоқ олай болмады. Білімнің аты білім екен. Өзі де бір еті тірі болатын. Колхозымыз, желі оңынан тұрғандай, дүрілдеп шыға келді... Көрдің бе?.. Әкеңнен сенің де сондай бір оқуда екеніңді естіп қуандым ғой. Қалай, бітірген соң бастық болар ойың бар ма? – деп әзіл-шыны аралас қарқылдап тұрып күліп алды.

	Жарылғап қарт атын шөпке қоюға сыртқа шығып кетті де, сәлден кейін бөлмеге қыз кірді. Бағанағы арба үстіндегідей емес, үстіне бүрмелі қоңыр көйлек, аяғына етік киіпті. Денесі енді бұрынғыдан да сұлулана түскен. Бос өрілген ауыр бұрымдарын артына қарай серпіп тастап қояды.

	– Жақсы дем алдыңыз ба? – деді жымиып.

	– Рахмет, өте жақсы демалдым.

	– Ішіңіз қалай тәуір ме? – деді күлімсіреп.

	– Тәуір, – дедім, қаншама намыстансам да, сыр бермеуге тырысып. Мұнан арғы сөздерімді де барынша сабырлы қалыпта айттым:

	– Қарындас, сіз сырт қарағанда, тәуір адам сияқтысыз, бірақ кісіні сыйлау дегенді білмейді екенсіз.

	Жай айтсам да, сөзім оған ауыр тиді білем, жүзіндегі күлкі ізі кенет ғайып болды.

	– Ал сіз ше?.. – деді онан соң жұлып алғандай, – сіз де ұялсаңыз етті... студентсіз...

	Осы кезде сырттан кіріп келген Жарылғап қарт:

	– Жә, неғып тұрсың, бар! – деп қызының сөзін бөліп тастады.

	Тамақ үстінде әкесі мен шешесі болмаса, қыз сөзге мүлдем араласқан жоқ. Маған өкпелі сияқты. Әлсін-әлсін елеңдеп, сырттан әлдеқандай белгіні күткендей болады. Жақын жерден бір назды әнді бастаған ысқырық естілген кезде, қыз орнынан көтерілді. Жарылғап қарттың қолындағы кесесі стол үстіне тақ ете түсті.

	– Тісің сынғыр, бұл қайсысы екен тағы да жел шақырып жүрген, – деді шытынап. Қыз әкесіне көзінің астымен бір қарады да, сыртқа шығып кетудің ебін таба алмай ішкі бөлмеге кірді. Ысқырық көпке дейін тынған жоқ. Тек даладан әлдекімнің: «Әй! Бұ кім?» – деп жөтеле шыққан даусынан кейін барып өшті.

	– Кеш жарық, – деді есік жақтан сырылдай шыққан солғын дауыс. Ұзын бойлы, кеудесімен емес, қарнымен ырсылдай дем алған семіз адамды шамның сәулесі көмескі ғана көрсетті. Жарылғап қарт кемпіріне қарай ысырыла отырды.

	– Уай, жақсы келдің, Жұман, жоғарылат.

	Жұман басын сұққан қалыпта үйдің ішін көзімен тінте бір қарап шықты да, сыртқа түкірініп тастап, нақ төрге кеп отырды.

	Ол көңіл үшін темір қасықпен табақты тықырлатып ауыз тигені болмаса, асқа беттеген жоқ. Өкпесі ауру болса керек, отырысымен көкірегі шулап, ырсылдап кетті. Киген киімінің қымбаттылығына қарап-ақ білікті адам екенін тануға болатын. Жарылғап қарт екеуі өзара астықтың шығымдылығы жайын сөз етіп біраз отырды.

	– Мына бала?.. – деді әлден соң Жұман маған қарап қойып.

	– Бұл бала, – деді Жарылғап қарт та оның сөзін қайталады, – өзіміздің бала ғой.

	Екеуі де сөздерінің соңын айтпастан, мен туралы өзара ортақ түсініктері барын аңғартты. Жұман қара шай құйғызып ап, сораптай ұрттады.

	– Ақсақал, мен өз теріме өзім сыймай, қапаланып келдім, – деді онан соң Жұман күрсіне отырып. – Осы жасыма дейін, міне, дастарқан үсті ғой, не үлкенге, не кішіге, «сен» деп қарамаған жан едім. Білмеймін, елге істеген жақсылықтарым алдымнан жамандық боп шығып жатыр.

	Жарылғап қарт жүзі тайып, тұқырайып отырған күйі басын изеді.

	– Несін айта берейін, жаманды-жақсылы біраз жыл болса да, ел ағасы болдым. Соғыстан кейінгі шаруашылығы шайқалған колхоздың дәл бүгінгідей өркендеуіне менің де еңбегім сіңді-ау деп ойлаймын. Қай председатель мен сияқты колхозшылармен тату болды, айтыңызшы құдайшылығын?

	Менің есіме әлгінде ғана Жарылғап қария айтқан әңгіме түсті.

	«Қызыл ту» колхозының бұрынғы председателі осы екен ғой деп, жорамалдадым іштей.

	– Енді, міне, фермадан да қуғалы жатыр...

	– Қой ары! – деді Жарылғап қарт шошынғандай басын көтеріп.

	– Солай, ақсақал, – Жұман кеңкілдеп күлген болды. – «Білімің жоқ, мал маманы емессің, ферманы басқара алмайсың», – дейді.

	– Ойбай-ау, осындағы небір сүтті сиырларды әкелген сен емес пе едің? – деді Ұлтуған шешей де шыдай алмай.

	– Қайтесіз, сол еңбегім еш боп отыр ғой.

	– Қайсысы ол сені жарамайды деп жүрген? – деді Жарылғап қарт. Жұман бірден жауап бермеді. Суып қалған шайды самасына дейін аузын толтыра бір ұрттады. Дем алысы бұрынғыдан да гөрі ауырлап кетті.

	– Жастар, – деді әлден уақытта, – басқа болса бір сәрі-ау... Кешегі тұлымшағынан сипап, өзім өсірген Райгүл... Бүгін міне, менімен ерегескендей станцияға да өзі барды.

	Енді үшеуі де үнсіз қалды. Қыз есімін естігенде, менің есіме профессорымыз жолдаған хат сап ете түсті. Аздан соң ендігісін өздерің біл дегендей, зіл тастап Жұман шығып кетті.

	– Қызым, – деді Жарылғап қарт дауыстап. Ішкі бөлмеден дыбыс болмады.

	– Қызым! – деді тағы да, бұл жолы да тым-тырыс.

	– Уа, жер жұтты ма, қайдасың, Райгүл! – деп айқайлап жіберді.

	Төр бөлменің перде есігін серпіп жіберді де, сұп-сұр боп өңі қашқан қыз шықты.

	– Көке, – деді сыбырлап қана, – сіз маған түсініп барып ұрыссаңызшы.

	Осы тұста Ұлтуған шешейдің де:

	– Жә, не болды, – деген сабырлы үні шықты.

	Жарылғап қарт маған көзінің қиығын тастап бір қарап қойды да, ләм деп аузын ашпады. Менің ауыр тыныштықты бұзып сөз бастауыма тура келді.

	– Райгүл, біздің профессорға хат жазған сіз емессіз бе? – деп сұрадым. Қыз маған оқыс бұрылды. Кең ашылған жасқа толы көздері жалтылдап, түйіле қалуға дайын тұратын қабақтары діріл қағады.

	– Мен...

	Осылайша Райгүлді таптым. Ұстазым жолдаған сәлемін айттым, хатын тапсырдым.

	Райгүл әуелде сенімсіздеу қарап, хатты ашпастан әлденеше рет айналдырып қарап шықты.

	– Адресі жоқ.

	Тез-тез оқи бастады.

	– Профессордың өзі жазған, – деді таңырқаса қарап қалған әкесі мен шешесіне. – Апа, деймін, хатын қалай бастағанын қарашы: «Райгүл, меніңше, сен тентек бала болуың керек...» Мені тентек бала дейді. Апа, сен ғана мені тентегім деуші едің ғой. Қандай жақсы адам өзі...

	Үлкен қуанышы аядай бөлмеге сыймағандай, Райгүл жүгіре басып сыртқа шығып кетті. Тіпті Райгүлдің әкесі мен шешесі ештеңеге түсіне алмай, аңырып отырып қалды.

	– Мұнысы не тағы? – деді әлден уақытта Жарылғап қарт.

	– Әлгі бір айтып жүретін үлкен адамынан хат келген ғой, сірә, – деді кемпірі.

	– Жә!

	Жарылғап қарт ашулы еді. Көзін жапқан ұзын қастары түксиіп кетті.

	– Мына балаға төсек салып бер, онан соң ана қызыңды тауып әкел! – деп кемпіріне әмір етті. – Қуаныштың да орны бар...

	– Келіп қалар қазір. Бойжеткен дейміз-ау, әлі бала сияқты, – деп қояды сабырсызданған Ұлтуған шешей.

	Біраз бой жазу үшін сыртқа шықтым. Жаз айының көзге түртсе көргісіз тастай қараңғы түні. Дәл сол түнгідей аспандағы жұлдыз да жиі болмас. Сипай соққан салқын леп. Даланың салқын ауасы. Кеудеңді кере тыныстап, басың ауған жаққа қарай жүре бергің келеді. Ауыл сыртынан, алыстан ән естіліп тұр. Тастай қараңғы түнде естілген ән қандай! Тек ұйқылы дала ғана емес, аспан әлемі де ән ырғағына қосылғандай. Кей жұлдыздар ән балқытқандай сорғалап ағып кеп, дәл төбеңе жеткенде жоқ болады. Енді бірде жігіттер мен қыздардың көңілді дуы, жаңғырыққан күлкілері анық естіледі.

	– Тентегім, даусыңнан айналдым...

	Анадай жерде әлгінде ғана қызын іздеуге шыққан Ұлтуған шешей де ән тыңдап тұр екен.

	Маған төсек түпкі бөлмеге салыныпты. Бағанағыдай емес, бойым сергігендіктен бе, болмаса ауыл жастарының көңілді думаны көңілді қытықтады ма, әйтеуір жатқым келмеді. Әлден кейін қызын ертіп Ұлтуған шешей де келген. Неге екенін өзім де білмеймін, Райгүлдің келгеніне мен қатты қуандым.

	– Ұнатасыз ба? – деді ол кірген бойда бір уыс дала гүлдерін ұсынып. Өзі құшырлана бір иіскеді де, менің алдыма қойды. – Сізге әкелдім. Хат әкелгеніңізге орай.

	Енді оның жүзінде алғашқы сәттердегі тұрпайы қыңырлықтың ізі де жоқ еді. Бойынан даланың жұпар гүліндей лебіз еседі. Қан ойнап бал-бұл жанған жүзіне, екі ұртының үстінен ойыла түскен сүйкімді құйындарына қадала қараймын. Ол қымсынды-ау деймін, қабағын шыта қойды.

	Есіме оның арба үстіндегі сөзі түсті.

	– Райгүл, сіз мені күйеу жігіт деп не себептен айттыңыз? – деп сұрадым.

	Райгүл әуелде маған қарап қулана күліп қойды да, менің шынымен ештеңеден хабарсыз таңырқап отырғаныма көзі жеткен соң, бөгеліп қалды.

	– Сіз шынымен-ақ білмейсіз бе? – деді сыбырлап қана, – қызық екен, ал сіздің менде суретіңіз де бар.

	– Райгүл, жат енді, – деді осы кезде ауыз бөлмеден шешесі. – Ертеңгісін тұра алмайсың. – Ауыз бөлмеге шығып бара жатып Райгүл есік алдына жеткенде кілт бұрылды.

	– Естірсіз әлі, – деді. Сәл кідірістен кейін тағы сыбырлап: – Ендігі келгеніңізде тура фермаға келіңіз, – деді.

	Ертеңгі шайдан соң мен кетуге ыңғай білдірдім. Ұлтуған шешей бір-ақ күн қонғаныма риза болмады.

	– Қарағым, үйіңе несіне асығасың. Екі-үш күн қонақ болып қайтсаң етті, – деді кейігендей.

	– Әлі келемін ғой, апа, аманшылық болса тағы талай келемін.

	Райгүлде де жұмысым бар...

	– Ие, келіп тұр, қарағым. Біздің де қарағанымыз осы бір қыз. Осының келешегін тілейміз. Келіп, кеткен сайын ақылыңды айтып тұр. Жалғыз еркеміз ғой балалық тентектігі әлі басылмаған.

	Сыртта есік алдында кеше кештегі Жарылғап қарттың өзі мініп жүрген ат ерттеулі тұр екен, маған даярлап қойыпты. Қарт атты шешіп әкеп алдыма көлденең тартты да, қарсылығыма қарамастан қолтығымнан демеп өзі аттандырды.

	– Келіп тұратын бол, қарағым. Жатсынба, біз де сенің бір үйің боламыз. Құдағи, құдаларға тегіс сәлем де, – деді кемпір тағы да.

	Күн әлі ыси қоймағандықтан, атты желе шоқырақтатып келемін. Жол бойы ойлай-ойлай ешбір жауабын таба алмадым. Әкемнің «ескі досым» дегені қалай, ал бұл кісілердің «құдағи, құдасы» қалай? Мен еш уақытта естімеген бұл қандай құдасы? Қалайша естімедім?

	Ауылға келген соң бірер жетіден кейін, жексенбі күні ертеңгісін сөз қозғадым. Әкем атын ерттеп қойған... Шабындықты араламақ болатын. Апам ертерек барып колхоз наубайханасына бір қабат нан салып кеп (ол нан пісіруші еді), ертеңгі шайға жұмыртқа жаққан жылы тоқаш әкелген. Мен шай үстінде әкемнен, мүмкін болса бір ат тауып беруін сұрадым.

	– Онымен қайда бармақсың?

	– «Қызыл ту» колхозына, – дедім мен практикамның жайын түсіндіріп.

	– Бүгін күн демалыс қой, барсаң, – деді апам іле қостап, – қайда барады дейтін емес, ана, Жарылғаптың үйіне барып түседі.

	Дәл осы жерде өзіме жұмбақ болған жайды сұраудың орайы келіп-ақ қалды.

	– Сол кісілер әнеугүні сіздерді құда деп еді, қай жағынан құда болады? – деп сұрадым.

	Әкем не дерін білмей аңырып қалды. Апам болса басын теріс бұра бере әкейге әлдеқандай ым берді. Байқаймын, стол астынан әкейді түртпектеп те отыр. Ойланып қалған әкем тамағын кенеп:

	– Қарағым, – деп, сөзін бұрын мен байқамаған ерекше бір үнмен бастады. – Бұрынғының кәдесінде баласына өмірлік жолдасты ата-анасы іздеуші еді. Ал бұл күнде ол ескі кәде болса – қалды. Дегенмен, біз, мына шешең екеуміз, мейлің құп көрерсің, әлде көрмессің, оқуын енді екі жылдан кейін бітіреді ғой деп, сол Жарылғаптың қызына құда түскенбіз. Қызы жаман бала емес. Ата-ананың қадірін де біледі. Тек екеуің ұғыссаң болғаны...

	Ар жағы түсінікті еді. Әкейдің айтқандарын үнсіз тыңдадым, бірақ ештеңе дей қойғаным жоқ. Не дерімді өзім де білмедім.

	Егер әкем мен шешем басқа бір жағдайда дәл осылайша сөйлескен болса, мен ол кісілерді кінәлап, сөгіп тастаған болар едім. Ал қазір дәл осы сөздерін тыңдай бергім келеді. Жасыратыны жоқ, Райгүл маған қатты ұнаған болатын. «Райгүл, – деймін оңашада сыбырлап қана, ол алдымда тұрғандай, – рұқсат етші, мен де сені тентегім дейін».

	Әнеугүні сыбырлап шақырған Райгүл үні енді құлағымнан кетпей қойды.

	«Қызыл ту» колхозына келісімен бірден товарлы сүт фермасына бұрылдым. Кішірек қақпадан атты байлап, жаяу кіруге тура келді. Қақпа іші кең аула екен. Қызыл құм төсеп тастаған жөлке жолдар ұзына созылып жатыр. Өрістен қайтқан сиырлар сап-салқын жерге кеп рақат тауып, күйіс қайыруда. Ақ халаттарын жел кеулеп, ары-бері асыққан сауыншылар жүр. Райгүл көріне қоймады.

	Бір әйелден сұрап едім, бетіме бажырая қарады.

	– Немене бұл, Райгүлді іздеген жігіттер көбейіп кетті ғой, тіпті, – деді күңкілдеп. «Жігіті не?» дедім шытынып. Аяқ астынан қызғаныш та пайда болды.

	Әйел мені шеткеректе тұрған кішірек ақ үйге нұсқап жіберді.

	Ауызғы үйге кіре бере түпкі бөлмеден естілген мынадай бір сөздің куәсі боп, есік алдында тоқтап қалдым.

	– Райгүл, – деді ақырын ғана жігіт үні, – мен бүгін жұмыстан қалып, сенімен әдейі сөйлескелі келдім... Не болды бұл? Алты күннен бері күнде кешкісін барып қақпаларыңның алдын торимын, ылғи ысқырамын. Неге шықпайсың? Әлде менімен жолыққың келмей ме?

	– Бәсе, ұнжырғаң түсіп келгеннен-ақ осылай сөйлесетініңді сезіп едім, – деді қыздың көңілді үні. – Кәне, түзу қарашы. Ал тағы не айтпақсың? Сөйле.

	– Райгүл, – деді жігіт бұрынғыдан да жай сыбырмен, – сені әке-шешеңнің атастырып қойғаны рас па?

	– Әрине, рас. Тіпті биыл күзге дейін ұзатпақшы да. Білесің бе, кімге, әлгі бір профессордан хат әкелген студентке...

	– Иә, – деді ауыр күрсінген жігіт, – ол студент, білімі бар, ал мен болсам, бір қарапайым тракториспін. Не дейін, өзің біл...

	Орнынан тұрды білем, орындық қинала сықырлады.

	– Әділ, – деді қыз енді салмақты үнмен. – Тоқта, әуелі тыңдасаңшы! Meн өзім шықпайын деп жүр дейсің бе. Көкем осы күні тым қатал, тіпті жұмысқа әзер жіберіп жүр. Бәрі әлгі бір студенттің... Ол өзі біздің үйге бір-ақ қонды, оның үстіне хат әкелді. Мен оған:

	«Оқыған, білімді, жақсы жігітсің, ал қалыңдықты әке-шешеңе іздетуге ұялсаң етті» – деп айтуға оқталдым да, ретін таппадым. Ендігіде осы фермаға келіңіз дегем. Келсе, айтам ғой: «Рас, мен сізді сыйлаймын, бірақ...».

	Бұдан арғы сөздерді естігенде мен тынысым тарылып, қатты күйіндім. Тұра беруге шыдамым жетпеді. Тез кетуге бекіндім.

	Мен бар уақиғаны бастан-аяқ есіме түсірдім. Оймен Райгүл екеуміздің арамыздағы қарым-қатынасты таразылап, айтқан сөздерін талдап шықтым. Иә, арамызда пәлендей дерлік сөз болмапты. Егер сонау бір хат берерімнен бұрын әкесі болмағанда, ол маған бірден қатты айтатын еді ғой. «Ұялсаңыз етті, студентсіз...» деп маған кінәлай қараған кейпі көз алдыма келді.

	Сыртқы қақпадан шыққанымда, орталықтағы колхоз кеңсесі жақтан «сүйіншілеп» екі бала жүгіріп келеді екен. Мені біреуге ұқсатты-ау деймін:

	– Әділ аға, сүйінші, Райгүл тәтеме облыстан телеграмма... Қасыма жақындап келіп жалт берді.

	Мен балаларды жаңағы өзім шыққан үйге жібердім. «Қош боп тұр, Райгүл». Жолығуға батылым жетпеді, екінші қайтып кездесе алмағаныма қапаландым да. Амал не, келген жолыммен ауылға қарай тартып отырдым.

	...Жазғы практикам аяқталып, қайтар жолда облыс орталығына соқтым. Салқын тарта бастаған жаздың соңғы айының бір күні еді. Демалыс паркінде қыдырып жүріп, облыс озаттарының құрмет тақтасына тап болдым. Көзім көп суреттердің орта тұсында тұрған қызға түсіп, тоқтай қалдым. Бос өрген қолаң шашын өңіріне түсіріп, қарақат көздерін кең ашып әлденеге таңырқай қарап қалыпты. Бұл кәдімгі бейнесі көз алдымнан бір кетпеген Райгүл еді.





ЖАНБОЛАТ


	Кездесулер



	Өзім кештете жеттім. Колхозда қонақ үйі жоқ екен, біреудікіне түнеуге тура келді. Менің бұрылған үйім – шағын ауласын шырғанақпен қоршаған, сіріңкенің қорабындай ғана еңкейіп кіретін шарбақ есігі бар екі бөлмелі аласа кірпіш там. Сәлем беріп кіріп бардым. Еріндері ғана қыбырлаған үй иелері: ерлі-зайыпты адамдар маған таңдана қарасып, үнсіз қарсы алды. Жөнімді айтып, қонуға рұқсат сұрағанмын. Үй иесі – тақыр бас, қоңқақ танау, қара бұжыр кісі әуелі тарамыстай тартылған әйеліне жалтақтап бірер қарап алды да, маған бірдеңе деп мұрнының астынан күбір ете түсті. Сірә, «төрге шығыңыз» деген болу керек. Мен болсам ерлі-зайыптылардың өзара келісе алмай отырған кезіне тап болдым ба деп ыңғайсызданып, босаға жақтан әрі өте алмай қипақтап қалдым. Қайтадан кейін шығып кеткім де келді. Бірақ үй иесінің: «сыйлап тұрмыз ғой, шықпайсың ба былай, енді» деген ауыр көзқарасы екі иығымнан қапсыра қысып апарып, төр алдына отырғыза салғандай болды. Оның үстіне: «Енді, екі кештің арасында тағы кімнің үйіне барып мазалап жүрмекпін», деген ой келіп, осында түнеуге бекіндім.

	Үй іші тым көңілсіз еді. Шыбын қонып шұбарлаған жиырма бес ваттық шамның жарығы өте көмескі. Төменгі жақ көлегейленіп күңгірт тартып тұр. Қабырға біткенге тегіс аласа, тұскиіздер ұсталған. Шамның болымсыз жарығын солар жұтып жатқан сияқты. Оң жақ босағаны ала төрге дейін созыла салынған нән ошақ өртей жағылса да үйдің іші қоңыр салқын. Ірге жақтардан көгерген дым иіс шығады. Арқамды қабырғаға сүйеген қалыпта дәл бір қолға түскен адамдай отырдым да қойдым. Неге екенін қайдам, менің әрбір қозғалысым осы үйдің тұңғиық тыныштығын бұзатындай көрінген соң тырп ете алмадым. Үй иелері ләм деп үн қатар емес. Менің бар-жоғымды да елең қылар емес. Ерінің жас шамасы қырықты алқымдаған болар деп түйдім, ал әйелі отыздың үстіне енді ғана шыққан, тұлғасы сыптай, бір көргенге әп-әдемі, сары келіншек. Ерлі-зайыпты екеуі бірін-бірі жалғыз көзқарастан ұғысып, шаруашылықтарын үнсіз істеуде. Әйелі қамыр илей бастап еді, ері от жағуға кірісті. Бүкіл бір жамбасымен отын үстіне жалпия отырып алып, астында қалған қурайдан күшеніп кеп жұлқылай тартады. Онан соң уыстап алып ошақ аузына жұмарлайды. Жалақтаған от тілінен қашқандай қурай бытырап айқасып, ошаққа оңайлықпен сыйып отырған жоқ. Әрбір екі уыстан кейін-ақ кейіген түрде:

	– Өртенгір, немене, түгел тікенек пе? – деп барбиған жуан саусағын аузына апарады. Оттың жарығына қарай еңкейе түсіп, кішірек көздері ащы түтінге толып жасаурап, қолына кірген тікенді тістелей бастайды. Әйелі болса ерінің бұл ебедейсіз қылығына көзінің астымен қарап:

	– Пысықсымай тұрсаңшы былай, – деп жекіріп қояды. Бұл сөз күйеуі үшін «жөндеп жақ, отты!» – деген бұйрықпен тең болса керек, өйткені ол түтінге бұрынғыдан да гөрі қақала түсіп, тікенекті қурайды қатты-қатты жұлқылап, отты үстемелей жағады.

	Сыздана жүріп саусақтарын қайта-қайта сытыр-сытыр еткізіп, бірде қабағын түйіп тыржиып, бірде ернін шығарып ауырсына күрсініп, қамыр жайып болған әйел де, дәл отын үстіндегі күйеуі құсап бір жамбасымен жалпия отырды да, оң аяғын кесуге даярлаған томардай созып жіберді. Сол жағына шалқая шынтағын тіреп, аласа, дөңгелек үстелге бүйірлеп жатып алды. Онан соң кеспе кесуге оңтайланып пышақты көтерген қалпында есікке тесірейе қарап қатты да қалды. Кімді көрді дегендей күйеуі де елең ете түсті. Бірақ от жалыны шарпып жасқа толған көзі, жанары сөнген су қараңғы соқырдай ежірейген де қалған.

	– Өй, бұл кім, қақайып тұрған?! Кірмейсің бе бері, үйге! – деді әйел. Есіктен жасқаншақтай басып, мектеп формасын киген, он бес-он алтылар шамасындағы жүдеу өңді ақ құба бала кірді.

	– Жанболатпысың?! Қарағым-ау, бағанадан бұғынбақ ойнап тұрсың ба! – деді әйел ызалана зекіп. Енді Жанболат та бағанағы мен келіп ыңғайсызданып тұрған табалдырықтан аттап тоқтады. Қысыла жымияды. Не төрге өте алмайды, не кері кете алар емес, фуражкасының астынан шоқтана шыққан оң жақ шекесіндегі бір топ кекілін дамыл-дамыл сипай береді. Үй иесі болса әуелде жүзі жадыраңқырап Жанболатқа бірдеңе деуге оқталды да, әйелінің күрт түсіп кеткен ісіңкі қабағын көріп, тыйылып қалды.

	– Ойбай-ау, бұ қақайып тұрысың не? Отырсаңшы. Әлде бес-алты ай көрмегенге танымай тұрсың ба? – деді әйел әлден уақытта. Жанболат үн шығармай күлді де, төменірекке, киіздің шетіне кеп отырды. Үй иесі оған енді ғана тіл қатты:

	– Тағы қашып келген жоқсың ба? – Қурайды уыстай берген қолын сілкіп қалды да, аузына апарды, – Өй-й, өртенгір...

	Жанболат лып етіп ұшып тұрып, ошақ алдына барды.

	– Кәне, аға, мен жағып жіберейін, – деді.

	Жанболаттың баруы да мұң екен, ошақтағы бықси жанған от кәресін құйғандай лауылдап берді. Бағанадан ызыңдап жатқан қазан астан-кестеңі шығып сақырлап қайнап кетті. Үйдің жоғарғы жағын ақ бу жайлады. Бөлме іші бұрынғыдан күңгірт тартып кетті. Қазанның қақпағын ашып қойған әйелі кекесінді кескінмен күйеуіне кәрін төгіп алды.

	– Ештеңеге ебің жоқ, сорлысың ғой. Ең аяғы отты да жаға алмайсың... Жетер, Жанболат, енді жақпа.

	Үй иесі әйелінің сөзін естімеген адамша, Жанболатпен сөйлесе бастады.

	– Сен бітіріп келдің бе, әлде қашып келдің бе? – деп тағы сұрады.

	– Бітірдім, – деді Жанболат ошақ алдынан тұрып. – Тоғызыншы класқа көштім.

	– Ә-ә, онда жақсы жігіт болдың сен. Немене, интернаттарың жазда лагерьге, дем алатын орындарға жібереміз деп еді ғой, жібермеді ме?

	– Жіберді, бірақ менің ауылға қайтқым келді, – деді Жанболат.

	Қазанға кеспе салып жүрген әйел де осы тұста сөзге араласып қойды.

	– Е, бұ шырағымның шүу десе ащыға үйір малдай ауылға тартатын әдеті емес пе?

	Жанболат екеумізге төсек қалауымыз бойынша сыртқа, есік алдына салынып, қатар жатқанбыз. Үй иесі жас шөптен астымызға аямай-ақ төсепті. Төсегіміз жайлы, жұмсақ еді. Жаңа орылған шөптің иісі танауды жарады.

	Күн ұзынға дамылсыз жүрістен бойым дел-сал болып, көп қозғала алар емеспін. Жанболат та тым-тырыс жатыр. Маужыраған жым-жырт түн. Аспанда ауыр-ауыр бұлттар. Толысқан ай сол бұлттарға жиі-жиі тасаланады. Айнала бірде қараңғы тартса, бірде сүттей жарық болып кетеді. Ауланы қоршаған шырғанақтың түбінен арықтағы суға шолп ете түскен дыбыс естіледі, артынша-ақ көлбақаның дәл іргеден шыққан шадыман үні құлақты тұндырады.

	Сәлден кейін Жанболат жайлап басын көтерді де, біраз уақыт маған қарап отырды. Мен ұйықтаған адамша қозғала қоймадым. Ол ақырындап киіне бастады. Онан соң аяғын ұшынан басып, қақпадан шығып кетті. Аң-таң болған мен тым-тырыс жата бердім. Жанболаттың кеткен жағын ойша долбарлап та жатырмын.

	Осы сәт сықыр етіп үйдің есігі де ашылған. Үй иесі әйелдің баж еткен ащы үні шықты.

	– Жанболат! Бармысың? Ұйықтап қалдың ба?

	– Сәл тыңдап тұрды да, жауап болмаған соң, төсекке жақын келді. Бет әлпетінің қалай өзгергенін көре алмадым, оның есесіне қатты ызадан ернін сылп еткізгені анық естілді.

	– О, жайрағыр. Бәсе, біреудің жүрген дүбірі естілгендей болып еді. – Әйелі енді маған еңкейіп, үңіле қарады да, ояу екенімді көріп:

	– Ұят-ай, әлгі жайрағырды көрдіңіз бе? – деді шағым еткендей зар қағып. – Өстіп берекені алады ғой ол. Ел қайдан білсін, кінәласа баяғы бізді кінәлайды.

	– Жаңа ғана көшеге шықты. Қайда барар дейсіз, – дедім мен, әйелдің сонша ашулануының түпкі мәніне түсінбесем де.

	– Япырай, мына, көктей солғыр, мойның астыңнан келгір жетімекті-ай, ә!.. – деп әйел Жанболатты біраз қарғап-сілеп алды. Қайбір тегін келді дейсің, лаңдайын деп жүр де. Әйтпесе, апарып орналастырған жап-жақсы жерден бір емес үш рет қашып келе ме?! Бұл ма, бұл қайбір жақсы атақ әперер дейсің бізге. – Ол енді бар ашуымен үйінде жатқан күйеуіне тиісе жөнелді. – Осы бәлеңнен оу баста аулақ болайық деп зар қақсадым. Суыртпақ жібі керек емес деп едім. «Ойбой, артымнан ерген жалғыз тұяқ еді» деп елжіреп қояды деген не. Ал енді құтыла алмайтын бір пәлеге қалдық. Ел қайдан білсін... – Долданған әйел үйіне кіріп кетті. Күйеуі екеуінің күңкілдесіп ұрысқандары бірталайға дейін естіліп тұрды.

	– Былтыр күзде келді, өрісте жүрген жағынан әке-шешемнен қалған, сары ешкіні өзімдікі деп белесәпетке айырбастады, қыста келді: ойбай, маған потапарат керек еді деп нән ісекті сатқызды, ал енді бүгін таңнан не керек деп сайрамды салар екен. Біздің мына жымсық көршілер құлағына не деп құяр екен.

	– Пай-пай, осы сенің бір сөйлесең өршеленіп кететінің-ай,

	– деді күйеуі күйзелген үнмен. – Ерте тұруым керек, ұйқы берші, айналайын. Сенің әзірейілің сол бала болса, ертең-ақ қайтарайын. Соңымнан ерген қаршадай бір баланың анда-санда келгенін де көтере алмайсың.

	– Саған әлі қаршадай, әлі бала. Ертең-ақ көрерсің, ана Сағиланың томпиған қара қызына үйленіп ап, «әке-шешемнен қалып еді» деп баспана үйің мен ала сиырға ауыз сап кеп отырғанында...

	Жанболат келіп шешіне бастағанда, көзім ілініп барады екен. Екі иінінен ентіге дем алып, сықылықтай күледі.

	– Жанболат, сенбісің? Қайда бардың? Неғып өзіңнен-өзің күліп жүрсің? – деп сұрадым.

	– Ағай, – дейді Жанболат күле сыбырлап, – жаңа ертеңге дейін шыдап жата алмай, амандықтарын білейін деп, жолдас балалардыкіне барғам. Мен келді дегенді естісімен ілезде төрт-бес бала жиналып та қалды. Біраз амандық айтысып тұрғаннан кейін, «қалаға барып күшің азайған шығар, кел күресейік, күресейік» деп болмайды, онан соң кезек-кезек солармен күресуге тура келді. Түн ортасында жынды адамша...

	Есік сықыр етті де әйел:

	– Келдің бе? – деп шаңқ ете түсті. Жанболат көрпені басына тарс жауып алды да, ұйықтаған адамша тым-тырыс жата қалды. Әйел келіп көрпесін жұлқылаған кезде, мұрнын пысылдатып ұйқысырап та қойды.

	– Бәлем, ертең сөйлесермін, – деп әйел үйге кетті.

	– Бұл әйел кімің болады? – деп сұрадым әлден соң Жанболаттан.

	– Жеңгем.

	Әке-шешесін сұрағанымда:

	– Жоқ, – деді ол әлгіндегі көңілді қалпынан пышақ кесті тыйылып. – Менің кішкентай кезімде біз осы үйде тұратынбыз. Алдымен атам, онан кейін апам өлді. Мен осы ағам мен жеңгемнің қолында қалдым. Былтыр интернатқа апарып орналастырды.

	– Интернаттарың нашар ма деймін, бірнеше рет қашып келіпсің ғой?

	Жанболат біразға дейін үндемей қалды.

	– Нашар емес, – деді әлден уақытта. – Ағай, мүмкін, сіз түсінбессіз де мені. Жоқ, сіз түсінбейсіз... Мен ауылды ылғи сағынамын. Интернатқа алғашқы барған кездерде ауылдың адамдары, балалар түсімнен шықпай қойды. Өзіңіз көрдіңіз ғой, бауырым мен жеңгемнің қалай қарсы алғанын... Жоқ, мен оларды емес, ауылды, ел-жұртты сағынамын. Қыста бір жеті бойы соғып тұратын бораны, үйлерді басып қалатын қалың қары, ал жаз болса айнала көкпеңбек шалғын: ішінде жасырынбақ ойнайтын шабындығы, масақтанып сарғая бастаған астықты, ұшы-қиырына көз жеткісіз – кең дала бәрін... бәрін сағынамын. Білмеймін неліктен екенін! – Жанболаттың демі дірілдеп мұрнын жиі-жиі тарта бастады. – Ағам мен жеңгем мұны еш уақытта түсінбейді. Олар менің ауылға келе бергенімді де өздерінше жориды. Осы үйді, әке-шешемнің артында қалған дүние-мүлікті осылар алды ғой, енді жеңгем болса, мені соған таласады деп қауіптенеді. Ал бауырым болса, сол жеңгемнің шылауынан шыға алмай жүр. Кей кездер оған ызалансам, кей кездерде аяймын да. Бауырдың аты бауыр ғой... Ағай, ойлаңызшы ескі дүниелік маған босқа берсе керек пе, ал бұлар... Рас, өткен күзде бір ешкіні бұлардың рұқсатынсыз велосипедке айырбастадым. Он күндей тептім бе, жоқ па осы үйде қалған, ал қыста керек емес дегеніме қарамай, ағамның өзі фотоаппарат әперген, сол үшін қанша ұрыс болды.

	Бұдан әрі Жанболат үн шығармастан өксіп-өксіп жылап алды. Біраз жатқаннан кейін ол сол жағына бір қырындап аунап түсті де, демін бір қалыпты алып, ақырындап қорылдап ұйықтап кетті.

	Абыр-дабырдан ояндым. Таң алды екен. Аз ұйықтасам да тынығып қалыппын. Түндегі шалқамнан жатқан күйде кеудем де ашық. Таңғы шықтан бойым ептеп тоңазиын депті. Киініп алған үй иесі Жанболаттың бас жағында отыр.

	– Жанболат! Ай, Жанболат, кәне, ояншы. Мен кетіп бара жатырмын жұмысқа. Жанболат!.. Түу, осы сенің ұйқыңның қаттысы-ай, кімге тартқансың өзің, – деді.

	– Не, бірдеңе айтасыз ба, аға? – деді орнынан көтерілген Жанболат көзін уқалап. Кекіл шашы ұйпалақтанып, мамықтар жабысыпты.

	– Мен жұмысқа кетіп барамын, екі-үш күнге дейін үйге қайтпаспын.

	– Немене, маған шаруа тапсырмақ па едіңіз?

	Тәтті ұйқысын қимағандай Жанболат тамсана есінеп қояды.

	– Жоқ, – деді қабағы сәл түсіңкіреп кеткен ағасы. – Сен біржола келдің бе, әлде екі-үш күнге ме?

	Жанболат ұйқысын ашып, енді ағасына барлай қарап алды да, онысын өзі де байқамай күрсініп қалды.

	– Білмеймін, – деді ақырын ғана. – Сіз не дейсіз?

	Ағасы да біраз үнсіз отырды. Онан соң әлде жалынғандай, әлде бұйырғандай бір қалыпты қоңыр үнмен:

	– Айналайын, мені сыйласаң, менің тілімді алсаң ауылда бірер күн болып, мауқыңды басқан соң қайтатын бол. Не қызық бар дейсің мұнда?.. Онан да интернатыңа қайтып, жіберсе бір дем алатын жаққа бар. Қарашы, өзің де жүдеп кетіпсің әбден. Бұл ауылда қайбір жөнді дем аламын дейсің.

	– Мен жұмыс істесем деп едім.

	– Жә, телім-телім боп...

	Үй иесі шалбарының ышқыр қалтасынан әбден шиыршықтап бүктеп тастаған үш сомдықты алып, Жанболатқа ұстата берді.

	– Мә, саған берейін деп жеңгеңнен жасырып, тығып жүруші едім, – деді мәз болып.

	– Жоқ, аға, мен қайтемін оны, өзіңізге керек болар, – деп Жанболат қайтып беріп еді, ағасы тез қалтаңа тығып қой деген ишаратпен ырқына қоймады. Онан соң Жанболатты ақырын ғана танауынан бір шертіп, оның шалбарын тауып алды да қалтасына өз қолымен тықты.

	– Ана бәле көрмесін, – деп қатты ескертіп, үй жаққа қулана қарап қойды. Мұншалықты тез де ойнақы әрекетке оның өзі де, Жанболат та күліп жіберген. Шын қуанышты рақат күлкіден бұжыр бетіне қалың-қалың әжім еніп, кішірек көздері мүлдем көрінбей кетті.

	– Қайтатын бол, – деді ағасы кетуге ыңғайланып. – Ал ауылда біреу-міреулердің сөзіне құлақ асушы болма. Ел болған соң не демейді.

	– Аға, ол жағынан ешкімді сөйлетпеймін деп талай айттым ғой сізге.

	– Шырағым, азғырушың сайтан болса, азбайтұғын пенде жоқ дейді ғой. Сен атаның кенжесі болғанда, мен тұңғышымын, екеуміздің арамызға от түссе не боламыз. – Ол орнынан тұрды. – Сөйтіп бүгін қайтасың ба, әлде ертең қайтасың ба?

	Біраз үнсіз отырғаннан кейін Жанболат тағы күрсініп қалды да:

	– Бүгін, – деді.

	– Бүгін қайтсаң, бүгін қайт. Мен болсам жоқпын, не бар бұл ауылда, – деді үстінен бір ауыр жүк түскендей. Онан соң аз уақыт барбиған жуан саусақтарымен інісінің кекіліне жабысқан мамықты тазалады. – Ал қош, сау бол, – деді кенет сыбырлаған үнмен. – Хат жазып тұр. – Еңкейіп Жанболаттың маңдайынан сүйді. Қақпадан шығып бара жатып, мені нұсқады да:

	– Ана кісімен бірге қайт, – деді.

	Ертеңгісін мен колхоз председателіне жолығуға асықтым да, менімен бірге қайтпақ болған Жанболат артымнан кеңсеге келетін боп үйде қалды.

	Төртбақ денелі, қасқа бас председательге келген шаруамды түсіндіріп отырғамын. Біздің әңгімемізді қолында жүгені бар, ұзын бойлы қара кісі – колхоз бригадирі Өсімбай бұзды. Есіктен аттап кірер-кірместен бригадасындағы адамдарының аздығын, ал председатель болса колхоздағы жанама жұмыстарды тек қана соның бригадасына тапсыратынын айтып, дауласа бастады. Ал председатель оны тыңдамастан-ақ:

	– Жыланба, саған тапсырылды, істейсің, – деді кесімді түрде.

	– Міне, міне, отырып алып бұйырғанды білесіңдер, ал істелмей жатқан жұмыс бастан асады.

	Председатель мен бригадир тағы бір жұмыстар жайлы сөз қозғап кетті. Қызына келе екеуі тіпті менің бар-жоғымды да ұмытқандай. Дәл осы кезде ақырын ғана есік ашылып, Жанболат кірген.

	– Өй, қашан келіп қалдың? – деді артына жалт бұрылған бригадир.

	Председательмен сөзін үзіп тастап, енді ілезде Жанболатпен шүйіркелесіп те қалды.

	– Тоғызыншы класқа көштің, ә? Міне, нағыз жігіт! – деп қойды Өсімбай кеңсені басына көтере салдырлап. – Әй, былтырғы әлгі сен үйреткен бурыл құнан бар ғой, алдына мал салмайтын сәйгүлік болып шықты...

	– Өсімбай, – деді маған көз қырын бір тастап қойған председатель, – бұл кеңсе іші ғой.

	– Ал кетеміз, кетеміз.

	Мен Жанболатқа қайтатын болса алысқа ұзап кетпеуін ескерттім.

	– Қайда? Қайтасың ба? – деді таңданған Өсімбай.

	– Иә, аға бүгін қайт деген.

	– Өй, ағаң болса, жүрші. Сөйлесейін мен онымен... – Сөйтті де Жанболатты ертіп шығып кетті.

	Председательмен шаруамды бітірген соң мен қайтуға жиналдым.

	Жанболат мені машина жанында жеңгесі екеуі күтіп тұр екен.

	– Өсімбайдың несі кетіп барады дейсің, «қайтпа, қал» дей салғанға, – дейді жеңгесі оған мүсіркеген түрмен. – Оған жұмыскер керек. Сенің ала қыстай оқу оқып, жүдегеніңді қайтпек...

	Жанболат тұнжыраған кейіпте оны ықылассыз тыңдап, көңілсіз қоштасты.

	– Ал, қалқам, жақсы дем ал. Қолымызға тиын-тебен түссе жіберіп тұрамыз ғой. Сенен басқа кіміміз бар, – деп жәпілдеген жеңгесі Жанболаттың қолынан сүйді.

	Артынан қалың шаңды ұйытқыта көтеріп, машинамыз бау-бақшалы колхоз орталығынан едәуір ұзап та кетті. Алғашқы биік дөңді де астық. Ауыл үйлері де бірінен кейін бірі көзден тасалана бастады. Машина сәл еңіске түскен сәтте ең соңғы үй де, оның іргесіндегі бәйтерек те біржола көзден таса болды. Жанболат үн қатпастан өңі сұрланып, сол ең соңғы үйге дейін жаудырай қарап тұрып өз көзімен ұзатып салды да, теріс бұрылып кетті.

	Осы мезетте жаңа ғана біз асқан дөңге құйғытқан салт атты біреу шыға келген. Бізге қол бұлғағандай болды. Мен Жанболатқа айттым. Артына жалт қараған ол:

	– Жәмила! – деді жұлып алғандай. Кабинаның төбесін ұрып-ұрып қалды. Қарсы соққан желден бе, болмаса өзі булығып келе жатқандықтан ба көзіне толған жасты бізге байқатпауға тырысып жеңімен сүртіп тастады. Салт атты артымыздан қуып жеткен. Бүлдіршіндей жап-жас қана томпиған қара торы қыз екен.

	– Жанболат, саған Өсімбай аға қалсын деп жіберді, – деді даусы дірілдеп.

	Жанболат машинадан қарғып түсті де, басын теріс бұрған қалпында шоферға жүре бер дегендей қолын сілтеді. Енді салт атты қыз екеуі жолдан шығып, қалың шабындықты қақ жарып жүре берді. Араға бірер ай салып «Қызыл ту» колхозына екінші рет барған жолым. Қаладан біз мініп шыққан машина, тас жолды көлденең кесіп өткен ескі сүрлеуге жеткенде кілт тоқтады. Салдыр-гүлдір ұзақ жүрістен кейінгі тыныштық құлақты тұндырып жіберген. Жүзі шаңғытып, көзі қызарған шофер жігіт «Қызыл ту» колхозына біздің осы жерден түсіп қалуымыздың керек екенін айтты. Менің сапарласым бойшаңдау, қоңқақ мұрын, сары жігіт – облыстық газеттің тілшісі, машина жүрісінен әбден мазасы кеткен еді.

	– Түу! Азап жолы екен ғой... – деген бірнеше рет күйзеле қайталап.

	Енді елсізде жаяу қалатынымызға бұрынғыдан да бетер күйінді. Жағдай түсінікті: «Қызыл ту» колхозына дейін енді он шақты шақырымдай жерді жаяу жүруіміз керек. Мұны естігенде тілшінің көзі тіпті бажырайып кетті. Шоферді қыстап көріп еді, бірақ анау маңайлатпады.

	– Азаматтар, менің басымды текке қатырып, уақытымды алмауларыңызды өтінемін. Барар жерім әлі алыс. Кәне, түсіңіз, – деді келтесінен бір-ақ қайырып. Онан соң жұбатқандай: – Жақын қалды ғой, былай шықсаңыздар колхоздың пішеншілері де кездесіп қалар. Әне, астықты қараңыздаршы! Түу, жаяу жүрген қандай тамаша! Ал сау болып тұрыңыздар. Таза ауада көңілді жетіңіздер!..

	Шофер жігіт қоштасты да, машинасын бұрынғысынша зырқыратып ала жөнелді.

	Ескі сүрлеумен жүріп келеміз. Айнала көк шалғын. Шөп біткеннің гүл жарып, шабындықтың толысып піскен кезі екен. Даланың арналы қоңыр салқын самалы тынысыңды хош иіске бөлеп, ауық-ауық желпіп өтеді де, үздіктіріп барып тына қалады. Сол сәтте пысынатқан ыстық басып, кежегең кері тартып жүргің келмейді. Аттаған сайын аяқ астынан ұсақ көк шегірткелер шашылған шыныдай шашырап ұшады. Солардың зыңылдаған үндері еш уақыт басылмас дала тынысындай боп естіледі. Әлгінде ғана аспанда қайда барарын білмей сенделіп жүрген ақша бұлттар бірте-бірте байыздап, бұл кезде біздің төбемізге кеп бас қосып, сия тамған сүттей реңі бұзыла бастаған.

	Екінші төбені асқанымызда сол бұлт қауырт қара қошқылданып, лезде аспанды тұтастырып қымтап алды. Аяқ асты қалың бір нөсердің болатыны көрініп-ақ тұр. Анда-санда найзағай әр тұстан бір жарқ етеді де, артынша алыстан төбе астынан шыққандай күннің көмескі күркірегені естіледі. Бүк басқан тымырсық ауада нөсерді күткен дала құстары: бытпылдықтың су астынан шыға келгендей әр жерден бір естілген әсем үні, ғажайып жіпке ілінген жез қоңыраудай тас төбеде шырылдап тұрып алған бозторғай, бұрын өзім көрмеген көптеген дала құстарының бір-біріне ұласқан нелер әдемі үндері құлақты тұндырады.

	Алғашқы қаққан шегедей ірі тамшылар тама бастағанда-ақ абыржып қалдық. Нөсерлі жаңбыр төгіп жіберді. Бір көрімі, екеуміздің де плащымыз бар еді, бүркене жамылып алдық та тоқтаусыз жүре бердік. Аяғымыз алып жүргізбестей халге жетті. Аттаған сайын егіндіктің желімдей езілген қара батпағы бәтіңкемізге жабысып, зілдей боп келеді. Біраздан соң су өтті де қорық-сазды басқандай шұрқ-шұрқ ететін боп алды. Егіндік бітіп қалың шабындыққа шықтық. Жүрісіміз біраз жеңілдеді.

	Кішірек төбеден асқанымызда біздің оң жағымыздағы жырақтан шөп шабатын машина шыға келді. Шалғыларын жарқыратып қайырып алыпты. Жанымызға тақай бере тоқтады да:

	– Біздің ауылға барасыздар ма? Кел, отырыңыздар, – деген баланың даусы маған таныс секілденді. Біз балпаң-балпаң жүгіріп жеттік.

	– Әй, Жанболатпысың?

	– Иә-ә, ағай, саламатсыз ба? – деді Жанболат та бірден танып. Жауыннан тоңазыған жүзі көкпеңбек болып кеткен екен. Күн қағары езіліп, майыса бастаған кепкасын баса киіп алыпты.

	– Біздің жердің жаңбырына ұсталған екенсіз, – деп күлді.

	Біз тілші екеуміз машина үстіне әзер дегенде сыйысып отырдық. Машина шабындық үстінде бір қалыпты бүлк-бүлк етіп тербеле жүріп келеді.

	Сұрап білдім. Жанболат жаңағы өзі шыққан ойпаңда күні бойы шөп шауып, мына жауын амалсыздан қайтарған екен.

	– Бүгінге белгіленген жер шабылып бітпей қалды, – деп қояды кейігендей. – Бірақ жаңбырдың жауғаны да жақсы, біраздан бері күн тым ысып кетіп еді. Мен енді Жанболаттан колхоз жаңалықтарын, танитын адамдарым жайлы және оның өзі туралы сұрастыра бастадым.

	– Әлгі өзіңізбен бірге шығып, машинадан түсіп қалғаннан кейін, мен үш-төрт күнге дейін ауылға бармай қойдым, – деді ол өзі туралы. – Ағам жұмыстан оралғанша ешкімдікіне барғым келмеді. Далаға түнеп жүрдім. Жәмила маған түнге қарай қалың киім алып шығып береді, көп уақыт жанымда отырады... Ағам қайтқаннан кейін жеңгем екеуі мен үшін қатты ұрысып қалды, тіпті ажырасып кетпек те болды. Ақыры ел боп татуластырды ғой, қазір бірге тұрамыз.

	– Кәне, жігітім, ең қатты жүрісіңе салшы, тезірек жетелік, – деді машинаның шабандау бүлкіліне іші пысқандай болған тілші.

	Осы мезетте дәл төбемізден жарқ етіп жасын ойнады да, артынша үлкен бір бөрене морт үзілгендей күн шатыр ете түсті. Біз тілші екеуміз сасқалақтап басымызды бұға беріппіз. Жанболат біздің әрекетімізге күліп отыр екен.

	– Сіздерден адасып, өзекке барып түсті, – деді ол мысқылдап.

	– Мұндайда машинамен жүру өте қауіпті ғой, – деді тілші қорыққанымызды жуып-шайып.

	Жанболат оның сөзіне күлкілі кескінде жауап берді:

	– Ағай-ау, жай түссе сіздің бас бұққаныңыз қорғаныш бола алмайды ғой.

	Жаңбыр тағы да құйып кетті. Біраз жүргеннен кейін әлде үнсіз отыра беруді қолайсыз көрді ме, болмаса шынымен-ақ білгісі келді ме тілші жігіт бір көтеріліп отырды да, Жанболаттан әр нәрсені сұрай бастады. Тілшінің сұрағанына қарай Жанболат та өзінің қаладағы мектептің сегізінші класын бітіргенін, машина айдауды сонда мектепте үйренгенін айтты.

	Тілші маған қарап қойып:

	– Көрдіңіз бе, политехникалық оқудың пайдасын. Табылмайтын материал, – деді. Онан соң қойын дәптерін алып, жаңбыр астында бұқпалап отырып Жанболаттың аты-жөнін, туған жылын жазып алды. Тілші:

	– Күндік нормаңды неше проценттен орындайсың? – деп сұрағанда, Жанболат кібіртіктеп қалған.

	– Әзірге мақтана алмаймын, ағай, – деді ақырында, – тоқсанның ішінен аса алмай жүрмін. Шөп жағдайын жақсы білмегендіктен шалғыларды жиі-жиі қақалтып аламын. Сіздер тек ешкімге айтып қоймаңыздар, егер председатель естіп, қойса... – деді Жанболат бізге бұрылып, сыбырлай ескертіп, – менің бұл машинаны айдағаныма аз-ақ күн болды. Әлі-ақ жақсылап меңгеретін боламын. Оның үстіне биылғы шөп те қалың ғой...

	Тілші жігіт елең ете қалды. Жанболатқа қарай бар денесімен бұрылып біраз тесіле қарап алды да, жайлап қана:

	– Немене, председатель сенің қалай істеп жүргеніңді білмей ме? – деп сұрады. Жанболат тіксінген кескінмен іркіліп қалды.

	– Бала, сен қорықпай-ақ қой, – бүрісіп отырған тілші енді сілкініп тастап, көзі ойнақшып шыға келді. Жауынды елең қылмастан, сиясы жүрмей қалған автоқаламын сілкіп-сілкіп қойды.

	– Председательдерің кім еді? Шамасы, колхозшыларды жұмысты қалай істеп жүргенімен оның шаруасы жоқ адам ғой, ә? Солай деп жазамыз да.

	– Ағай, сіз алдымен ол кісіні көріп алсаңызшы, – деді сәл абыржыған Жанболат. Бұл жерде бір әңгіменің барын сезіп, Жанболаттың қаупін сөндірмек оймен мен де жанамалап кеттім.

	– Белгілі ғой сендердің председательдерің...

	– Жоқ, ағай, сіздер ол кісі туралы жаман ойлай көрмеңіздер. Тек ол кісі өте қатал. Әсіресе жастарға сонша қатал-ау.

	– Иә, иә... Саған мына шөп машинасын қалай берді екен, – дедім Жанболаттың қаупі осы тұста болар деген топшылаумен.

	– О, машинаны басқаша жолмен алдық қой, – деді Жанболат сықылықтап бір күліп алып. – Есіңізде ме, – деді маған бұрылып, анау кезде сіз келгенде колхоздың үш шөп машинасын сатып алғаны.

	Мен басымды изедім.

	– Күн бұрын даярланбағандықтан бір ғана машинаға айдаушы табылды да, қалған екеуі талай күн босқа тұрып қалды. Үлкендер ішінен машинаны айдауға бірде-бір адам шықпады. Тілек білдіріп мен және үш-төрт оқушы кіргенбіз, председатель біздің сөзімізді тыңдап болмастан, кеңседен қуып шықты: «Басты қатырмаңдар. Сендерге беріп быт-шыт қылатын менің ойыншығым жоқ», – деп.

	Біз салып отырып Өсімбай ағайға бардық. Ол кісі қолма-қол не істей қойсын, ойланып бір ретін табармын деп қойды. Сонымен, осыдан біраз күн бұрын Өсімбай аға завхозбен керісіп жүріп гаражда тұрған екі машинаның бірін алып шыққан «ойбай-ау, председатель көрсе мені құртады ғой», деп зар қаққан завхозға Өсімбай аға ырық бермеді. Машинаны менің қарамағыма бекітті.

	– Иә, сонымен председатель білді ме? – деді тілші Жанболаттың сөзін бөліп.

	– Жоқ. Әлі білмейді. Өсімбай аға: «қашан күндік нормаңды 100 проценттен асырасың сол күні жұмыс басына ертіп кеп, бір-ақ білдіремін дейді.

	– Қарап қойыңыз. Очеркке іздесе табылмайтын конфликт, – деді көңілі бұрынғыдан да гөрі қоштана түскен тілші, маған еріксіз бас изетіп. – Балақай, сенің тоқсаннан асырып жүргенің анық қой, факт?

	– Комсомолдық сөзім.

	– Жақсы, жақсы, – деді тілші, бұқпалап блокнотына тез-тез жаза түсіп, – ар жағындағы төрт-бес санда тұрған ештеңе жоқ газетке жүз деп айдап жіберсе де болады.

	– Ағай, ұят болып жүрмесін...

	Жауын толастап, аспандағы өркеш-өркеш қара бұлттар шығысқа қарай жөңкіліп көше бастады. Нөсерден кейін бір сәтке ғана жарқ ете қалған күннің кешкі сәулесі айналаны қызыл торғынмен желпіп жіберді. Дүние теп-тегіс қызылға малынғандай боп шыға келді. Алыстағы ақ басты тау шыңдарына дейін қызыл жалқынданып, табиғат аса бір әсем көрікке енді. Шөп басындағы мөлдіреген жаңбыр тамшылары аяғыңды жерге созсаң бәтеңкеңді жуып береді.

	– Қазір-ақ жетеміз, енді жарты сағаттай жүретін жол қалды, – деп Жанболат, асығыстық білдіріп, күйгелектенген тілшіні жұбатып қояды.

	Шабындық аяқталып жалпақ тұғылды құлдилағанымызда, біз келе жатқан сүрлеу жанамалап кеп үлкен жолға қосылды. Қалың топырақты қара жол ми-ми боп езіліп жатыр екен. Жаңада ғана жүріп кеткен жеңіл машинаның ізі шана сүйретілгендей қазылып қапты. Бірнеше жерде машина ылдиға қарай шалғылапты.

	– Біздің председательдің машинасы, – деді Жанболат ізді кесіп өткенде. – Көрдіңіздер ме, екі артқы дөңгелегі екі түрлі.

	Шынында да солай боп шықты. Табанға түскенімізде арғы қайқаңда сұрғылт түсті жеңіл машина шегіншектеп өрге шыға алмай тұр екен. Екі адам артынан итеріп жүр.

	– Біздің председатель, – деп Жанболат қатты абыржып қалды, бізге жалтақтап қарай берді.

	– Жанболат! Тез, бізге көмектесіп жібер, – деді машинаны итеріп жүргеннің бірі.

	– Өсімбай аға...

	Шөп машинасы кішкене қайқаңнан тартыншақтамастан өте шығып, жеңіл машинадан оза тоқтады. Біз түсіп кеп, председательмен, Өсімбаймен амандастық. Шляпасын қолына бүгерлей уыстап алған етшең, қасқа бас председатель қара терге түскен екен. Мен оларды тілшімен таныстырып, жөн айтысқанша Жанболат машиналарын қайқаңнан сүйретіп, шығарып салған еді.

	– Бұл балаға мына шөп машинасын кім беріп жүр? – деді председатель Жанболатты иегімен мегзеп, – өзі қалай, жақсы айдай ма деймін...

	– О, жақсы айдағаныңыз не? Бұл балақай нағыз механик пе дедім, – деп тілші бірден іліп әкетіп Жанболатты мақтай жөнелді.

	Председатель сәл ғана жымиды да Жанболатқа:

	– Байқа, мақтау заяға кетіп жүрмесін, – деді ескертіп. Жанболат шексіз қуанышты еді, маған сыбырлап қана:

	– Айттым ғой, мен сіздерге жақсы адам деп, рас па екен, – деп қойды.

	Біз енді председательдің машинасына отырып жүріп кеттік те, Жанболат қол бұлғап артта қала берді. Кешкілікте колхоз клубында «Аспан әлемі» деген тақырыпта лекция, артынан колхоз көркемөнерпаздарының концерті болады екен. Лекция басталатын кезде мен де барып, есік алдында тұрғам. Бір уақытта:

	– Аға, тез, басталып кетер, – деген Жанболаттың даусы естілді. Артынша-ақ ағасы мен жеңгесін ертіп клубқа кірді. Мені ешқайсысы байқаған жоқ. Жеңгесі сол анадағы жүзі ісіне білеуленіп, бұртиған қалпы:

	– Концертіне бір-ақ келмейтін бе едік, – деді күңкілдеп.

	Әй, сен де осы, ештеңе жақпайтын қарағымсың-ау, – деді тыржиған күйеуі. – Сол үйі құрғырда омалып отыра бергенше әңгіме тыңдайық та.

	Ағасы мен жеңгесін бос орын тауып отырғызған Жанболат өзі еппен ғана сытылып сыртқа шығып кетті.

	– Жәмила! – деген даусы естілді оның.

	– Мен мұндамын, – дейді қыздың үні.

	Қараңдаған екеу ақырындап клубтың сыртына қарай жүре бастады.





ATA




	Станциялар мен разъездер сайын поездың тоқтай беруі Бекеңді әбден зеріктіріп жіберді. Сондықтан да ол ұзақ жолдың бүгінгі соңғы күнін терезе алдында отырумен өткізіп келеді. Ертеден бері сыртқа да шыққан жоқ. Күн қаққан көк барқыт тысты бөркін баса киіп, насыбай салған астыңғы ернін бұлтита жымқырып, үнсіз отырды да қойды. Терезе алдынан экрандағыдай сырғып аққан жол бойының алуан қызық көріністері де қарт көңілін алғашқы күнгідей аулай алмады. Бекең ештеңеге де қызықпады. Өз ойымен өзі болды. Егер поезд тоқтаған станциясында ұзағырақ кідірсе, қарт тынышсыздана бастайды.

	– Бұл біздің жүруімізден тұруымыз көбейіп бара жатыр-ау, – дейді жанындағы жолаушы әйелге. Әйел езу тартады.

	– Асықпаңыз, ата, балаларыңызды әлі-ақ көресіз, – деп бір ауық қарт көңілін ауламақ болады. – Баламды төрт жылдан бері көрмеп едім дейсіз, ә? Әрине, сағынатындай уақыт.

	– Үшке толған немерем бар көрінеді, – деді Бекең, бөгде әйелді одан да ары таңырқатқысы келгендей.

	– Солай деңіз! – Таңданған әйел таңдайын қағып, басын шайқай берді. Қартқа тесіле қарады да әлден соң: – Түу, атай ренжісеңіз де айтайын, өзіңіз тас жүрек екенсіз ғой, – деп Бекеңді сөге бастады. – Төрт жыл бойы жалғыз балаңызды көрмей, сағынбай жүру деген, оның үстіне ол үйленген, балалы болған. Үш жасқа толған немереңіз бар.

	Бекең бөгде әйелдің кінәлауына қарсы ештеңе деген жоқ, үнсіз мойындады! Өзін ақтап, әлдеқайдағы танымайтын жолаушы әйелге сыр ашуды мақұл көрмеді. Оның үстіне баласын пәлендей деп дәл қазір айыптауы да орынсыз сияқты еді. Жоғары оқу орнын бітіргеннен кейінгі жерде баласының қарт үшін түсініксіз бір сыр болғанын бөгде әйел сірә да түсінер ме.

	Осыдан төрт жыл бұрын оқуды бітірісімен баласы аз күнге демалысқа келіп қайтқан. Сол кезде ол өзінің институттан кейін тағы екі-үш жылға оқуға қалғанын, оны бітіргеннен кейін ғылыми атақ алатынын айтқан еді. Бекең үнсіз тыңдаған. Қартқа жалғыздық өмір қызық па?.. Жоқ, Бекең тіптен басқаша арман етіп ойлайтын. Оқуды бітірісімен баласын үйлендіріп, немере сүйіп, соның қызығын көру еді. Амал қанша, тағдыр ол тілекті бермеді. Ойлана кеп, ақыры Бекең баласының одан ары қарай оқуына да ризалығын берген. «Ақыры оқыған соң оқудың бәрін түгессін, әйтпесе жыл сайын тағы шақыртып әлектендірер» деп жұбатқан қарт өзін-өзі. Сонан бері баласынан амандығын білдірген хаттар ғана келіп тұрды. Не істеп, не қойып жүр, қайда тұрып, қайда жатады, ол жағынан ештеңе жазған емес. Ал Бекең: «Ақылсыз емес қой, әйтеуір бір игі мақсаты бар шығар» деп өз өмірінің соңында болар үлкен қуанышты сабырлықпен күтті. Тек жақын арада қалаға барған әлдекімдерден баласының үйлі-күйлі болғанын естіген соң, Бекең бәрін анықтап сұрап хат жазған. Жауап кешігіп барып келді... Баласы қонаққа шақырыпты.

	Үлкен станцияға жақындаған сайын поезд жүрісін бір қалыпты баяулатып, жиі-жиі айқайлай бастады. Вагонда сапырылыс көбейді. Жолаушылардың ішіндегі жетер сәтті асыға күткендердің бірі өзі екенін Бекең анық білсе де көп қозғала қойған жоқ, сабыр сақтады. Кешкі суықта қырау қата бастаған вагон терезесін жылы демімен үрлеп, кішкене ғана көз ашты. Бірақ қанша шұқшия қарағанмен ол жарқыраған көп оттардан өзге ештеңеге де көзі жетпеді. Әр жерден қылаң еткен көп терезелі биік үйлерді бірінен-бірін ажырата алмай, көзі жасаурай берді.

	Поезд үлкен станцияның алдына кеп тоқтады. Бағаналар басында көз қаратпайтын шамдары көп екен. Перрон күндізгідей. Поезд тоқтар-тоқтамастан есікке кептелген жолаушылардың Бекең ең соңын ала шыққан. Қалың шудан басы айналып, қайда барарын білмей аңырып біраз тұрды.

	– Ал, ата, қалай жүресіз? – деді жүгін көтеріп, кетуге ыңғайланған бөгде әйел.

	– Қайдам, мені өздері күтіп алса керек еді, – деп күмілжіді Бекең. Көзі жеткен жерден баласын іздестірді. Баласының студент кезінде киген қыстық киімін ол әлі ұмытқан жоқ. Сондықтан басында сұр кепкасы бар, шолақ пальтолы көзіне түссе, үміттеніп, бет-жүзін көруге тырысады. Әркімге соқтығысып, халық арасынан жүру де қиын. Жоқ, баласы кездесер емес. Сәлден кейін:

	– Ата, әй, ата, – деген таныс боп қалған дауыс тағы естілді. Бөгде әйел іздеп жүр екен. – Балаңыз жоқ па? Ойбай-ау, адасып кетесіз ғой. Жүріңіз...

	Бөгде әйелдің бастауымен Бекең темір решеткалы қақпадан өтіп, вокзалдың алдына шықты. Бұл жерде де сеңдей соғылысқан адам. Тек құлақты тұндырған поездың айқайынан алыс. Анадай жерде әр түрлі жеңіл машиналар қатарласқан. Бекеңдердің машиналар тобына жақындағаны сол еді, дәл бүйірден бұрылып кеп саңқ ете қалған сұр машинаның ащы үні құлақты жарып жіберді. Бұрын мұндайдың арасында болып көрмеген қарт қалай жүрерін білмей, аңқалақтап қатты састы. Аяқтары шалынысып, жығыла жаздап барып, бөгде әйелге сүйеніп қана қалды.

	– Атаңның көрі... бастыра ма, – деді ашуланып. Машина қатарласа келіп тоқтады.

	Ішінен әдемі киінген сымбатты жігіт шықты. Шляпасын көтере киген, кең иықты пальтосының астына салған ақ жібек мойын орағышы бар екен. Бекеңдер жаққа бұрылғанда қиырдан түскен өткір жарық, жігіттің ақ құба жүзін анық көрсетті. Бет-әлпеті етшеңдеп толыса бастаған орақ мұрынды, айналасына қалың қабағы сәл түйіле қарайтын жігіт екен.

	– Баған, Баған, – деді Бекең дегбірсізденіп. Шытынған жігіт қарлыға шыққан дауыс жаққа бұрылды.

	– Баған! – деді тағы да бөгде әйелден қолын босатқан Бекең.

	Қалтырай басып жігітке таяды.

	– Ә, әке, келіп қалдыңыз ба?

	Жігіт алдымен төңірегіне қаранып алды да, Бекеңе екі қолын бірдей ұсынды. Бірақ қол алысқанға ғана көңілі көншімеген қарт жігітті күштеп иілтіп, маңдайынан сүйді. Онан соң әлдекімнен көрген зәбірін шағым еткендей, шалдарға тән жыласпен орамалын көзіне апарып, кеңкілдеп алды. Бар айтқаны:

	– Мен жалғыз қалдым ғой, – деді сыбырлап. Сырт қарап тұрғандардан қысылған Баған бар білгені Бекеңді жұбатқандай арқасынан қаға берді.

	– Кейін айтасыз, әке, қазір үйге баралық, – деп, машинаға отыруға асықтырды.

	Айналасын тегіс ұмытқан Бекең бөгде әйелге бұрылмастан машинаға отырып жүріп кетті.

	Айнадай жалтыраған көшеден қатты жүрсе де машина бүлк еткізер емес. Жұмсақ қана тербейді.

	Алғашқы амандықтан кейін Бекең де, Баған да үнсіз болатын. Ауыл-аймақтың, ағайын-туғанның амандығын сұрар деп Бекең жауап беруге оңтайланғанымен баласының әлпеті олай болмады. Баған тас боп қатқандай алға қарап, мелшиген қалпынан қозғалар емес.

	«Мүмкін оқыған адамдар амандықты кездескен жерде сұрастырмас» деп ойлады Бекең. Өзінің де баласынан не сұрарын білмеді. Өйткені әдемі киінген салдарлы жігіт Бекеңнің сұрағына құштар да емес сияқты.

	Машина үш қабатты үйдің алдына әкеп түсірген. Үйге Бағанның өзі бастап ертіп кірді. Алғашқы есіктің қоңырауын басып еді, іштен әйелдің «сабыр ет, сабыр ет» деген ерке үні естілді де, есік жайлап ашылды. Есік ашқан сүйкімді жас әйел Бағанның алдынан кірген бейтаныс қартты көріп, дағдарып қалған еді. Қадала қарайтын үлкен қара көзі Бекеңді бастан-аяқ бір шолып өткен.

	– Сәния, бұл кісі менің әкем, – деді Баған асығыс таныстырып.

	– Сенің әкең бар ма еді? – деп жас әйел енді Бағанға қарап зорлана езу тартты. Ыңғайсызданған Баған жалтақтап жауап қатқан жоқ.

	«Әй, жарайсың» деді Бекең келінінің баласын сөзбен тықсырғанына іштей риза болып. Баласына деген бар өкпесі бір сәтке болса да босағада қалған еді.

	– Ал кіріңіз, үйге кіріңіз, – деп келіні үлкен бөлменің есігін ашып, Бекеңе жол берді. Көк абажурлы шамның жарығына бөленген кең бөлме! Табалдырықтан аттаған Бекең дәл бір жұмақ үйіне тап болғандай есік алдында тұрып қалды. Бөлме ішіне қымбатты жиһаздар жиналған екен. Тіпті бұрын Бекең естіп, көрмеген заттар бар. Өз баласының өте дәрежелі қызметте екеніне оның көзі енді толық жетті. Ақырындап барып сол жақ бұрыштағы диванға отырды. Насыбайын атты. Үй ішін тағы бір қарап шықты. Қатарда тағы бір есік бар екен. Жататын бөлмелері болу керек деп шамалады.

	«Мен оны оқуда деп жүрсем, қарай көр әбден байыған».

	Әлден соң, бағанадан ауыз бөлмеде күңкілдескен баласы мен келіні кірді. Екеуінің келіспей қалғандары томсырайған қабақтарынан белгілі еді. Баласы диванға Бекеңмен қатарласа кеп отырды да, келіні бұрыштағы биік айна алдынан қырындай өтіп барып, пианиноға шынтақтай тұрды. Келінінің қысқа, бұйралатқан қара шашы қобырап, дөңгелек кішкентай, ойнақы бет-әлпетіне әп-әдемі көрік беріп тұр. Мүсініне өте қонымды тігілген көйлегі шамның жарығына қарай құбыла бөртеді. «Жаман жерден шықпаған, – деп түйді келініне сынай қараған Бекең. – Тек ерке өскен болу керек. Менің алдымда басына орамал салғаны жөн болар еді». Бірақ келінінің бұл кемшілігін кейін айтармын деп, баласына бұрылды. Баған қатарынан екі шылымды тартып бітірді. Аузынан шыққан көк бұйра түтін көз алдын тұмандатып барып, үй ауасына жайыла араласады.

	– Ауыл-аймақ тегіс аман, – деді үнсіз отыра беруге шыдамы таусылған Бекең.

	– Солай ма... – деді Баған ойлы қалыпта. Баласының немқұрайды сөзіне Бекең күйініп кетті. Көктен ап, жерге сап ұрысқысы келді де, дәл осы сәтте келінінің өзіне қадала қарағанын сезіп, тыйылып қалды.

	– Ұмыттың ғой, – деді, бар ызасын бір ауыз сөзге тіреп. Баласы үнсіз мойындады.

	– Сәния, әкем шаршап келген шығар шәйді... – деді әлден кейін Баған сөзінің соңын күбірлеп жұтып.

	Келіні сылбыр басып шығып кетті. Бекең осы оңашалықты пайдаланып баласына көптеген кінәсін батыра-батыра айтқысы келді.

	Көз тастап еді, баласы екінші шылымды түбіртегіне дейін құныға сорып, қалың ойда отыр екен. Бекең енді анық байқады. Баласының бет-әлпеті кәдімгідей қатпарлана бастапты. Маңдайының қыртыстары молайып, тереңдей түскен. Неге екені белгісіз, Бекең осы тұста оны іштей аяп кетті. «Мүмкін, күні бойы мимен жұмыс істегендіктен қатты шаршайтын болар» деп ойлады.

	– Мұнда, қалада жүре бергенше анда-санда ауылға барып, қырдың таза ауасын жұтып қайтсаң етті, – деді. Баласы езу тартты. Үшінші шылымды тұтатты.

	– Әй, әке, мен қырды сағынбай жүр дейсіз бе? – деді жабырқап, – уақыт жоқ...

	Осылайша үшеуі де үнсіз отырып шай ішті. Шай үстінде Бекең немересінің қайда екенін сұрады. Баған кішкенелерінің балалар бақшасында екенін, үйге тек жексенбі қарсаңында ғана келетінін айтты. Шайдан соң келіні сылбыр қозғала жүріп, диван үстіне Бекеңе төсек салып берді де, өздері түпкі бөлмеге кіріп, есікті жауып алды. Шаршағандікі болу керек, Бекең тез ұйықтап кетті. Өзінің сүйекке сіңген әдеті бойынша түн жарымында оянды.

	Бекең көзін ашқанда үлкен терезенің жоғары жағына күн сәулесі түсе бастаған екен. Төсектен тұрған беті болу керек, шашы дудыраған келіні мұрнын тыжырына түшкіріп, әлдеқандай нәрсені сүйретіп сыртқа шығарды. Еденмен сүйретілген газет шуы. Бекеңнің есіне түндегі тастаған насыбайы қалт түсе қалды. «Қап, әттегене-ай, келіннен ұят болды-ау» деді өкініп.

	Ауыздағы насыбай жүрегін қаба бастаған екен. Басын көтеріп, үстелде жатқан газетті алып, ерініндегі насыбайын тастады, онан соң аузына толған уытты газет үстіне екі дүркін түкірінді...

	Баласы мен келіні ертеңгі астарын асығыс ішіп кеткен соң Бекең үйде жалғыз қалды. Ac бөлмені ақтарыстырып жүріп тауып алған ескі қалбырдан түкіргіш жасады. Ішіне салуға күл табылмаған соң, ерінбестен қағаз қиқымымен толтырады.

	Бекең ертеден кешке дейін үйден шыққан жоқ. Төл пердені қайырды да, орындық қойып, үлкен терезенің алдына отырды. Күн бұлыңғыр еді. Ары өткен, бері өткендердің киімдеріне қарап, даланың салқын екенін білді. Енді бірде іші пысқан Бекең көшеде сапырылысқан машиналардың түрлерін санай бастады. Бірақ бұл ермекті қайта-қайта мазалаған телефонның шылдыры бұза берді. Бірінші ретте әйел даусы, екінші ретте ыңырана сөйлейтін еркек, екеуі де келінін сұрады. Бекең екеуіне де, үйде өзінің ғана қалғанын айтқан.

	– Немене-е? Үйде сіз ғанамын дейсіз бе? Сіз кімсіз? – деп тәптіштей сұрады, таңданған әйел даусы.

	– Meн Бекеңмін, Бағанның әкесімін.

	Бұл жауапқа кекете күлген әйел телефонды жапқан, ал еркек болса трубкаға түтін толғандай үрлей түсті де, тұтығып біраз тұрды.

	– Б-Б-Бағанның қайдағы әкесісің? Баған ж-жетім емес пе... ал б-бізде қ-құда атымен болған емес.

	Шамданған Бекең бұл жолы трубканы алдымен өзі тастады. Жүздерін көрмеген әйелге де, еркекке де ыза болды. «Баған менің-ақ балам, атаңның көрі» деді күңкілдеп. Онан соң ойланып қалды.

	«Бұл қалай, құдам болған емес дей ме», деп тұтықпа адамның сөзін қайталады. Кешегі, айтылған кезінде басқаша түсінген келінінің сөз төркіні қайда жатыр еді? Баған шынымен әкем жоқ дегені ме? Не күн туды екен басына? Бекең бұдан ары жаман ойды ұлғайтуға дәті шыдамай, терезе алдына барып, тағы машина санауға кірісті.

	Екінші күнді де Бекең дәл осылайша үйде отырып жалғыз өткізді. Тек бұл күні Баған мен келіні ертерек қайтып, бөлмеге кішкене сәби баланы ерте кірген.

	– Оһо! Ата, – деп дауыстап жіберді сәби есік ашқан Бекеңді көргенде. Екі беті торсиған шолақ мұрынды сүйкімді сәби Бағанның кішкене күніндегі аумаған суреті еді. Тек шарасы кең мөлдір көздері ғана шешесіне тартыпты, қадала қарайды. Бөлмеге кіріп шешінер-шешінбестен сәби бала Бекеңе үйіріле бастады. Бекеңнің тақиясын киіп, жұмсақ диван үстіне секіріп, біраз ойнады. Енді бірде нәзік саусақтарымен ілгіштеп Бекеңнің сақалына жармасты.

	– Атың кім? – деп сұрады Бекең.

	– Қанат, – сәби ерке қалпында Бекеңе бетін таяды. – Сен кімнің атасысың?

	– Сенің...

	Бекең сәбиді өзіне тартып құшырлана сүйген, осы кезде ішкі бөлмеден халатын киіп шыққан келіні ұмтылып келіп, Қанатты көтеріп алды. Үлкен көздері тікенекше қадалып Бекеңнің өңменінен өтті. Олай сүюге болмайды, ата, – деді қатал ескертіп, – Сіз насыбай атасыз, баланың бетіне жара түсіресіз ғой...

	Бекең сөз айта алмады. Баған бірдеңе деп міңгірлей бастап еді.

	– Сен қыстырылма, – деп Сәния оны да басып тастады. Тағы үш күн өтті. Бекең:

	– Қайын жұртың бар ма? – деп сыр тартып көрген баласынан.

	– Бap, – деді Баған. – Осында жоғары қызметте...

	Онан ары баласы тым самарқау жауап беріп, бұл туралы сөз қозғауды мақұл көрмеген соң, Бекең де қазбалай беруді жөн көрмеді. Төртінші күні ертеңгісін Баған қызметіне кетті де келіні үйде қалды.

	– Ата, – деді әлден соң келіні ақырын ғана, – сіз анық Бағанның әкесісіз бе? – деп сұрады. Қатты ашуланған Бекең ақырып жібергісі келді, бірақ не дегенмен келінінің алдында сабыр сақтады. Аузына сөз түспей, төмен қарап тұнжырап отырды да қойды. Ал келіні даусын бұрынғыдан да жұмсартып, өте сақтықпен тағы былай деді:

	– Баған сізді біраз күн қонақ боп қайтуға келген дейді ғой, pас па, ата?

	– Иә-ә, – деді ауыр күрсінген Бекең. Келіні өзінің төркінінің жай-жапсарын айтып біраз әңгімелескен болды. Бекеңнің іштей түйгені, келінінің әкесі үлкен ғалым адам екен, Бағанды институттан кейін оқуға қалдыртып, ғылыми атақ алуына көмектескен сол адам көрінеді.

	Сөзінің енді бір жерінде келіні:

	– Ата-ау, біз сіздің тұрғаныңызды ауырсынбаймыз, бірақ өзіңізге қиын ғой... – дегенді айтты. – Қарт адамды бағып-қағу...

	«Е, міне, гәп қайда» деп ойлады Бекең.

	Бұдан ары екеуінің арасында ешқандай да сөз болған жоқ. Бекең ауылға қайтуға біржола бекінді де, түскі тамаққа қайтқан Бағанға билет алуға ақша берді.

	– Неге қайтасыз? – деді Баған үрейленіп. Бекең мен әйеліне кезек жалтақтап қарай берді. Сәния бұрыштағы айна алдында шашының бұйраларын әдемілеп тұрған.

	– Жоқ, қарағым, қайтайын. Көп жатып қалсам председателіміз ренжіп жүрер, өйткені менің орныма күзетке адам табылмап еді, – деді Бекең мүйіз шақшасын қаққыштап отырып. Насыбай да түгесіліпті.

	Поезд анау күнгі Бекең келген елең-алаң уақытта жүреді екен. Бекеңді шығарып салуға баласы да, келіні де шықты. Келіні қуанышты еді.

	– Ата, енді екі-үш күнде мен де Баған сияқты кандидат деген ғылыми атақ аламын, – деді өз қуанышының мәнін түсіндіріп.

	Бекеңнің өтініші бойынша жолдан балалар бақшасына кіріп Қанатты ала шықты.

	Вокзал басы сол бұрынғысындай сапырылысқан адам еді. Бұлар Бекең отыратын вагонның алдына кеп, поездың жүруін күтті. Қанат әкесінің қолында тұрған қалпында, еңкейіп кеп Бекеңнің бетіне бетін тигізіп мәз болады. Поезд соңғы ескерту гудогын берді. Вагонға мінген Бекең өз орнының терезе алдынан болғанына қуанды. Шапанының етегі астына кептелместей етіп орныға отырды. Жайлап қана жылжи бастаған поездың соңында көптеген жолаушы шығарып салушылардың арасында қолдарын бұлғап, қоштасып Бекеңнің балалары да қала берді.





ӨЛЕҢ




	Өз өмірінде Райымбек бірінші рет өлең жазған. Бұл жай, анау-мынау өлең емес, қызға арналған махаббат жайындағы өлең еді. Өлеңнің тууы да, жазылуы да тіптен кездейсоқ болды. Райымбек өлең жазып жүрген кейбір жігіттер сияқты алдын-ала ойланып-толғанып сұлу сөздер іздестіріп, жақсы ұйқастарды да тізген жоқ, бір түрлі кенеттен пайда болған жақсы сезім лап етіп көңіл күйін оятып, ой-қиялын өзі жетеледі. Қиял да емес-ау, өлеңнің жазылуына мынадай бір әсер еткен жай бар-ды.

	Осыдан біраз күн бұрын Райымбек қалаға барып колхозға астық жинасуға көмекке бір топ қызды алып келген. Оның көзі бірден күнқағары иығына түскен жалпақ сабан қалпағы бар, спорт костюмін киген орта бойлы сүп-сүйкімді қара торы қызға түсті. Күлген кезде жұмылып кететін кішірек көздерін ойнақы жыпылықтатып қуақылана қарайтын, ерке мінезді қыз екен.

	Райымбектің бір көргеннен өзіне қарағыштай бергенінен қысылған болуы керек.

	– Неменеге қарай бересің маған? Танып тұрсың ба? – деп жазғырып тастады.

	Ал қыздар шуылдаса жүріп бірін-бірі сүйемелдеп барлығы тегіс машина қорабына мінген кезде кейіндеп қалған әлгі қыз:

	– Немене, ешқайсыңның кабинаға отырғыларың келмей ме? Жігіттің жалғыз өзіне көңілсіз болар деп ойламайсыңдар-ау, ә? – деді саңқылдай күліп.

	– Ішімізден саған көзі түсіп еді ғой, сен отыр, – десті қыздар да әзілдеп.

	Қыз Райымбектің жанына отырды. Тынышсыз-ақ екен. Жол бойына ананы-мынаны айтып ауыз жапқан жоқ. Райымбекпен танысып та алды. Өзінің аты Дариға екен.

	– Ауылдарың көңілді ме? Жастар көп пе? – деп сұрап қойды бірде.

	– Көңілді... бірақ қыздарымыз аз.

	– Солай ма?! – деді Дариға мәз бола күліп.

	Бұл күлкі, әрине, қыздардың жігіттер үшін оңайлықпен қолға түспес қымбат жандар екенін паш еткен мақтанышты күлкі еді.

	– Біз де уақытша келе жатырмыз, – деді онан соң көзін сүзе паңданып. Қарсы алдындағы айнаны өзіне бұрып тез қаранып алды да, маңдайына қарай бұйралана түскен шаштарын тарағыштап түзетіп қойды. Енді айна арқылы Райымбекке көз салған. Қыздың өзіне бастан-аяқ шұқшия қалғанын сезгенде, Райымбектің аяқ-қолы мұз боп, сіресіп қатты да қалды. Мүлдем қимылдай алар емес. Зулаған машина оның еркінен тыс тас жолдың ортасымен өзі оқша зымырап ұшып келе жатқан сияқты. Дәл қазір қарсы алдынан машина жолықса, бұрылып та кете алмас еді. Осы жайды біліп, жігітті одан бетер тықсыра түсейін дегендей қулана күлген қыз тағы да үн қатты.

	– Менімше сіз өлең шығарасыз ғой деймін.

	– Жоқ. Неліктен олай дейсіз? – деді Райымбек, қызара күліп.

	– Түріңіз ақындарға ұқсас. Білетін адамдар естуімше, ақындардың көбінің шаштары бұйра, қабақтары ілезде түйілгіш, ілезде жадырағыш, көздері нағыз күлімкөздің өзі, бірақ терең ойшыл, ал мінездері... мінездері бірде дөрекілеу, батыл, ал бірде өте жасық, ұяң, әсіресе өздеріне ұнап қалған қыздарға тура қарай алмайды, қызараңдайды да отырады деп. Ал сіз... дәл сондайсыз. Ұялмай-ақ қойыңыз, мен естігенімді айтамын. Ең болмаса, жатқа өлең білесіз бе?

	Қыз сөзіне бір қызарып, бір бозарған Райымбек екі езуін жия алмады. Жолдастарының айтуынша күлген кезде аузының дорбадай боп тым созылып кететінін білетін. Ал енді мынадай өзін қыз мақтап келе жатқан сәтте қалай күлмейді, қалай қызараңдамайды, ал Дариға болса енді одан білетін бір тақпақты жатқа айтып беруін өтінді. Тықылықтап қояр емес, «ең болмаса, бір ауыз» деп қиылып отыр. Әй, осы қаланың қыздары-ай, тақпақ айтпаса, өлең оқымаса сөздің сәні келмейтіндей болады-ау.

	– Ең болмаса, бір ауыз, – деп қайталай қиылды қыз. Маңдайынан тер шығып кеткен Райымбек ыңғайсыздықтан құтылу үшін:

	– «Бір сұлу қыз тұрыпты хан қолында»... – деп бастап жіберді де, тілін тістеп алғандай іркіліп қалды. Бұрын мектепте жаттаған бұл өлеңді ұшты-күйлі ұмытып қалғанына одан әрмен қысылды. Ұмытып та қалған жоқ-ау, әншейінде көңілінде сайрап тұратын өлең жолдары қапелімде есіне оралсашы. Қара басайын десе өстіп басады ғой.

	Бұл кезде кузовты үсті-үстіне ұрғылаған машина үстіндегі қыздар:

	– Ау, өзің соқырсың ба, қалай, жігітім? Отын емеспіз ғой, абайлап айдасаңшы машинаңды.

	– Бәрін бүлдіріп отырған өзіміздің Дариға да, жігіт байғұстың көңілін алаңдатып. Кәне, шық бері!

	– Иә, шық бері, Дариға! – деп, қыздар шуласып қалды...

	***

	Қала жастары көмекке бұдан бұрынғы жылдарда да келетін. Олар өздерімен бірге ауылға өзгеше бір думан ала келуші еді. Күнде кешкісін колхоз клубында сауық кештері өтіп, билер биленіп, түрлі ойындар ұйымдастырылатын. Күн ұзынғы жұмыстан кейін кешкі тамақтарын ішер-ішпестен жуынып, таза киініп клубқа жиналатын қаланың жігіттері мен қыздарының әдеті колхоз жастарының да бойына сіңісе бастаған.

	Жұмыстан кешірек қайтқан Райымбек апыл-ғұпыл тамақтанып, тек мереке кездерінде ғана киетін костюмін киіп, клубқа баруға асықты.

	Ол келгенде бидің нағыз қызған кезі екен. Кешті басқарып жүрген комсорг жігіт Нұрмаш өзінің қойын дәптерін қолына алып, билеушілердің ортасында викторина сұрауларын оқып жүр. Күрең жүзі тершіп, даусы қарлыға бастапты.

	– Автомат тракторды ойлап тапқан кім? – дейді ол. Бұл сұрауды Нұрмаш бүкіл қыс бойына ауыл жастарының кештерінде әлденеше рет қойған. Әрине, бұл жолы бұған жауапты қала жастарының біреуі беруі керек екенін елдің бәрі іштей сезеді. Сондықтан да ауыл жастарынан ешкім үндей қоймады.

	Райымбек есік жақтан кеп тұра қалған. Екі көзі билеушілерде, Дариға көрінбейді. Би аяқталды. Ортадағы жұрт топырласып, енді тарасқанша гармонь үні ойнақы сазды жаңа әуенді бастап та кетті. Бір-бірінен ажырасып үлгермеген жігіттер мен қыздар биге тағы да лап қойды. Осы кезде жалтақтап тұрған Райымбектің дәл иегінің астынан:

	– Кеш жарық, – деген іздеген адамының ерке үні естілді. Қарсы алдында Дариға тұр. Алабұртқан жүзі күлім қағады. Үлбіреген жұқа кофтасының омырауы көзді арбап, ерекше томпия қалған. Қыз бойынан ескен әтір иісі мас қылғандай. Сәл тәжім етіп, жігітті биге шақырды.

	Алғашқы сәтте Райымбек аяғын қалай алып, қалай билегенін мүлдем білген жоқ. Оның бар сезгені уысындағы кіп-кішкене жұмсақ алақан мен жымиған сүйкімді қыз жүзі еді. Қыздың маржандай ақ тістерінің сирек екенін де енді байқады. Бірақ соның өзі ерекше бір көрік беріп тұрған тәрізді. «Сізге тек тары жегізу керек екен», деп әзілдегісі келді де, айтуға ерсі көрді.

	– «Евгений Онегинді» тұңғыш рет қазақ тіліне аударған кім? – деген Нұрмаш даусы ғана көңілін бөлді. Райымбектің ойына Абай аударған Татьяна хаты бірден сап ете түскен.



	– Амал жоқ қайттым білдірмей,

	Япыр-ау, қайтіп айтамын.

	Қоймады дертің күйдірмей,

	Не қылсаң да тартамын,



	– деді ол Дариғаға ғана естіртіп. Қыз күлкілі кескінде басын шайқады:

	– Өте асығыс, өте тез, – деді.

	...Сауық кеш тарады. Райымбек даусы дірілдеп сыпайы ғана:

	– Шығарып салуға бола ма екен? – деп сұраған. Дариға көзін күлімдете жыпылықтатып, басын изеді. Райымбек оны қыздар орналасқан ауыл шетіндегі жатақханаға дейін шығарып салды. Қаладан келген қыздардың барлығы бірге қайтқандықтан Дариғамен бірінші күннен оңаша қыдыру мүмкін емес еді. Және іштеріндегі Ділдә деген еңгезердей қара қыз өзінің үлкендігін көрсетіп, басқаларға қамқоршы бола қапты:

	– Жә, келместен жатып ұшып-қонып, өз қасиеттеріңнен айрылмай былай тәкаппар... менмен болсаңдаршы, – деп ешкімді топтан шашау жібере қоймады.

	Райымбек үйге қайтқанда тауық екінші шақырып таң қараңғылығының қоюлана түскен кезі еді. Жұлдыздар да су түбінде аққан күмістей айрықша жалтырап, тегіс батысқа қарай ығысып барып, қайраңдағандай шоғырлана бастаған. Ауа тымық болса да өзен жақтан жел қаққан құрақтардың шуылы естіледі. Көше бойындағы теректердің жапырақтары сусылдап, басынан – бұтақтар арасынан ояна бастаған таңғы құстар қанаттары сытырлап ұйқылы-ояу шықылықтасып қояды. Дәл осынау таңғы тірлікті Райымбек бұрын еш уақыт сезіп, байқамаған еді. Осының бәрі алып ұшқан қуанышты жігіт жүрегін тамаша бір сезімге бөледі. Үйге кірген бетте ала көлеңке бөлме ішінде шам жақпастан терезені айқара ашып қойып, бозара атқан таңға, шыныдай мөлдір аспанға қарады. Онан соң тәтті ұйқыда жатқан анасын оятып алмауға тырысып ешбір тысырсыз абайлап қана үстел тартпасын ашып дәптер мен қалам алды.

	«Дариға» деген алғашқы сөз де қағаз бетіне түсті. Көңілдегі тәтті ой мен жақсы арман тізбектеліп, өлең болып жазыла бастады...

	***

	Өлең жазумен отырып таңды сол терезе алдында атырды. Бір түн ұйқысыз өтті. Бірақ өкінішті емес. Райымбек ұзақ таңға көз ілмесе де, өзін-өзі соншалықты сергек те жеңіл сезінді. Дариғаға арнаған өлеңін таза қағазға көшіріп жазды да бүктеп қалтасына салды. Шаруашылық ауласындағы машинасына қарай асыға жүрген. Қырманның жанынан өте бергенде қабырға газетіне жазған кешегі мақаласы есіне түсті. Қалтасынан алған бүктеулі қағазды ашып қарамастан «мақала жәшігіне» тастай салды, ал өзі сол күннен бастап күндіз-түні комбайннан қырманға астық тартуға шықты. Жазған өлеңін қайтып есіне алуға да мұршасы болған жоқ.

	Бұған бөлінген үш комбайн бұл сәл бірдеңеге айналса-ақ болғаны бірінен кейін бірі дамыл-дамыл бункерлері толғанын хабарлап бүкіл егіс даласын қоңыраулата бастайды. Даланың қара жолын бұрқылдата шаңдатып сол комбайндар мен қырманның арасында қолды-аяққа тұрмай безілдейді. Машинасын да, өзін де бір жыл жуса кетпестей шаң тұтып, көзі қызара кіртиіп, қатты шаршайтын да, кешкісін қисайған жерінде ұйықтайтын. Тек үшінші күні қызыл мүйіс орналасқан вагонеткаға кіргенде күтпеген жерден Дариға кездесе кетті.

	– Көрінбей кеттің ғой. Түнде клубқа неге келмедің? – деді.

	– Қол тимеді.

	– Мен сені келеді екен деп, басқа ешкіммен билеген жоқпын, – деді Дариға кінәлағандай. Осы сөздерді естіген кездегі Райымбектің қуанышында шек жоқ еді. Ыржиып күле берді. Аузының дорбадай боп кететіні де есінен шығып кеткен. Қалтасын ақтарып көріп еді, өлең табылмады, ал осыдан біраз күн бұрын қабырға газетіне жазған мақаласы қағазы жұлықтанып әлі жүр. Райымбектің қуанышы су сепкендей басылды, бір мүлттіктің болғанын жүрегі суылдай тұрып ұққан ол вагонеткадан жүгіре шыққан бойда ала өкпе боп қабырға газетінің редакторын іздесін. Мұндайда іздеген адам табылған ба?! Оның қайда жүріп, қайда тұрғанын жан білсейші. Сол күні Райымбек қалаға астық тасып жүріп кетті. Мақала жәшігіне тастаған өлеңі есіне түскенде өне бойы шымырлап машинасы аударылып кете жаздайды. Сабыр, сабыр... Енді не де болса артын күтуге тура келді. Райымбек қаладан қайта оралғанда газеттің кезекті жаңа саны қырман басындағы тақтаға ілінген екен. Бұл жолғы газет тым жақсы көркемделіп, өте қызықты шыққан болуы керек. Түскі тамаққа шыққан қырмандағы жұрт жиналып кеп газетті қоршап алыпты. Гу-гу етеді.

	– Тоқтаңдар, мынау лирикалы өлеңді қараңдар, – дейді дарылдай шыққан жуан дауысты комбайнер. – Дариғаға арнапты...

	Райымбек бетінен оты шықты.

	Кетуге асықты. Бірақ барарға орын таппады. Газет ілінгелі шала бүлініп жүрген Дариға да оны іздеп кеп тауып алды. Райымбек не дерін білмей, нарттай боп қызарып қыз алдында тұр.

	Ал Дариға болса құрбы қыздарының ортасында тұрып бар ызасын төгіп-ақ салғаны.

	– Әй, ақын жігіт! Сен немене, махаббатыңды бүкіл елге әйгілеп, ғашық боласың ба?! Әлде мазақ еткің келді ме?! Шіркіннің өлең жазғышын! Тоқ етері сол, қазір тез бар да анау газеттегі өлеңіңді алдырып таста! Мүләйім бола қалуын... Күйіп жанған Мәжнүн, бірақ мен саған Ләйлі емеспін...

	Бұдан әрі Дариға әлдеқандай ауыр сөздерді тағы да айтты. Бірақ Райымбек естіместен жүріп кеткен. Тұрған қыздар сықылықтаса күліп қала берді. Бетіне тепкен ұяттан жанып кете жаздаған Райымбек жүгіре басып комсоргке барды. Ентігін баса алмай тұрып, одан газеттегі өлеңінің тоқтаусыз алынуын талап етті. Қолды-аяққа тұрғызар емес. Нұрмаш езу тартқан қалыпта басын шайқады.

	– Өлең өте жақсы, мәдениетті жазылған ғой, оған несін сасасың, – деді ол салқын ғана. – Газетке әр беріп тұрған сол өлең.

	Райымбек қанша өтінгенмен, Нұрмаш өлеңнің түгелдей алынуына көнген жоқ, «Дариғаға арнаймын» деген жері ғана өшірілетін болды.

	***

	Дариға екінші айналып келгенде газеттен оның аты өшірілген еді. Бірақ өлеңнің ешбір жері өзгертілмепті. Ол түсте құрбы қыздарынан ұялып оқи алмаған. Енді өзіне арналған өлеңнің әрбір жолын, әрбір сөзін ойлана тұрып оқыды. Жүрегі дүрсілдеп, қайталай тұрып оқыды.

	Өлеңде жақсы достық көңілден өзге, оғаш ештеңе айтылмаған. Күйдім, сүйдім деген ештеңе де жоқ, аулына келген мейман қызға қадала көз салу, мінезіне, қылығына қызыға сүйсіну бар. «Сен келгелі аулыма жаңа бір сән-салтанат орнағандай, бүкіл табиғаты жаңаша бір құбылып күні жарқырай шығып, айы ұяң қыздың қабағындай сызыла туып, ерке желі де өзгеше боп есетіндей...

	«Дариғаға арнадым» дегенде осының бәрі де нақтылы бір иесін тауып соған бағышталып айтылған болса, енді сол арнауды алып тастағанда жалпы айтыла салған жалаң сөздей боп қалыпты. Ертеңгісін ғана ел қызыға жапырлаған қабырға газетінің дәл қазір ешбір қызығы да, құны да қалмаған сияқты. Оған кінәліні Дариға өзі деп есептеді. Жаңадан танысқан жігіт өлең арнапты, оның не әбестігі бар еді! Дариға өзінің қызулығын, ештеңенің байыбына бармастан ақылсыз мінез танытып Райымбекті ренжіткеніне қатты өкінді.

	Қыздардан оқшау шығып, бидай үстіне отыра кетті де, көзі жасаурай берген соң, көзіне түскенді сүрткен боп айнасына қарады. Өзінің бойжеткенін енді ғана сезгендей қайқиған ұзын кірпіктеріне, бояп қойғандай көрінетін еріндеріне ұзақ қарады. Өксіп-өксіп жылағысы келді, бірақ жылаған жоқ. Көзіне қайта-қайта тола берген ыстық жасты орамалымен сүрте берді. Ыстық жас неғұрлым көп шыққан сайын жүрегіндегі ауыр мұң аз да болса жеңілдегендей боп отырды.

	– Дариға, – деді құрбы қыздарының бірі дауыстап, – неғып отырсың жалғыз?

	– Көзіме сабан түсті-ау деймін.

	– Кел, тезірек. Сен болмасаң жұмыс өнетін емес...

	Бұл отырған қызылға таяп келген Ділдә байқап қалған болуы керек.

	– Не болды саған кішкене қыз? – деді Дариғаны иығынан құшақтап. – Кәне, бері қарашы.

	Әрине, осы сәт Дариға өзін-өзі ұстай алмай, кішкене балаша солқылдап жылап жіберді. Ыңғайсызданған Ділдә оны иығынан қағып жұбатпақ болып еді, Дариға одан солқылдай түсті.

	– Жарайды, жетеді, – деді Ділдә кенет қатқыл үнмен. – Дәл біреу бұған қарамай қойғандай қыстығуын, сүрт көзіңнің жасын. Қарай гөр, мұны...

	Дариға жылауын қойған. Екі қыз енді бидай үстіне біріне-бірі қарама-қарсы отырды. Ділдәның кішірек қиық көзі үлкен ойда, қадала қалған.

	– Немене, маған ұрыспақсың ба? – деді Дариға.

	– Ұрсып қайтем, мен өзім де ғашықпын... – деді Ділдә күтпеген жерден күрсініп. Дариғаның ет жүрегі дір етіп, өздеріне қамқоршы боп жүретін, үп-үлкен ер тұлғалы Ділдәнің мұңайғанын көргенде тіптен елжіреп кетті. Бір сәтке ол өз қайғысын мүлдем ұмытқандай.

	– Немене, біз қыз басымызбен жылап, жыласа солар жыласын да, – деп қойды.

	– Ол әне, анау жүр, – деді Ділдә сыбырлап. – Өте жақсы жігіт, өзі ақылды, өзі ұяң... Әне, анау моторист ше? Күні бойы айналып менің жанымнан шықпайды. Қап көтерсе тек маған көрсету үшін ғана көтеретін сияқты. Бес кісі көтере алмайтынды бір өзі көтереді де майысып барып машинаға тиейді. Ал кеше астық ұшырып жатқанда, пульттің бір винті ұшып кеткен, қыздар дереу «тез жөнде» деп шулап бердік, ол ары ақтарды, бері ақтарды ключі жоқ. Біз болсақ, «бол, болдың» астына алып тұрмыз. Ол дереу ұшып кеткен винтті алды да қолымен бұрай бастады. Байқаймын, винтті бұраған сайын қабағы сәл шытынса да езуін тартуға тырысып отыр. Екі көзі менде. Алғашында елемесем де, артынан білдім, аккумулятор өте қызып тұр екен. Ал ол маған тесіле қараған қалыпта винтті бұрай түседі. Маңдайынан құйылған тер бетін жауып кетті... Кейіннен жанымдағы қыздар: «Ділдә, сен жігіттің ключін көзіне көрсетіп қойып тұрып, от ұстаттың-ау» дейді. Байқасам, қу қыздардың бірі оның ключін менің төс қалтама салып қойыпты... – Мұнан ары Ділдә да тығылып ештеңе айта алмай, біраз үнсіз отырды. – Бүгін, әне, қолын таңып алыпты, біз жаққа жуымай жүр... Әрине, өкпелі ғой...

	Дариға енді оған соншалықты бір сыйлаған құрметпен қадала қарап қалған. «Бұлардікі шын, нағыз махаббат қой, – деп ойлады ол, – біздікі немене баланың ойыны сияқты».

	Күндер өтіп жатты. Ауа райы бұзыла бастады. Жиі-жиі сіркіреген жаңбыр жауып, аспанды түтін түстес сұрғылт бұлт торлап алатын болды. Қырмандағы астық қызып кетпес үшін жал-жал етіп, жиі-жиі аударыстырып тұру – қыздардың міндеті еді. Бір күні Дариға жаңбыр жауып тұрған кезде Нұрмаштың қабырға газетті алып жатқанын көрді. Жұмысын тастай салып, жүгіріп оның жанына барды.

	– Нұрмаш, Райымбектің өлеңін маған беріңізші? – деп сұрады.

	– Неге? Болмайды.

	– Маған арналған өлең еді ғой, беріңізші! Өтінем!..

	– Рас, әуелі саған арналған, бірақ кейін автордың тілегі бойынша ол сөзді алып тастадық.

	– Ә, солай ма?..

	Дариға қапелімде не дерін білмей есеңгіреген адамша сілейіп тұрып қалды. Түрі соншалық аянышты болып кетті. Ол енді екі иығы салбырап кейін қарай жүре берген еді.

	– Тоқта, – деді Нұрмаш дауыстап.

	Дариға бұрылған жоқ. Нұрмаш жүгіріп, оны қуып жетті де:

	– Жәй айтамын, соған да ренжіп барасың ба? Мә, тез қойныңа тығып ал, су болып қалмасын, – деп бүктелген өлеңді қыздың қолына ұстатқан.

	– Авторы рұқсат етпейді ғой, бәрібір, – деді Дариға жыламсыраған үнмен, өлеңді қайтарып беріп. Нұрмаш оған күле қарады да ешбір бүкпесіз-ақ турасынан:

	– Шынымен сүйесіз бе? – деп сұрады. Дариға басын изеді.

	– Әй, асаулар мен тұсаулар... Рұқсат етеді, мә, ал, – деді де өлеңді енді қыздың қалтасына тыға сап өзі жөніне кетті.

	Сол күні кешкісін қырманнан Ділдә мен Дариға басқа қыздардан бөлініп оңаша бірге қайтқан. Күн тұман, қоңыр салқын еді. Колхоз көшесіндегі сабындай езілген саз батпақта қыздар тайғанақтап әзер жүріп келеді. Дариға дереу аяқ киімін шешіп ала сап, сырғанай беріп, шалқасынан түсе жаздады. Ділдә сүйеп қалды:

	– Ақымақ қыз, суық тиеді ғой, ки аяқ киіміңді, – деді ол бұйырып, – ертең қайтарда ауырып қаласың...

	Апатай, менің қайтқым келмейді, – деді мәз болған Дариға онан сайын сырғанақтай түсіп.

	– Ол тағы қандай өнер?

	– Осындай өнер, осы ауылда біржола қалғым келеді.

	– Дариға, ақымақ қыз-ау, шының ба?

	Дариға енді күлкісінен тыйылып тапочкалары қолтығында, өзіне таңдана қараған Ділдәмен қатарласа жүрді.

	– Шынында да көптен бері осы ой маза бермейді. Неге екенін білмеймін, кеткім келмейді, – деді ол ойлы қалыпта.

	Ділдә біразға дейін үнсіз жүріп келе жатты да, кенет Дариғаның қарынан шап беріп ұстай алып қапелімде оны селк еткізді.

	– Айналайын-ау, шынымды айтсам, менің де қайтқым келмейді. Жас кезімде ауылда өскендіктен бе, біртүрлі мынау тірлік маған өте ыстық көрінеді. Қимаймын.

	Енді аздан кейін екі қыз да осы ауылға біржола қайтып келуге сөз байласқан еді.

	***

	Астық жиналып болып, қыздар қайтып кеткен. Екі-үш күн өткеннен кейін ертеңгісін Райымбекті колхоз председателі шақыртты да, қаладан колхозға келе жатқан адамдарды көшіріп әкелуді тапсырды. Жанына Нұрмашты қосып берді. Райымбек одан көшіп келетіннің кім екенін сұраған, комсорг сыр берместен:

	– Барған соң көресің ғой, – деді. Бұлар қалаға түске таман жеткен.

	– Редакцияға бұр, – деді Нұрмаш.

	Екі этажды үлкен үйдің алдына бұлар келгенде, қақпа алдында екі-үш чемодан мен көрпе-жастық буылған теңі бар Ділдә тұр екен. Ол сағатына қарап қойып Нұрмашқа:

	– Уәдеге берік екенсіңдер. Он минут ерте келдіңдер, – деді қуанышты үнмен. Сәлден кейін редакциядан жанында орта жасқа кеп қалған көзілдірікті адамы бар, Дариға да шықты.

	– Міне, ағай, біздің машина, – деді ол, – көп тұруға болмайды.

	Онан соң қуақылана күлген жайдары қалыпта Райымбекке көзін қысып қойды да:

	– Ақын жігіт осы, – деп таныстырды. Көзілдірікті адам Райымбектің қолын қысты.

	– Енді мен не дейін, қалқам. Жолың болсын, барған жеріңде де жақсы істе, – деді әлгі кісі Дариғамен қоштасып. Былайырақ ұзап шыққан соң Дариға:

	– Біздің редактор, – деді өзінен-өзі. – Мен осы редакцияда корректор боп істейтінмін, енді міне, сендердің ауылдарыңа біржолата бара жатырмын.

	– Қалайша? – деді Райымбек түсінбей. Бұл оның алғаш үн қатуы еді.

	– Колхозға біржола барамын, – деді Дариға оған тура қарап. – Анау жолы сен ауылда қыз аз деп едің ғой.

	Бензин иісі аңқыған кабина ішінде мотор қызуының бет шар-пыр жалыны бар. Қаладан шыға бере-ақ бесікше тербеткен машина жүрісінен Дариғаның ұйқысы келді.

	– Ұйқым келді, – деді маужырап. Оның сирек тістерін көрген кезде Райымбектің жүрегі лүп ете түсті. Дариға болса оны ренжітіп алмайын дегендей аса сақтықпен:

	– Райымбек, осы күні өлең жазасың ба? – деп сұрады. Жігіт үндеген жоқ. Өңінен қаны қашып сұрланып, көзінің төңірегі қызарып, айқыш-ұйқыш жолдан көз алар емес. Бірталайдан алынбаған сирек қара мұртты үстіңгі ерні діріл қағады. Қатты толқып отыр.

	– Өлеңдеріңді маған оқуға бересің бе? Жақсыларын редакцияға жібереміз. Мен редактор ағайға жаңа сен жайында айттым. Ал сенің маған арнаған өлеңің, міне...

	Дариға қалтасынан бір жағы сол күйі ақ газет парағын алды.

	– Ертеңгі газетте жарияланады. Мынау оттискасы, мен әзер дегенде алдым. Шынында мұны осы күйінде алуға рұқсат етілмейді.

	Райымбек енді ғана қызға тесіле қарады. Дариға көзін жұмған қалыпта әлі сөйлеп отыр.

	– Өлең жазатын ақын адамды елдің бәрі сүюге тиіс қой...

	«Ал мен тіптен ақын емеспін ғой, – деді Райымбек өз ішінен, – ол өлең кездейсоқ жазылған. Оны жаздырған сенсің ғой...»

	Бұдан ары ұзақ жол бойына екеуі де үнсіз отырды. Екеуі де тек іштей қуанышты еді. Дәл ауылға жеткен кезде Райымбек:

	– Кешкісін клубқа келесің бе? – деп сұрады сыбырлап қана. Дариға әдемі, маржандай жарқыраған сирек тістерін көрсетіп қулана күлді де, басын изеді...



	Март, август, 1956 ж.





ҚАЙСАР МІНЕЗ


	Бригадирдің әңгімесі





	Асанәлінің оқуға түсе алмай, ауылға қайтып келгенiн сол күннiң ертеңi-ақ естiдiм. Жұмыс қолы жетiспей жатқанда бригадир үшiн бұдан артық жаңалық болсын ба. Жастардың көпшiлiгi менiң бригадамда едi, Асанәлiнi де өзiме келер деп қуандым. Мен оны өткен жылғы жаз айынан берi жақсы бiлетiнмiн.

	Қалада интернат-мектептiң тоғызыншы класын бiтiрiп, жазғы демалысқа шығысымен ол өзіміздің колхозға кеп жұмыс iстеген. Бір ай шамасында шөпте болды. Жауырыны қақпақтай, орта бойлыдан сәл биiктеу жасөспiрім жiгiттiң ұзын сапты айырмен бiр шөмеле шөптi лып еткiзiп көтерiп ап, мая үстiне қарап оп-оңай лақтырып жiберген кездерi бір менi ғана емес, талай адамдарды сүйсiндiрген.

	Алғашқы бiр-екi күнде қай жұмысқа орналастырсам екен деген оймен бiр сәт Асанәлiнiң өзiмен сөйлесуге оқталғам. Артынша-ақ ол ойымнан тез қайтып, сабыр сақтадым. «Қой, келмей жатып мазаламайын, мауқын басып, бiрер күн дем алсын, – деп түйдiм. – Онан соң жұмысты өз қалауына қарай тауып берермiн».

	Бiрақ менiң ойлаған ойым үшiншi күнi күтпеген жерден бұзылды. Түске жақын қырман жақтан қайтып келе жатқанымда қоңыр жорғаға мінген председательдің қайын інісі ұзын бойлы, бадырақ көз жігіт Ермек қарсы жолықты. Ол жездесінің мені шақыртып отырғанын айтты.

	– Бір тығыз шаруа боп қалды ма?

	– Ертең мен базарға апарып сиыр сатпақ едім. Соны бүгін айдасып баратын адам таба алмай, бос жүр ғой, деп әлгі Асанәліні шақырғамын, соның тіл алмай отырғаны.

	Мұнан әрі Ермек қоңыр жорғаны тебініп қалды да, жол үстіне түскен көлеңкесіне бір қарап қойып, құйғыта жөнелді.

	Ертеден бері жайдары жүрген көңілім бірден бұзылды. Колхоз жұмысына адам жетіспей жатқанда, бастықтың осындай жеке шаруасын қабаттастырғанына қалай күйінбессіз. Кеңсеге асықтым.

	Асанәлі председательдің қарсы алдында отыр екен. Оңып кеткен вельветкасының омырауын ашып тастапты. Соғы кезде науқастан тұрғандай боп-боз болып жүдегендіктен алакүңгірт кеңсе ішінде ат жақты, аққұба өңі айрықша сұрланып көрінді. Таралмаған бұйра шаштары артына қарай ұйпалақтана қайрылған. Қою қасты тік қабақтары түйіле қарайды. Председательмен екеуінің келісе алмай отырғанын бірден сезуге болады.

	– Ә, Сәрсен, кел. Көрдің бе, мына бір баланы, – деді мен кіргенде, қалың еріндерін шүйірген председатель, Асанәліні мезгеп қойып. – Мен бір жаққа жұмсап едім, тілімді алмай отырғаны. Өзі орта мектепті бітіріпті, енді жұмыстан қашып жүрген көрінеді...

	Председатель әруақыттағы айбынды қалпында, кең орындыққа шірене отырды. Іркілдеген ірі денесі орындықты жарып жіберердей сықырлатады. Кителіндегі шаңды шертіп-шертіп қағып қойды. Ол өзінің өткір көзді, қара сұр, сұсты кескінінен көп адамның жасқанатынын жақсы білетін. Сондықтан да сәл қарсы келгендер болса көзі шарасынан шыға шатынап, зіркілдей жөнелуші еді. Қазір де сол мінезіне басты.

	– Айтарым сол, – деді әлден соң сөзін жалғастырып. – Бүгіннен бастап мына бригадирдің қарамағына барып не тапсырса соны істейсің. Қандай білімің бар, қандай өнерің бар онда біздің жұмысымыз жоқ.

	Осы тұста мен кіргеннен орнынан тапжылмай отырған Асанәлі түрегелді. Бірдеңе айтқысы келіп оқтала берді де, председательдің сөз тыңдамас сыңайын білген соң, кілт бұрылып, шығып кетті.

	Председатель маған қарап, басын бiр жағына бұрған күйде отырып қалған. Долдана түтiккен ол сәл қарсы сөз айтсаң бүкiл кеңсенi басына көтерiп, бұлқан-талқан болуға әзiр тұр.

	Председательге «Сенiң жастармен бұлай тiк сөйлесуiң дұрыс емес» деп айтуға батылым бармады. Несiн жасырайын, оның айқайынан жасқанатынның бiрi өзiм едiм. Тiс жарып, тіл қатпастан сол кiрген бойдағы үнсiз қалпымда тасқа соғылғандай боп тысқа шықтым. Мазасыз желi ұйтқи соғып, шаң үйiрген күздiң сиықсыз күнi. Реңсiз аспандағы түйдек-түйдек болып бiрiн-бiрi қуған сұр бұлттар да қанаттаса алмай жүр. Тегiнде жаңбыр жауатын түрi бар. Ендi қырманға барайын деп жүре бергенiмде кеңсеге қарай үкiдей ұшып келе жатқан Асанәлінiң шешесi Нұриланы көрiп тоқтай қалдым.

	Мол тiгiлген көйлегiнiң етегi аяғына оралып жүрiсiн бөгеп, алқынған Нұрила маған жете жылап жiбердi:

	– Қарақтарым-ау, әлгi Асаныма не деп едiңдер? Төрт арысымның артында қалған жалғыз құлынымды неге ренжiттiңдер...

	Нұрила жасы алпысты алқымдап қалған үлкен-кiшiге қадiрлi, ауылдағы аяулы ананың бiрi едi. Ұлы Отан соғысында үш бiрдей азамат баласынан, күйеуiнен айрылған, өмiрдiң тақсiретiн көп тартқан болатын. Сол жылдарда Нұрила адам танымастай боп күрт шөгiп кеттi. Нұр жайнап тұратын қызыл шырайлы өңiн аз уақыттың iшiнде-ақ шырмауықтай әжiмдер торлап, қайратты қара шашына мәңгi жуылмас ақ кiрдi... Тек соңғы жылдарда ғана оның ел қатарлы жадырай күлiп, тiптi, кей кезде өзi тiленiп жеңiл-желпi жұмысқа шыққанын да жақсы бiлемiн. Бұл әрине, ержетiп қалған Асанәлінiң қуанышы ғой, деп пәмдейтiн едiк.

	Қазiргi минутта сол жалғыз ұлына ара түскен анаға мен не дерiмдi бiлмей қатты қысылдым. Қандай тоқтау айтқанмен де Нұриланың менiң сөзiме құлақ асатын түрi жоқ. Дегенмен де:

	– Қой, жеңеше, көшедегi бұл жүрiсiң дұрыс емес. Ашуыңды бас... мен үйлерiңе барып, Асанәлi үшеумiз жайласып отырып сөйлесейiк, – деп көрiп едiм, көнбедi. Осы кезде далаға председатель де шықты.

	– Нұрила шешей, жаңағы келген сiздiң балаңыз ба едi? – деп ол сөзге бiрден араласты, – тiк мiнез ғып тым ерке өсiрген екенсiз. Мына Сәрсеннiң алдында менi жерге қаратып кеттi ғой.

	– Қарағым-ай, өзi жасып жүрген баланы несін ренжiттiң. Ағалық ақылыңды айтсаң, ол сөзге түсiнбейтiн бейбастақ емес қой. Сенiң айтқаныңнан шығып қайда баратын едi, – деп Нұрила председательге жармасты.

	Ызаға булығып шықса да Нұриланың мына сөздерiне көңiлi риза болған председатель жұмсарып қалды.

	– Жарайды, шешей. Балаңызға айтып қойыңыз, екiншi қайтып тiлiмдi алып тұратын болсын, – дедi де, председатель екі қолын артына қайыра ұстап, маңғаз басып шетке қарай жүрiп кеттi. Нұрила да одан қалмай iлесе жүрiп, мұңын шаға бердi. Екеуiнiң сөйлескен сөздерi ауық-ауық естiлiп тұрды. «Өзiне лайықты бір жұмыс тауып беремiн» деп қойды ендi бiрде председатель. Әлден уақытта ол менi өздерiнiң жанына шақырып алды. Маған:

	– Ертеңнен бастап Асанәлiні қырман весовшiгi етiп жұмысқа алатын бол, – дедi.

	– Ой, тәңiрi жарылқағыр-ай, өркенің өссін, мәртебең әрдайым үстем болсын! – деп Нұрила председательге алғысын үйiп-төктi. Ендi бас тартқанымызға қарамастан председатель екеумiздi де үйiне шақырып, қолқалап тұрып алды.

	Бiз келгенде Асанәлi түпкi бөлмеде әлдеқандай кiтапқа қарап отыр екен. Оқып отыр ма, болмаса жәй қарап отыр ма, айыру қиын. Председатель екеумiз ішке кiрiп жайғасып отырғанымызбен, ол қыбыр еткен жоқ. Көзiн төңкерiп бір қарағаны болмаса басын да көтермедi. Анасының жаны қалмай жүр. Шәй әзiрледi.

	– Асанжан, – дедi әлден. уақытта анасы. – Мына ағаң сенi қырман весовшигi болып iстесiн дейдi.

	– Ие, әзiрге весовшик боп iстей тұр, кейiн тағы бiр жөндi қызметке орналастырамын, – деп председатель де iле қамқорлық бiлдiрдi.

	Асанәлi үнсiз ғана келiстi. Мүмкiн осы қалыпта кеткенiмiзде әңгiме осымен тынатын ба едi, бiрақ олай болмады. Шәй iшiп болып, дәл үйден шығарымызда председательдің:

	– Әбес мiнезiңдi шешейдің көңiлi үшiн кешiремiн. Ал бүгiн, анау Ермектiң сиырын базарға айдасып бар, – дегенi.

	– Е, бармағанда барады, – дедi көңiлi жадыраған Нұрила. Төмен қарап отырған Асанәлi басын көтерiп алды. Өңi сұрланып, көзiнiң төңiрегi лып-лып етiп бiр қызарып, бiр көгередi.

	– Бармаймын,-деп бiрден тiк жауап бердi.

	***

	Көршiмiздегi Рахия кемпір жасы ұлғайып қартайса да ертеден кешке дейiн тыным таппайтын мазасыз-ақ адам едi. Мен жұмыс басынан үйге келген уақытттарда бiр соғып кетiп, ауылдағы бар жаңалықтарды тыңдамағаныма қарамастан тiзiп шығатын. Бүгiн де ертеңгi жаңбырдан кейiн, түске қарай жұмыс басынан қайтып су киiмдерiмдi құрғатып отырғам, қолында екiге бүктеп ұстаған көк тысты дәптерi бар Рахия апай кiрдi.

	– Сәрсен, – дедi дәптердi ұсына берiп, – мынау не жазу? Әлгi қызым түнi бойы ұйықтамай отырып жазды. Күбiр-күбiр сөйлей ме-ау, әйтеуiр, түнімен ұйқы бермедi... Жазып отырғаның не? Оқып берсеңшi десем, «кейiн апа, кейiн» деп менi алдаусыратқан болады. Құдай атқыр мен оны көп оқиды, жазғыш болады деп мәз болып жүргенiмде, бiреуге хат жазып, қашқалы жүр ме? Оқышы дауыстап. Мен бiреудiң жазғанын оқуға болмайтындығын айтып, бас тартып көрiп едім. Рахия апай не жайында жазылғанын білгісі кеп отырып алды. Егер мен оқып бермесем көшеде кездескен бiреуге оқыта салатындығын да айтты. Ендi бiрде менiң де әуесқойлығым жеңiп, оқи бастадым. Басын дауыстап оқысам да бiрте-бiрте күбiрге айналдырып, ақырын iштей оқып шықтым. Маған бажырая қарап отырған Рахия апай да ести алмағанына шала бүлiнген жоқ, сабыр сақтады. Сiрә, дәптердегi жазудың басталуы түсiнiксiздеу болып, көңiлiне ақау келтiрiлмеген болу керек. «...Бүгiн өте бiр есте қаларлықтай уақиға болды. Ауылдың шетіндегі бұлаққа суға барғам, ойламаған жерден Асанәліге кездестiм. Ол бұлақтың басында сылдырлап аққан мөлдiр суға қарап отыр екен. Мен дәл жанына барып, шелегiмдi әдейiлеп салдырлатқанша қараған жоқ. Мен оның осынша паңдығына шыдай алмай кеттiм.

	– Ағай, неғып отырсыз? – дедiм. «Ағай» дейтiнім мен 5 класта оқығанда, Асанәлi 7 класта оқитын. Онан кейiн ол жоғарғы класты қаладан барып бiтiрдi де, мен ауылдағы 7 кластан кейiн оқи алмай қалғам. Дауысым қатты шығып кеттi бiлем, ол селк ете түстi. Маған таңдана қарады. Таныған жоқ. Мен су алып тұрғанда да байқаумен болдым, ол менен көз алар емес. Ойлы көзi «Сен кiмсiң? Қайдан келдiң?» деп тынымсыз сұрайды.

	– Ағай, танымай қалдыңыз ба? – дедiм. Осы уақытқа дейiн ешқандай көзден тайсалып көрген емес едiм. Бұл жолы бетiм дуылдап қызарып, қатты қысылдым.

	– Иә, есiмде жоқ, – деп ол өз ойын дәл тапқанымды ашық мойындады. Ол да қызарып кеттi. Мен өзiмдi таныстырдым. Осыдан кейiн екеумiз бiраз сөйлестiк.

	– Мәдина, отырып қалдың ғой, үйде апаң күтiп отырған болар, – дедi ол әлден уақытта. Менің кеткiм келмедi. Бiрақ сыр берместен үйге қайттым... Бүгiн суға барғанда Асанәлiге тағы кездестiм Бұл жолы ұзақ әңгiмелестiк. Менің ол туралы ойлаған жақсы ойларым өте орынды екен. Институтқа түсе алмағанына таңданам. Тiптi iштей қатты кейiдiм. Ал ендi біздiң ауылда тұру оған қандай ауыр. Председательден де әбден көңiлі қалыпты. Бiздiң председатель де өз мүддесiн ғана ойлаған «әпер бақан, ұр шоқпардың» адамы ғой. Өзі көңiлi жасып жүрген адаммен, әсiресе жас адаммен солай сөйлесуге бола ма екен. Ендi Асанәлінің бұл колхозда қалатын түрi жоқ.

	– Өмiрдiң салғанын көрермiз, – дейдi ол ауыр күрсiнiп. Менiң:

	– Егер жұмыс бермесе, iстемей ауылда-ақ жүре берiңiз, – деген сөзiме күлдi. Күлкiсi соншалықты әдемi, ерекше едi... Мына апамның қайта-қайта «жат» деп мазалап отырғаны-ай.

	Мен дәптердi үнсiз оқып шығып, Рахия апайға қайтып бердiм.

	– Не жазыпты?

	– Жәй... бiр... сабағы ғой... Бiлдiрмей апарып орнына қойыңыз.

	Онан соң үйде болса Мәдинаны маған жiберiңiзші.

	– Жәй, сабақ жәйлi дейсiң бе? –деп Рахия апай қайталап сұрады.

	– Иә, сабақ жәйi...

	– Қалай, жазғыш па екен?

	Ендi өзiмнiң Асанәлiмен оңаша сөйлесiп көру мақсатымның орындалатынына кәмiл сендiм. Лажы болса бүгiнгi күннен қалдырмақ емеспін. Бiрақ асыға күткенiммен Мәдина жуық маңда келе қоймады да, отыра беруге шыдамым таусылып, Рахия апайдiкiне өзiм кеттiм. Мәдина да үйлерiнен шыққаны сол екен, қарсы жолықты. Бұрын көзге бала сияқты көрiнгенмен нәзiк бойының сұңғақтана таралып, өзiммен қатарласып қалғанын мен анық байқадым. Жел қаққан өңі тотыға түскен, қабағы түюлi.

	– Мәдина, мен сенiмен ақылдассам, деймiн, – дедiм. Онан соң ұялтып алмауға тырысып, орағыта айттым. Өзiң комсомол мүшесiсiң, ал осында ауылда кейбiр жұмысқа шықпай жүрген жастар бар, соларды өз қатарымызға тартуымыз керек қой.

	Мәдина менiң айтайын дегенiмдi бiрден түсiне қойса керек.

	Аяғының басына қарап, бiраз тұрды.

	– Асанәлi кетiп қалды, – дедi әлден соң шағым еткендей, – сiздiң председатель... – Сөзiн аяқтамастан булыққан Мәдина жүгiрiп кеттi.

	Артынан анықтадым. Ертеңгiсiн председатель мен Асанәлi кездесiп қалған екен.

	– Ей, бала, көше таптауың жеттi ғой, ендi қанша күтсең де бұл колхозда саған лайық жұмыс жоқ, – дептi председатель келте қайырып. – Көзге тiкенек болмай кет, баратын жағыңа.

	Қып-қызыл боп түтiккен Асанәлі бiрауыз сөз айтпастан, сол сәтте-ақ жолға жиналып, анасымен де қоштаспастан жүрiп кетiптi.

	***

	Аудан орталығы темiр жол бойында болғандықтан аз уақыт поезд аялдайтын кiшiрек қана станциясы бар. Бүкiл ауданға келетiн жүк осы станцияға түсiрiледi. Мұнда бiр жұмыспен келгем. Тамақтанып алу үшiн станцияның асханасына кiргем. Кiре берiсте ойламаған жерден Асанәлiге жолығып қалдым. Май-май комбинезон киiп алған, бет аузы қап-қара едi. Шынымен байқамады ма, әлде кездескiсi келмедi ме, әйтеуiр маған бұрылмастан өтiп бара жатқан. Мен оны тоқтатып алдым. Асанәлi қатты қысылды. Амандық артынша-ақ асығыс екендiгiн бiлдiрiп, ашылып ештеңе деген жоқ Тек өзiнiң станцияда жүкшi болып iстейтiнiн айтты.

	– Қалқам-ау, өзiң ауылға қайтпайсың ба?

	–Жоқ, ағай, мені ренжiткiңiз келмесе айтпаңыз. Мына ақшаны апама бере салыңыз, мен туралы қайғырмасын, егер үй табылса, көшiрiп аламын.

	Асанәлi соңғы сөздерiн қоштаса тұрып айтты да, өзі сияқты жүкшi жiгiттермен бiрге кете барды. Асығыста, оның қайда тұрып, қай жерде жүргенін де сұрап бiле алмай қалдым.

	***

	Қар екіншi жауған. Асанәлiден хабар жоқтың қасы. Шешесiне де амандығын бiлдiрген бiр ғана хат келдi. Ендi Нұрила кездескен жерде менiң мазамды алатын болды. Мәдина да өте өзгерiп кетті. Рахия апай қызына келген Асанәлiнiң хатын маған бiрнеше рет әкеп көрсеттi.

	– Мынау қайдан келген хат, қызым қашайын деп жүргеннен сау ма? – деп сұрайды мазасызданған кемпiр. Мен бiреудiң хатын ашуға болмайтындығын дәлелдеп, ол үшiн сотқа кетуге болатындығын айтқан соң: – Құдай атқыр, ендi мұны қайтем, – дейдi, амалы таусылғандай Рахия апай, – мейлi, бәрiбiр бұ заманның жастары ата-ана тiлiн алып жатыр ма.

	Хаттың iшiне болмаса конвертке Асанәлi өз адресiн жазбапты.

	Ендi бiр күнi Рахия апай жылап кiрдi.

	– Не болды, апа? – деп сұрадым, iштей қорқып қалғам.

	Ол соңғы кездерде қызының мiнез-құлкының мүлдем өзгерiп кеткенiн, бүгiн ертеңгiсiн ауылдан кетем дегенiн айтты.

	– Бiлмеймiн не болғанын, әйтеуiр, соңғы кездерде қызым бұзылып жүр, сөйлесiп көрсеңшi, Сәрсен-ау...

	Кешкiсiн кеңседе болып, ертеңгi күннiң тапсырмасын алған соң, ақырындап үйге қайтқам. Көшеде ымырт үйiрiлiп, көз байлана бастаған кез. Кыстың жақындауына қарай күнi бойы шықтанған жер ендi бiртiндеп қатып, тоңдана бастаған. Тақыр көшедегi әрбiр аттаған адым балғамен соққандай тақ-тақ етiп, кешкi салкын ауада айналаға ап-анық естiледi. Жылы жерден шыққандықтан бойым тоңази бастады. Тездете жүргем. Арт жақтан:

	– Аға, тоқтаңызшы, – деген Мәдинаның дауысы естiлдi. Пальтосының түймелерiн тегiс ағытып тастаған, алқын-жұлқын едi, орамалын қолына ұстап алған. Бұрын көбiне желкесiне түйiп жүретiн ұзын бұрымдарын пальто сыртына шығарып, бос жiберiптi.

	– Аға, мен сiзбен сөйлесейiн деп едiм... – дедi ол.

	Сөздi бiрден қалай бастарын бiлмегендей батылы жетпеген Мәдина бiраз үнсiз жүрдi.

	– Аға, – дедi әлден кейiн. Бұл жолы ешбiр кiдiрiсiз шапшаң сөйлей жөнелдi. – Сiз бәрiн бiлесiз ғой. Жасырмай-ақ қояйын. Мен кеше Асанәлiден хат алдым. Өзiнiң жағдайын айтып жазыпты. Жатақханадан бiр бөлме алған көрiнедi. Жақында апасын да қолына көшiрiп аламын дептi. Онан соң... – Мәдина терiс қарап бұрынғысынан да ақырын сөйледi: – Менi де сол жаққа шақырыпты. Екеумiз де темiр жол бойына жұмысқа орналасамыз, жазға бірiміз техникумға, бiрiмiз институтқа сырттан оқуға барамыз дейдi...

	Жағдай дәл осылайша болар деп мен ешуақыт ойламаған едім. Осы уақытқа дейiн Асанәлiнiң iстеп жүргендерiн тек балалық қызбалық қана деп жүрсем, ендi мiне шешесiн алып кетпек, онымен ғана қоймай Мәдинаны да әкетпек.

	Бүкiл ауылда Мәдинаны жақсы көрiп, оны қадiрлемейтiн адам кемде-кем-ақ шығар. Әзiл сөзге тапқыр, ойнақы мiнездi, қандай шаршап жүргеніңде жаныңа жаз орнатып, ерiксiз күлдiретiн сүйкiмдi қыз. Ендi мiне...

	– Өзiң қалай ойлайсың?

	– Мен бе?.. Асанәлi...

	Іштей қатты қапаланып кеттiм. Ендi Мәдинаға ой салатындай сөз, iздестiрдiм. Тіптi ауылдан кеткен күнде де Асанәлiге бiрден баратының қалай?

	Жоқ, Мәдинаның қатты ойлануы керек. Алдымен, ол өзi қандай жiгiт сенiмдi ме, жоқ па?.. Сарапқа салып көршi?.. Бiр ғана председательдiң сөзiне өкпелеп, ауылдан безiп, апасын, құрбысын тастап кеткен өзiмшiл адам өмiрлiк жолдас бола ала ма?.. Мен өз көңiлiме келген осы сөздердiң барлығын да айттым. Қалай айттым, Мәдинаға әсер еттi ме, жоқ па, бiлмеймiн.

	Жәй жүрiп Мәдинаның есiгiнiң алдына да жеттiк. Үй ішінде Рахия апай да тынышсызданып жүр екен. Терезенің пердесін көтеріп ештенеңені көрмесе де, сыртқа әлденеше қарады.

	– Апам да күтiп отыр екен, – деді Мәдина күлiмсiреп. Терезеден түскен шамның сәулесi оның көңiлсiздеу жүзiн бозартып көрсеттi...

	Осы әңгiмеден кейiн екi күн өткен соң, Мәдина менi үйге iздеп келдi. Газеттің жаңа нөмерiн оқып отыр едiм.

	– Аға, анау күнгi жайды мен былайша қорыттым, – дедi ол. – Сiз жақын арада қалаға бармайсыз ба? Мен бiрге барсам деймiн, Жо-жоқ, сiз менi ауылдан кетедi екен деп ойламаңыз. Мен сiздiң сөзiңiзден кейiн көп ойландым...

	***

	Бiз аудан орталығына жүрерден бір күн бұрын қар жауған. Ауданға шанамен келдік. Ертеңгісін Мәдинаны ертiп анадағы Асанәлiнi кездестiрген станцияның алдына апардым. Асанәлінiң тұратын адресiн асханада iстейтiн бiр қыздардан анықтап алған соң станция үйiнiң артындағы тар көшемен жүрiп кеп, ұзыннан ұзақ салынған жұмысшылар жатақханасына кiрдік. Күңгiрт коридорда Мәдина маңдайшадағы номерлерге қарап жүрiп, Асанәлiнiң есiгiн қақты. Қоңыр салқын бөлмеде Асанәлi терезеге қарап, ойға шомып жалғыз өзі отыр екен. Есiк қағып кiргенiмiзде бұрылған жоқ.

	– Бұ, қайсың тағы балаша есiк қағып ойнап жүрген, – дедi.

	– Бұл бiз, ойнап жүрген, – дедi Мәдина.

	Жалт бұрылған Асанәлi сенер, сенбесiн бiлмей, өңi бiр қуаң тартып, бiр қызарып сiлейдi де қалды. Мәдина бұл жолы мен ойлағандай титтей де қысылған жоқ. Өзiн соншалықты еркiн ұстады.

	– Немене, күткен жоқ па едiң? Мiне, мен келдiм, – дедi ерке күлкiмен. Өзi сырт киiмiн шешiне бастады.

	– Әлгi алған бөлмең осы ма?

	– Иә.

	Мәдина екi төсек қойылған бөлме iшiне көз жүгiртiп қарап шықты да, отырудың ыңғайын таппай тұрған маған орындық тауып әкеп қойды.

	– Ал бiз сенi ауылға алып қайтқалы келдiк. Солай емес пе, аға? – дедi.

	– Солай, солай, – дедiм iле қайталап.

	Мәдинаның сөздi бiрден бұлай бастауы ұнаған жоқ. Менi тоқыратып тастады. Менiң ойымша алдымен кең отырып, сөздiң желiсiн пiсiрiп барып, айтуға болады-ау деген кезде негiзгі түйiнге көшу керек едi. Ал Мәдина сол түйiндi арзанға түсiргендей. Ендi Асанәліге арнап күнi бұрын даярлаған небiр мәтелдi сөздерiм, өмiрден өз көңiлiме түйген басқаға үлгi болар-ау дегендей ақыл-парасаттарымның бәрi де айтылмай қалды. «Бәрi бүлiндi, – деп ойладым, Асанәлiнiң міз бақпай отырған қалпына көз тастап. – Уақытты босқа өткiзбей бүгiн ауылға қайтып кету керек».

	– Айтсаңшы, қайтасың ба, жоқ па? – дедi Мәдина тағы да.

	– Бастырмалатпай сабыр сақтасаңшы.

	Шытынаған Асанәлi орнынан тұрды. Көптен алынбаған сирек мұрты аққұба жүзiне ерекше жарасып тұр. Жаңағы асханадағы қыздар «сұлу жiгiт» деп айтса айтқандай едi. Ендiгi жерде өзiмнiң сөзге араласуым орынсыз болар деген оймен бiраздан кейiн қайтып оралып соғатынымды айтып шығып кеттiм.

	Базар жаққа барып керек-жарағымды алып, бiрер сағаттан кейiн қайтып оралғам. Мәдина жатақхананың алдында орындықта менi күтiп отыр екен. Асанәлi жанында костюмшең күйiнде жеңiлтек тұр. Қайтпайтыны белгiлi едi. Дәл осы сәтте ғана өзiмнiң қаншама шаруамды тастап осы бiр шектен тыс, өзiмшiл бала үшiн талай жерден келгенiме күйiндiм. Дәл қазiр Асанәлiге өкiндiрерлiктей ауыр сөздер айтуға оқталғам, бiрақ Мәдина «аға керегi жоқ, айтпаңыз» дегендей түр көрсеттi. Дегенмен де үнсiз кете алмадым.

	– Ауылға қайтпайсың ба? – дедiм.

	Асанәлi бұл жолы да бағанағы алғаш көргендегiдей сiлейген қалпында тұрып қалған. Менiң сөзiмдi ұққан да жоқ.

	– Қойыңызшы, аға соны. Жүрiңiз, ауылға ертерек жетейiк.

	Аттар да аяғын сiлки басып, ақырындап жүре бастады. Тар көшеден шығып, кең жолға түскенше бүлк етiп желген де жоқ. Мәдина екеумiз де үнсiз едiк. Шыңылтыр аяз. Қар қанаттары тұнық аспаннан күмiс ұнтағындай қылаулайды. Аяз танауды қусырып, беттiң қанын сыртқа сорады.

	Ендi екеумiздiң де Асанәлi туралы сөз қозғағымыз келмедi. Аудан орталығынан бiртіндеп ұзай бастадық. Түбiт шәлiге ораған жүзi бал-бұл жанған Мәдина соңғы рет артына қырындай бұрылған.

	– Аға, тоқтаңызшы, – дедi, – бiреу артымыздан жүгiрiп келедi.

	Мен аттың басын iрке бердiм. Жаңа ғана өзiмiз шыққан станция жақтағы тар көшеден бiреу үкiдей ұшып келе жатты.

	– Сол, аға, сол, – дедi Мәдина дауысын шығаруға дәл бiреуден қорқып тұрғандай, – костюмшең...



	1956-57 ж.





ҚЫЗҒАНЫШ




	Күз еді. Ауылдағы байланыс бөліміне бастық болып екі баласы бар Бағила деген жесір әйел көшіп келді. Талайдан жабық тұрған почта үйінің есігі сол күні кешке дейін айқара ашылып, шамы түн ортасына дейін сөнген жоқ. Газет таратушы, әрі үй сыпырушы болып істейтін Поля апай мен Бағила

	сол кеште-ақ кішірек-кішірек төрт бөлмені ақтап, жуып, тазартып тастаған еді. Тұрғын үйге арналған екі бөлмесіне жаңа иесі үлкен ақ кереуетін, көтерген кезде ауырсына сықырлайтын столын кіргізіп, басқа да дүниеліктерін жинастырды. Аяққа оралғы болған балаларын шешіндіріп, маңдайларын кезек сүйіп жатқызған соң, Бағила көңілі жай тапқандай, ашаңдау аққұба жүзі өткір жанған шамның жарығына шомыла тұрып езу тартты.

	– Осылайша тұрамыз да, – деді ол Поля апайға қарап. Бұл сөзді қуаныштан ба, болмаса күйініштен айтқаны ма – айыру қиын еді.

	Үй ішінің тым жұпынылығына күрсіне көз тастаған Поля апай:

	– Әлі түгел көшіп келмеген боларсыздар? – деп сұраған.

	– Әрине, – деді оның сөз төркінін өзінше түсінген Бағила, столға ақ дастарқанын жауып жатып, – енді ол жақта сиырымыз қалды, соны жеткізіп алсақ...

	Ертеңіне байланыс бөлімі жұмыс істей бастады Әуелде келушілер сирек еді. Бірақ түске жақын бүкіл ауылға почтаның жаңа бастығы туралы: «Шіркін, адамның көріктісі сондай-ақ болар» деген мақтаулы сөз тарады да, көп ұзамай-ақ ауыз бөлмеге төселген ескі алашаға аяқтарын тапырлата сүрткен келіп-кетушілер көбейіп кетті. Бірен-сарандары болмаса, көпшілігі-ақ болымсыз нәрсені сылтау етіп, почта бастығын көруге келгендер еді. Әйелдің ойлы қарайтын ұзын кірпікті үлкен қой көзі, нарттай қызыл ерні, тік ұстайтын әсем мүсіні оларға қатты ұнады.

	Ал кешкілікте Бағила байланыс қызметкерлерінің формалы костюмін киіп, екі баласын ертіп, дүкен жаққа қарай жүрген кезде сыртынан талай көздер телміре қарап қалған еді.

	***

	Колхоз председателі Дауылбай үйінің іргесіне орындық қойғызып дем алып отырған. Әлден кейін әйелі Мағия елеп жатқан ұнын тастай сап, оның жанына кеп тұра қалды. Тұқырған бойда тісін шұқып отырған Дауылбай оған одырая бір қарады, аузы бос болмағандықтан сөйлеген жоқ. Мұндайда күйеуінің өзін жақтырмайтынын біле тұрса да, Мағия кете қоймады. Күмілжіген қалыпта айқаса өскен қасқа тістерін көрсетіп езу тартты. Шырт түкіріп тастаған Дауылбай әйеліне зекіп жібермек болып енді оқталған, кенет көше жаққа көзі түсіп, аңырып қалды. Анадай жерде, председательдің үйінің тұсынан екі баласымен почтаның жаңа бастығы көлденеңдеп өтіп бара жатқан. Дауылбай тісін бір шұқып, бір түкірініп, жанында тұрған әйелін де ұмытты. Сұлу келіншектің әрбір аяқ алысына мөлие қарап, мелшиді де қалды.

	– Па, шіркін! – деді әлден соң тамсанып.

	Мағия күйеуіне күрсіне қарап тағы біраз үнсіз тұрды да, үйге кіріп кетті.

	Осы күннен бастап Дауылбай үйіне қайтса болғаны, дем алу үшін сол орнына орындық қойғызып, тісін шұқып отырып алатын әдет шығарды. Екі көзі почта жақта, сонда кіріп-шыққандарды бақылайды. Бұл қылығы әйелін қатты назаландырды. Күйеуінің қатал әмірі бойынша ешқайда бармайтын, ешкіммен араласпайтын Мағия бар азапты үйде отырып шекті. Бірте-бірте почта бастығына деген күндестік те пайда болды. Дауылбайдың үй іргесінде отырып почта жаққа қадала қарап қалған сәттерінде ол: «Сорлы, түк көрмегендей тесілуін», – деп күйінетін, бірақ қорыққандықтан тіс жарып ештеңе айта алмады.

	Екі-үш күннен кейін Мағия, дәл бір алысқа қонаққа баратын адамдай, бар асыл киімдерін киініп, почтаға кіріп шығуға жиналған. Ондағы ойы почта бастығын жақыннан анықтап көрмек еді.

	Дәл үйден шығар алдында айнаға қараймын деп көңілі тағы бұзылды. Өз кескіні өзіне ұнамады. Бет пішіні жиырма жетіге енді ғана жеткен әйелдей емес, әлдеқайда жап-жалпақ кәртең еді. Мезгілінен бұрын түскен көзінің төңірегіндегі, ұртындағы торланған ұсақ әжімдер, өткен жылғы түсіктің ізі боп қалған қарала тоттар да реңін айғыз-айғыз етіп, соншалық сүйкімсіздендіріп тұр. «Әйел бақыты – сұлулық екен ғой», – деп ойлады Мағия көзі жасқа толып. Сол айна алдында тұрған бойда өзінің осыдан он шақты жыл бұрын қандай болғанын есіне алды...

	Мағия қойшының қызы еді. Бала кезінде бесінші класты бітірген соң, әке-шешесі онан ары оқытпай өздерімен бірге малға әкетті.

	Ескі салтқа берік қарттар жалғыз қызын алақандарында әлпештеп өсірген. Он жетіге шығып, «отау иесі болғанда» сол кездерде әйелі өліп, қыз таңдап жүрген Мағиядан он алты жас үлкен колхоздың зоотехнигі Дауылбайға ұзатты. Ата-ана үкіміне мойынсұнуды өзінің бас тартпас парызы деп білген жас қыз махаббат, сүйіспеншілік дегеннің не екенін білместен-ақ қақсал еркекке әйел болып кете барған. Ұяң мінезді, үлбіреген жас келін әуелгі күндерден бастап-ақ тоң мойын, дойыр күйеуінен қатты жасқанатын. Жас әйелінің әдемі көркін бүкіл елден қызғанатын Дауылбай, Мағияның біреуге қарап сәл күлгенін көрсе ұрып жығушы еді. Сөйтіп қит етсе ұруды әдетке айналдырған ол он шақты жылдың ішінде жас әйелін кекселік қалыпқа жеткізген. Бір таңданарлығы, Мағия күйеуінің көрсеткен жәбір-жапасын еш уақытта жан адамға айтып шағынбайтын. Бар қорлықты үнсіз қабылдап, үнсіз шыдайтын. Осыдан төрт жыл бұрын Дауылбай колхозға председатель боп сайланды. Көңілі өсіп, асып-таси бастады. Енді ол өзінің жас әйелін қомсынып, ауылдағы жас келіншек, қыздарға көз тігіп, суыт жүріске ауған. Қара ағаштай қатып, азап пен соққыға шыдап, еті үйренген Мағия бірте-бірте тілі шығып, күйеуінің ізін аңдитын.

	Құр далбаса ғой. Мұнан именіп, тартынып жатқан Дауылбай да жоқ. Ішкен күні сілейте ұрып салатын. Бірақ сырт ел үй ішінің бұл жағдайларынан бейхабар болушы еді... «Дүние-ай, бар бақытты, бар қызықты бермесең де, сұлу етіп неге жаратпадың екен» деп күрсінді келіншек. Қайтадан шешініп тастағысы кеп бір тұрды да, ақыры одан келіп-кетер ештеңе жоғын біліп, почтаға қарай жүрді.

	Мағия есіктен кіре бергенде-ақ іштегілердің «председательдің әйелі» деген күбірлері анық естіліп, барьер алдында кезекте тұрғандар ығыса бастаған. Бірақ олардың дабырласқанына почта бастығы басын көтере қоймады. Әлдеқандай бланкілерді біркелкі моншақтай әдемі жазуымен асықпай толтырып, екі-үш жерінен тарс-тарс еткізіп мөр басты.

	– Кәне, сіздің кезегіңіз бе? – деп ол енді келесі тұрған адамға бұрылған. Мағия өте таяу кеп, оған әбден анықтап қарап алды. Ел мақтаса мақтағандай екен. Жазып отырған сәттегі бүлкілдеген бұғағы, сәл сол жағына бұрған аппақ мойны көзді арбап, еріксіз қаратады.

	– Менің шаруам... – деді әлден соң Мағия.

	– Иә, айтыңыз, – деп Бағила мұны енді ғана көрді. Қадала қараған сұлу кескіннен Мағияның жүзі шыдамай тайқып кетті де, күрсініп қалғанын өзі де байқамады.

	– Газеттерімізді түгел алмаймыз, – деді. Почта бастығы Мағияның фамилиясын, атын сұрап алды да, көрші бөлменің еденін жуып жүрген Поля апайды шақырды.

	– Қой, қарағым, – деді қолын алжапқышына сүрте кірген Поля апай тіксініп. — Газеттеріңізді мен күнде өз қолыммен апарып күйеуіңіздің қолына тапсырып жүрмін ғой.

	– Қайдам, Дауылбай үйге газет әкелмейді.

	– Ондай болса өзіңе-ақ апарып тұрайын. Үй арасы жақын ғой.

	Осыны айтты да Поля апай өз жайына кетті. Сізбен жұмысым біткен болар дегендей, почта бастығы Мағияға ілтипатпен тағы бір қарады да, келесі адамға бұрылды.

	***

	Суыта бастаған күздің бұлтты күндерінің бірінде жирен атқа мінген домалақ шал үлкен ай мүйізді қоңыр сиырды айдап әкелген еді. Бағила да, балалары да алдынан жүгіре шыққан. Сиырдың бас жібін қолға алған сәтте-ақ сылап-сипап қатты қуанысты. Ал Поля апай хаттар мен газеттерді таратып боп қайтып оралғанда, бастығы күлім қағып есік алдында тұр еді.

	– Біздің сиырды әкелді, жүріңіз, көресіз бе? – деп қолды-аяққа тұрғызбай, үй артына ерте жөнелді. Қоңыр сиыр пысылдай дем алып, алдына салған аз ғана шөпті отша жалаңдаған ұзын тілімен орай қарпып тұр екен.

	– Мұның қандай сиыр екенін сіз білсеңіз, Поля апай, сиыр емес, аққан сүттің бұлағы ғой. Бұзаулауына он күн қалғанша сауылады. Көрерсіз әлі-ақ, – деп Бағила мақтай береді. – Ана жақтағы көршілеріміздің барлығы да: «Шіркін, бір үйдің ырысы ғой», – десетін. Тіпті маған сат деп қанша жабысты олар. Екі балам бар, неге сатайын.

	Поля апай өз бастығының баладай қуанған мінезі мен мақтауына сараң езу тартып, сиырдың желінін ұстап, қылшық жүнін де тартып көрді. Тек бар айтқаны:

	– Қыс жақындап қалды ғой, енді бір-екі шана шөп түсіртіп алсаң, – деді.

	– Иә, иә, – деп сиырдың қыстық қамы есіне енді ғана түскендей Бағила ойланып қалды. – Бүгін колхоз бастығына барамын...

	Қыстың алғашқы күндері жайма-шуақ, адамға да, малға да жайлы еді. Почта үйінің сыртындағы кішірек төбенің қары еріп, қарайып кетті. Өзіне деген қыстық азығының аздығын сезгендей, қоңыр сиыр бір ауық сол төбешіктегі қар суымен жібіген бетеге, жусаннан от қайтарып жүрді.

	Ал Бағила мен балалары қоңыр сиырды көздерінен екі елі таса жібермейді. Ешқайда шықпай, жылы үйде терезенің алдында ғана ойнайтын екі баласы кей кездері биылғы бұзаудың кімдікі болатынына таласып қалатын да, анасы езу тартқан қалыпта оларға:

	– Екеуіңе де жетеді, мінгесіп жүресіңдер, – деп күлетін.

	– Ал менің мінгесіп жүргім келмейді, – дейтін кішкене, тентек ұлы бұлқынып. – Одан да екі бұзау тусын.

	Бұл сөзге Бағила бар даусын шығарып мәз болып күлетін. Поля апайды шақырып алып, екеу ара күлісетін.

	Январьдың орта шенінде, боранды бір түнде қоңыр сиыр бұзаулады. Бір таңқаларлығы, кіші баласының айтқанындай егіз бұзау туды. Балалары шексіз қуанышты еді. Екеуі екі бұзауды өзара иемдене бөлісіп, ауызғы бөлмеден үйге кірмей қойды.

	Бағила қоңыр сиырдың алдына төбеден мол етіп шөп түсіріп алғашқы уызын да сауып алды.

	Февраль айының бас кезінде түскен қалың қар кішкене жотаны әбден сірестірген. Қоңыр сиыр тек қолға қарап қалды. Бұл кезде қораның үстіндегі шөп те бітуге таяп қалған еді.

	Газет-журналдарды, хаттарды реттеп, жұмысын бір жайлы ғып тастаған Бағила орнына Поля апайды қалдырып, өзі колхоз бастығына барып, тағы бір шана шөп сұрамақ болды.

	Дала суық еді. Еңкейген күннің алыстан қиялай түскен сәулесін қызыл әйнектен өткізгендей аяз тұтыпты. Солтүстіктен бет қарыған ызғырық есіп тұр. Бағиланың жүзі суықтан лезде бал-бұл жанып, бұрынғысынан да сұлуланып кетті. Әншейінде аяғына қолпылдап жүретін ауыр пимасы да кішірейіп, шап-шақ боп жеңілейіп кеткен тәрізді. Ен далада ойнақ салған киікше бүкіл денесі еркін қимылдап жұлқына жүріп келеді. Қандай жеңіл бұлтсыз көңіл, қандай рақат суық ауа! «Мейлі, жесір болсам да осындай еркіндігімнің өзі артық қой», – деп ойлады ол кеңсеге тақағанда.

	Кеңседе кісі көп екен. Барлық бригадирлер, ферма бастықтары, активтер тегіс жиналып, бір мәселенің шегіне шыға алмай отыр. Бастықтың бөлмесін темекінің көк түтіні тұмандатып жіберіпті. Бағила кірген бойда есік жақта тұрып қалды. Қабағы түюлі председательдің кілт жадыраңқырап басын изеп амандық білдіргені болмаса, ешкім бұған көңіл аударған жоқ, даулы әңгімелерін жалғастыра берді. Аз тұрғаннан кейін-ақ Бағила әңгіменің мән-жайына толық түсінді. Колхоздың қысқа дайындаған шөбі жетімсіз боп жатыр екен. Енді кейбір алыс участкелерге жол салып, сондағы шөптерді жеткізіп алуды ойластырып отырған кездері көрінеді.

	Әрі-бері дудан кейін екіден-үштен, бірінен соң бірі, председательден тапсырмаларын алған жұрт кете бастады.

	– Иә, шаруаңызды айтыңыз, – деді бір кезде председатель Бағилаға қарап. «Сұрасам ба, сұрамай-ақ қойсам ба екен» деп екі ойда тұрған Бағила сәл қысылып қалды.

	– Мен... мен жайша... Жаңа жылға жазылған газет-журналдарыңызды уақытымен алып тұрасыздар ма? Соны білгелі келіп едім.

	– Рақмет, ол жөнінде келгеніңіз дұрыс қой, – деді председатель жауапқа көңілі толмағандай. – Түгел алып тұрамыз. Анау кезде жеңгейіңіз барып айтқаннан бері, – деп Бағиланың соңын ала мегзеп қойды, – газеттерді үйге апарып беретін болды.

	Бағила бұрылғанда өзінің арт жағында шырттай киініп алған, плюш пальтолы председательдің әйелін көрді.

	– Басқа шаруаңыз жоқ па еді?

	– Жо-жоқ, – деді әлі екі ұшты ойда тұрған Бағила. Председатель езу тартқандай болды да, бұрынғыдан да бетер қысылған Бағила шығып кетті. «Түу, ұят болды-ау, – деді сыртқа шыққан соң. – Беті ашылмаған қыздан да әрі болмағым не? Ұят-ай...».

	Председательдің әйелі Бағиланы оқты көзімен атып жіберердей қарап, шығарып салған. «Қара зәндеміні, – деді жарылып кетердей боп, «жәйша», – дейді, жаман қатты жәйша жүрген шығарсың» Күйеуінің жанына барып, сыбырлап қана үйге қашан қайтатынын сұрады.

	– И-и, қайтамын ғой, – деді қабағы қайта түйіліп тыржиған Дауылбай жақтырмай. – Адамның есі шығып жүргенде сен де осы...

	***

	Кешеден бері аш қоңыр сиыр бүгін ертеңгісін мөңіреп, тіпті тұра алмады. Аласұрып қазықты шырқ айналды. Сиырының әрбір мөңірегені жанына қатты батқан Бағила жіп алып, председательдің үйіне қарай жүрді. Бұл кезде председательдің үйіне екінші шана шөп түсіріліп жатыр еді. Дауылбай есігінің алдында пальтосын желбегей жамылып жүрген. Төсектен тұрғаны осы еді, беті-қолын да жумаған.

	– Көрші, сиырым аш тұр, – деді амандықтан кейін Бағила.

	– Е, алыңыз, алыңыз. Көтергеніңізше алыңыз. – Бұл жолы да председатель кеңсесіндегідей қуақылана езу тартты. Онан соң түсіріп жатқан жігітке шанадағы шөпті почтаға апарып түсіруді бұйырды.

	Үй шаруасымен кіріп-шығып жүрген Мағия:

	– Өзімізге де жетпейді, – деп араласпақ болып еді, Дауылбай оған алара бір қарап, тыйып тастады. Бағила алғысын айтып, шана соңынан кете бергенде:

	– Бұл шөп неше күнге жетеді? – деді председатель, өзі мөлшерлеп біле тұрса да, қамқорлық білдірген үнмен.

	– Біраз күнге... – Дауылбай басын шайқаған күйде ойланып біраз тұрды. – Сіз былай істеңіз. Мына шөпті өйтіп-бүйтіп он шақты күнге жеткізіңіз. Күндіз сиырыңызды босатып, біздің үйге қарай айдап жіберсеңізші. Мына біздің қораның төңірегіндегі шашылған шөпті онсыз да осы ауылдың бір қора малы торып жүреді. Сіз қайта көрші емессіз бе. Көрші қақысынан құтылу парыз ғой.

	Былшықтары жуылмаған көзінде тағы да күлкі ойнады. Соңғы сөздерін әзіл ретінде айтса да, Бағилаға бір ойдың ұшын сездіргендей еді. Председательдің күлкісі де, сөзі де ұнаған жоқ.

	Содан екі күн өткен соң, түнде Бағила балаларын жатқызып, өзі кітап оқып отырған, ақырын ғана сыртқы есік қағылды. Бұл елең етіп, шыға қоймады. Есік тағы қағылды.

	– Көрші, әй, көрші, – деген председательдің сыбырлы даусы естілді.

	Қорыққандықтан болу керек, Бағиланың буындары дірілдеп, қозғала алмай қалды. «Қой, ұят болар, бір шаруамен келген шығар» деп те ойлады. Бірақ ұрлана шыққан дауыс ондай ештеңені аңғартпайды. Бағила тырс еткен жоқ. Председатель үйдің екінші жағындағы қалың қарды омбылап терезеге келді. Терезені қақты.

	– Көрші, әй көрші, тоңып кеттім, – дейді жалынышты үнмен, Бағиланың қатты-қатты сөздер айтып, айқайлап жібергісі келді де, балаларды шошытармын деп, ұстанып қалды. Тек, тұрып барып шамды сөндіре салуға ғана шамасы келді. Өне бойы бұрынғыдан да қатты дірілдеп кетті. Қорлаған сезім булықтырып барады. Соңғы айларда мүлдем ұмыт бола бастаған, әйел атаулыға қызыққыш, музыкант күйеуі есіне түсті: Аудандағы беті жалтыраған қыз-қырқынның соңына түсіп әуейіленіп жүруші еді. Сонда соның сол қылығына ерік беретін әйелдерді атуға Бағиланың атарға оғы жоқ еді. Күйеуін де, әйелдерді де өлердей жек көретін, жиренетін. Ол әрбір жаңа әнді бір естігеннен-ақ қандай тез, жеңіл үйренсе, Бағиламен де сондай тез, жеңіл айырылысқан... «Дап-дардай адам, мына председательдің мына қылығына не дерсің? Апырмай, еркек атаулының бәрінің білері осы ғана ма екен?» – деді көзі жасқа толып.

	***

	Күйеуінің ашулы екенін Мағия оның аяғын қатты-қатты қағып, есікті жұлқа ашқанынан білді. Екі көзі от шашып үйге кірген Дауылбай орындыққа сылқ отыра кетті де, ымдап аяғын шешуді бұйырды. Мағия оның үстінің қарын қағып, пимасын шешті.

	«Құдай-ау, осынша қайда омбылады екен?» деп ойлады. Дауылбай сол томырайған қалпында, ләм деп аузын ашпастан, теріс қарап жатып қалды.

	Ертеңіне түсте ол кеңседен өзімен бірге колхоз бухгалтерін ерте келген. Тамақ алдынан тәбет ашу үшін деп, екеуі қырлы стаканды сәл ғана толтырмай арақ ішіп алды. Әр нәрсені әңгіме ете отырып, аздан кейін-ақ екеуінің де жүздері қызара бөртіп, терлей бастады. Осындайда мақтануды жаны сүйетін Дауылбай әйеліне:

	– Әй, сен тыңдайтын сөз емес, бара тұр, – деп ақырып қойды да бухгалтерге өзінің жаңа почта бастығымен «жақындығын», түнде сол үйде болғанын айтып, желпініп алды.

	Мағия ауыз бөлмеде тұрып-ақ күйеуінің: «Байғұс, есігінің алдына барып жөтелуім мұң екен, аша қойғаны. Ішке өзі кіргізіп алды. Мен де кіргеннен, көп отырар уақытым жоқ деп, бірден...» дегенін есітті. Екеуі де қарқылдап күлісті.

	***

	Бағила алғашқы бір-екі күнде сиырын жібере қоймаған. Бірақ председатель уәде еткен күнге дейін шөптің жетпейтінін анық сезгеннен кейін, сиырын босатып жіберді. Бұл жайды қоңыр сиыр да жақсы түсінгендей, мол шөпке көз сүзе айналшақтай сабылған өзіндей малдарға қосылып, председательдің үйінің маңайынан шықпайтын болып алды.

	Бірде кешкілікте, Бағила сиырын қайыруға барғанда есіктерінің алдында Мағиямен бетпе-бет кездесіп қалған. Ызбарын шашқан зәрлі көзқарастан ыңғайсызданған. Бағила жай амандасып қана өтіп кетпек еді, бірақ Мағия оны еріксіз тоқтатты.

	– Мынау қаңғып жүрген сиыр сіздікі ме еді? – деп сұрады председательдің әйелі біле тұрса да қасақана. – Қарасан келгір мал екен. Кешке дейін қуа-қуа ала өкпе болдым.

	Қысылған Бағила:

	– Осы үйдегі ағай босатып жібер деген соң, – дей берген еді, Мағия оның сөзін бөліп тастады.

	– Осы үйдегі ағайың немене, – деді кекесін үнмен екілене сөйлеп, кім көрінгеннің малы үшін шөп түсірте ме. Жеті сайын екі шанадан түсірте беретін председательдің әкесінің шөбі ме екен? Колхоздың шөбі. Онсыз да өсекке шығып жүргенде.

	Бағила ләм деп аузын ашпастан, сиырын айдап кете барды. Председательдің әйеліне деген реніші қатты еді. «Кім білсін, – деп ойлады үйіне келген соң, – күйеуіне шөп сұрап қайта-қайта барғыштай бергенімді ол жамандыққа жоритын болар». Осы ой келгенде, Бағила өзін қатты қорланғандай сезінді. Қоңыр сиырды күндіз-түні байлап, тағы да жібермей қойды. Аз ғана шөп аз күнде тағы да бітті. Қыс болса әлі көсіліп жатыр. Бағиланың енді шөп сұрап бірден кеңсеге баруға дәті жетпеді. Ал қоңыр сиырдың тұмсығын соза мөңірегені барған сайын жиілеп, жанына батты. Жан-жақтағы көрші-қолаңдарынан сұрап көрді. Бірақ бұл халмен де екі-үш күннен ары аса алмады. «Осы мен арым таза бола тұра неменеге қысыламын? – деді ол әбден амалы таусылғанда. – Егер председательдің әйелі шынымен жаман ойда болса, анықтап айтуым керек. Ал маған шөп түсіріп беруге колхоз міндетті». Ол осылайша өзіне өзі демеу беріп кеңсеге қарай жүрді.

	***

	Бағиланың кеңсеге бара жатқанын Мағия есігінің алдында тұрып көрді. «Қайқаңдап жүрісін зәндемінің», деді өртенердей болып. Дереу істеп жүрген шаруасын тастай салып, үстіне пальтосын ілген қалпында, сүріне-қабына үйден бұл да шықты. Дәл осы кезде екі бұзауын ертіп, бас жібін сүйреткен қалпы, есігінің алдына кеп, кесе-көлденең тұра қалған қоңыр сиыр көзіне тікенектей қадалды.

	– Ө-өк! О, әдіра қалғырдың малы, – деп бажылдай ұмтылды. Қапелімде қолына босаға жақта тұрған балта ілінген. Сиырға қарай сілтеп қалды. Өткір балта күнге шағылыса жалт етіп барып, жүзі сиырдың бөксесін орып өтті.

	Мағия бөгелместен кеңсеге қарай алқына жүгірді. Көзі қанталап, почта бастығын бас салып жұлуға әзір еді.

	Кеңсеге кіре бере Бағиланың салмақты, қатаң даусын естіп ол тұрып қалды.

	–Қалай десеңіз де, шөп түсіртіп бересіз. Ол сіздің міндетіңіз...

	– Япыр-ай көрші-ай, мен не істейін, не істе дейсіз маған? Колхоздың малына да шөп жетпей жатыр. Қинадыңыз-ау мені... – деді лажсызданған Дауылбай. Онан соң алдындағы тық-тық еткен стол сағатына қарап біраз отырды.

	– Жақсы, қазір анау біздің қораның төбесіндегі шөптің жартысын сізге түсіртіп беремін.

	– Жоқ, о не дегеніңіз, – деді Бағила шошынғандай.

	– Не істейін, басқа амалым жоқ.

	– Не деген адамсың өзің! – деді осы тұста Мағия есіктен кірген бойда Бағилаға тап бере шаңқылдап. – Саған адамша айтып тұр ғой. Жартысын емес, ал, анау шөптің бәрін!..

	– Жә, сен килігетін жұмыс емес, – деп тыржиған Дауылбай оны бөліп тастамақ болған, бірақ Мағия бұрынғыдан да әрі өршелене түсіп:

	– Бәрін алсын, бәрін, – деп ызалана жылап жіберді. Дәл осы кезде сырттан шырқырап жылаған баланың даусы естілген. Бағила атып шықты.

	– Апа, біздің сиыр өлді... Іші жарылды... – деді өкси жылаған кіші баласы.

	Бағила үйіне келгенде қоңыр сиыр есік алдында ішек-қарны сүйретілген күйі ауыр қиналып, ыңыранып жатыр екен. Екі бұзауы енелерінің бұл жатысына түсінбей иіскелеп жүр. Аққан қан қызғаныштың ізіндей председательдің үйінен бері қарай созылыпты.



	Февраль, 1958 ж.





КӨКТЕМГІ ЕГІС КЕЗІНДЕ




	Бұл жылғы көктем егісі Көбеген үшін жылдағыдай көңілді басталмады. Май тартуға шыққанына үш күннен асса да, әлі керосин сұрап оны тоқтатқан жан болған жоқ. Үш күннен бергі бөшке түбінен жиғаны – клетінің бір бұрышын алып, екі ескі шелек пен қалайы тегенені толтырды. Ал бүгін ертеңгісін ыдыс керек боп қалған кезде әйелі Шынар қабағын шытып еркектің үніндей жуан даусымен:

	– Әкелме. Электр барда, кәресінді жинай беріп қайтпекпіз, – деп күңк ете түсті. Әйелінің сөзі қатты тиді. Ренжіген Көбеген ауыр сөз ағаш аяғына батқандай ақсаңдап барып арбасына отырды. Eгic даласын аралаған ұзақ жол бойына ойланумен болды.Көктемді асыға күтіп, басқаға дес бермей, ағаш аяғын сылтау етіп, бригадирден қалап алатын жұмысы – май тартудың ендігі жерде ешбір қызығы болмайтыны оны қатты жабырқатты. «Электр болса бар, – деп ойлады ол, – сығырайған керосин шамды кім жақсын...»

	Жылда көктемгі eгic басталысымен, ақсақ Көбеген де тігілгеніне он шақты жыл болған ескі май-май фуфайкесі мен мақталы қалың шалбарын киетін де, өзіне бекітілген колхоздың екі жиренін бөшке салынған ұзын арбаға жегіп алып, екінші егіс бригадасына май тартуға шығатын. Бір кездерде ақ елтіріден тігілсе де бұл күнде майланып, қарайып кеткен ескі тұмағының бір құлағын ішіне қарай жымыра киіп, ұзақты күнге екі жиренді бүлкіл желіске салып қоятын да, өзінің сүйікті әні «Бозторғайды» ыңырсып қана айтатын. Ән сөздерін өз қалауынша өзгертіп:



	Ей, бозторғай,

	Шырылдайсың шіркін-ай...

	Құтылар күн бар ма екен

	Май тартудан бір күні-а-а-ай...



	– дейтін де, өзгерткен жерлеріне көңілі масаттана, жанынан шығарған сөздерді үсті-үстіне қоса түсетін.

	Өзіне бөлінген барлық тракторларға майды уақытымен жеткізіп тұрғандықтан ешкімнің онда, оның ешкімде жұмысы болмайтын. Тек кешкісін ымырт үйіріліп, ол ауылға қайтқан кезде есіктерінің алдында аңдып тұратын епті жеңгейлердің:

	– Бозторғаймысың? Бұрыла кет бері, – деген кәнігі дауыстары тоқтататын. – Әй, сен оңбайсың ғой. Қайным «майдың құдайы» дегенде мен шіркін ауыздыға сөз бермеймін, сонда да кәресінге бір жарытпадың-ау. Қараңғы үйде отырмыз.

	Көбеген адуынды жеңгенің бұл сөздерін тәкаппарлана қалған қалыппен тыңдап, сес көрсете күлетін де:

	– Апыр-ай, жеңешетай-ай, соныңыздың өзі қиындап барады-ау, – дейтін, бірден арзан беріле қоймай.

	– Жә, маған дегені қалған шығар.

	Бұдан ары жеңгейдің өзі ыдысын даярлап, түбінде керосині бар бөшкені қозғап-қозғап қойып:

	– Ойбай-ау, түссеңші сонша әлдекімсінбей. Үйге кіріп, ана сарқытыңды ішіп кет, – деп, өзімсіне баурап әкететін.

	Жеңгей ұсынған әдеттегі сарқыт – жүз граммды көзін жұмып тұрып тартып алған соң, Көбеген ұзақты күнгі еңбегінің ақысы төленгендей шаршағанын да, аяғының ақсақтығын да ұмытып, арбасына жеңіл ғана ырғып отыратын. Аздан кейін-ақ тым-тырыс, түн көрпесіне оранып мүлги бастаған колхоз көшесінде арба салдырымен ұласып, көңілі шалқыған Көбегеннің даусы естілетін:

	...Ей, бозторғай, Шырылдайсың шіркін-ай...

	Естігендер бастарын шайқап, езу тартатын, бірақ пәлендей деп ешкім сөз етпейтін.

	Енді, міне, оның жылдағы «бозторғай» атануы да ұмыт болған сияқты. Ешкім есіне де алар емес. Ал бүгіннен бастап трактористерге көз қысып қойып, соляркадан босаған бөшке түбіне керосин құйып алу әдетін де тоқтатпақ. Біржола тоқтатпақ.

	Оның үстіне биылғы екінші бригададағы трактористердің барлығы дерлік мектепті өткен жылы ғана бітірген өңшең жастар. Шетінен қызба мінезді. Түкке тұрғысыз нәрсе үшін бірімен-бірі айқайласып, керісіп-ақ жатқаны. Әсіресе, олардың топырақ баттасқан қап-қарала май-май жүздерінен көздері мен тістері ғана жылтырап, орынды-орынсыз сақ-сақ күле беретін таусылмас қуаныштары Көбегеннің шамына тиетін. Ол өз-өзінен күйіп-пісіп, ашуланатын. «Болмайды, ауысу керек басқа жұмысқа, – деді ол ақырында өзін-өзі жұбатқандай, – жалықтырды май тарту».

	***

	Сол күні екінші бригадаға РТС-тан тағы бір қосымша трактор келді. Көбеген жаңадан келген тракторист – «ескі таныстардың бірі болмас па екен» – деген оймен жолдан бұрыстау болса да әдейілеп солай бұрылған. Анда-санда келіп, өз тұстасыңмен өткен-кеткенді айтып әңгімелесіп, көңіл көтерудің өзі де бір ғанибет емес пе. Ол екі жиренді шықпырта соғып қара парды қақ жарып, бір тоқтап, бір жүрген ескілеу ДТ-54 тракторына тура тартты. Трактордың біресе артына шығып қол бұлғап, тракториске әлдеқандай бұйрықтар беріп жүрген алып денелі бас механикті Көбеген алыстан-ақ таныған.

	Ол аттарын жеделдете айдап, енді жете берген кезде, трактор тоқтады да, үстінен комбинезон киген талдырмаш денелі бала секіріп түсті. Механик енді трактордың капотын ашып қойып, оған әлденелерді түсіндіре бастады. «Мәссаған, мынасы бесінші кластың оқушысы ғой» деп салды, бұл трактористың да сырт тұлғасынан көңілі әбден қалған Көбеген. Трактормен қатарласа кеп арбасынан түсуге ыңғайлана бергенде, көзі комбинезонды баланың құлақшын астынан түйіп алған қалың қара бұрымына түсті. Көбегеннің көзі шарасынан шығып, аңырып отырып қалды. Енді арбадан түсудің орнына делбесін қағып жіберіп, кері бұрылуға ыңғайлана берген.

	– Ay, Көбеген, тоқта, – деді осы кезде механик трактордың үнін басқан зор даусымен. – Көрдің бе, мына қарындасыңның оқығанын игере алмай тұрғанын.

	Қыз да бұрылды. Мөлдір қара көзі жаудырап, балшықпен ойнаған баладай бет-аузы май-май болған он жетілер шамасындағы жап-жас қыз. Тракторға қайта отырып, астыңғы ернін жымқыра тістенген қалпында жүргізіп кетті. Механик Көбегеннен шылым тұтатып, оның жанында тұрып қалған.

	– Осы бір қыз үшін елдің бәріне жеккөрінішті боп біттім, – деді ол шағынғандай. – Қыстай өзім оқыттым. Ең маңдай алды оқушым осы қыз болды. Талабы таудай-ақ, шіркіннің. Амал не, жаратылысы нәзік.

	Ол арбаға сүйенген қалпында қалың ойда, темекіні сора түсіп, тағы біраз тұрды.

	– Достым-ау, мұндай қыздар аса көп емес қой, – деді бір сәт жабырқаған үнмен.

	Көбеген механикке де, тракторист қызға да қатты наразы еді.

	«Немене, білекті еркектер жетпегендей, бүлдіршіндей жап-жас қызды тракторға отырғызып, – деді ол іштей наразы болып. – Қалай ғана мен оған май тасып бермекпін. Жоқ, болмайды... Болмайды. Бозторғай енді басқа жұмысқа ауысады».

	Бұл күні Көбеген ешқайда бұрылмастан үйіне ерте келді. Әйелі жұмыстан әлі қайтпаған екен. Шаң-топырақтан көздері ғана жылтыраған балалары алдынан жүгіре шықты. Кішкене баласының үстінде тек етегі су-су көйлегі ғана қалыпты.

	– Өй, киімдерің қайда? Суық тиеді ғой, – деді баласының мұздай салқын бетінен иіскеп. Осы сәттегі алқымына тығылған тағы бір күйініш қапаландырып жіберді.

	Балаларының беті-қолдарын жуып, таза киімдерін кигізіп, сүт құйып берді де, өзі солардың қомағайлана ішкеніне қарап, тұнжырап ұзақ отырды. «Өмір емес қой бұл», – деді күрсініп.

	Колхозшылардың көпшілігі балаларын бала бақшаға қалдырады, ал мұның әйелі болса безек қағып ол маңға мүлде жолатпайды. Онан да осылай күні бойы далада, өз беттерінше жадап-жүдеп жүргенін артық көреді. «Қойшы, өздерінен үлкен балалардың бәрінен қағажу көріп, жасық боп кетеді», – дейді Шынар. Кім білсін, солай да шығар. Көбегеннің өзі жас кезінде бала бақша дегенді естіген де емес. Қырық екінші жылы жасы жетіп, армия қатарына алынғанша, әркімнің қолында жүріп, жетім боп өсті. Қағажуды да көп көрді. Сондықтан да болар, әйелінің сөзіне қарсы дау айта алмайтын.

	***

	Бұл күні де үйден көңілі бұзылып шыққан Көбеген қитығып, кімге ұрынарын білмей келе жатқан, май апарған алғашқы тракторисі бұйра бас қара жігіттің:

	– Екінші рет майды таза ыдыспен әкелмесең, алмаймын, – дегені үшін, тас талқан болып ұрсысып қалды. Ашуға булыққан ол енді екі жиренді осып-осып жіберді де, егіс басынан тура колхоз кеңсесіне тартты. «Әкеңнің... Мен оған дәл бір кіріптар адамдай шіренуін. Мені сенің әкеңдей трактористер де сыйлаған», – деп, жол бойына артта қалған бұйра бас жігітке кіжінумен болды.

	Кеңсе алдына жетісімен ызаға булыққан күйде:

	– Ay, Көбеке, не боп қалды? Неғып ашуландың? – деп таңданумен болған бригадирге делбені де, бишігін де лақтырып тастады.

	– Мә, жинап ал бәрін. Істемеймін. Бала-шағамды көшеде телім-телім ғып тентірете алмаймын, – деп екілене айқайлап жіберді. Мұнан әрі ашуға түтіккен Көбеген ақсаңдай басып үйіне қарай жүріп кетті.

	Үйіне жете бергенде күтпеген жерден әйелі алдынан қарсы алды.

	Шай қойып жүр екен. Күйеуін көріп:

	– Өй, арбаң қайда? Әлде менің жұмыстан босағанымды естіп, сен де босайын дедің бе? – деді ол күліп.

	– Жұмыстан босағаны қалай?

	– Жаңа әлгінде председательге кіріп, кішкене балаларым бар, күйеуім болса күндіз-түні май тартады, маған ауылдан, үй маңайынан істейтін жеңіл-желпі жұмыс берсеңіз екен, – дедім. Біраз қиналып отырды да, ақыры күніне екі-үш уақыт кеңсе мен клубты сыпырып тұруды тапсырды.

	Бір жағынан әйелінің үйде болатынына қуанса да, екінші жағынан Көбегеннің көңілі риза болмай қалған да жайы бар еді.

	– Немене, сыпырушылыққа кемпір-сампыр табылмап па? – деп күңк ете түсті де, жауап күтпестен қолын бір сілтеп, отыра кетті. Бетіне тепкен бар ашуынан айырылып, тез-ақ жуасып қалды. Әйелі көңілді қалпында тағы әлденені самбырлап айтумен болды, бірақ Көбеген еш нәрсені естіген де, түсінген де жоқ.

	Күткеніндей-ақ сәлден кейін сырттан салдырлаған арбаның есік алдына кеп тоқтағаны естілді. Келген бригадир болар деп түйген Көбеген бір сәт: «Қандай жұмысқа ауыстыр десем екен», деп ойланды. Өзіне қолайлы-ау дегендерін тысқа шыққанша ойша тізіп те өтті. Бірақ арбасын әкелген бригадир емес, кешегі тракторист қыз екен. Көбегенді көріп сәл қысылып қалды да, артынша-ақ:

	– Аттарыңыз жақсы екен, аға, – деп езу тартты. «Мәссаған, ал ашулан» деді үлбіреген қыз жүзіне қызыға қараған Көбеген. Қыз қара торының әдемісі еді: екі бетінің ұшы, нарттай боп қызарып, құлақшын астынан шыққан бір шашын қайырып сипай берді. Сол ұртының үстіндегі меңі қандай келісті. Көбеген арбаға жақындай қоймай, ашулы қалпын сақтап одырайып біраз тұрды.

	– Аға, мені тракторыма апарып салыңызшы, – деді оған жапақтай қараған қыз өтініп. – Бір бөлшектері сынып тоқтап тұр еді. Мен осында мастерскойға келгем, енді тез жетуім керек.

	Даусының жалынғандай нәзік шыққандағы сонша, Көбегеннің жүрегі елжіреп кетті. Еріксіз қолына делбені алды. «Әй, қалқам-ай, кім ғана сені тракторға үйір етті екен», деп ойлады ол. Ашуы мүлдем басылған.

	Ауылдан ұзап шыққанша екеуі де үнсіз отырды. Маужыраған көктем күні. Көк едәуір көтеріліп мық бола бастаған. Жол жиегіндегі нәзік гүлдер сәл жел тұрса болғаны қуанған сәбидей қалбаң қағады. Қыз арбадан секіріп түсіп, бір уыс гүлді теріп те алды. Бойы сергіп, көңілденген Көбеген: «Ей, бозторғай...» деп ыңырсып ежелгі әуеніне басып, әндетіп жібергенін өзі де аңдамай қалды.

	– Әй, аға, – деді енді оның біржола жадырай бастағанын сезген қыз күліп, – ашуыңыз жаман екен...

	Бұлар екі жиреннің бүлкіл желісімен әлгінде ғана Көбеген ұрсысып кеткен бұйра бас жігіттің тракторының тұсынан да өткен еді. Арт жақтан:

	– Нұрипа! Тоқташы, Нұрипа! – деген дауыс естілді. Көбеген артына бұрылды да, әлгі бұйра бас трактористің өз арбасының соңынан далбаңдап жүгіріп келе жатқанын көріп, аттарын шықпырта ұрып жіберді. «Тоқтаңызшы», – деген қыз сөзін де тыңдамады. Екі жирен ойнақши шауып ала жөнелді де, ілездің арасында-ақ алдағы биік төбені асып кетті.

	– Аға, тоқтамадыңыз-ау! – деді Нұрипа реніш білдіріп. Томсырая қалған Көбеген үндеген жоқ.

	***

	Ертеңіне түске жақын Көбеген май әкелгенде, қолында бір уыс гүлі бар бұйра бас жігіт одан кешірім сұрады.

	– Кешіріңіз. Сіз үлкенсіз ғой, – деді сыпайы ғана. Дәл осы сөзді күткен Көбеген өз көңілінің жұмсарып сала бергенін сездірмеуге тырысқандай:

	– Жарайды. Ондай-ондай болмай тұра ма, – деп мән бермегенсіді. Ол енді кете бергенде, бұйра бас қолындағы гүлді Нұрипаға ала баруын өтінді.

	– Немене, қыздарға гүл жинау үшін жүрмісің, жұмыс істеу керек қой, – деді Көбеген. Өзі іштей: «Қарай гөр, мұның Нұрипашылын» деп кекетіп қойды. Бірақ гүлді алды.

	Осыдан кейін-ақ Көбеген қайта көңілденіп, ыңырсып «Бозторғайды» айтатын болды. Өзі май жеткізіп беретін сегіз тракторды күніне екі рет айналып шығатын ол Нұрипаға үш-төрт дүркін соғып жүрді. Қыз айдаған ескі трактор жиі-жиі тоқтап қала берген сайын оның мазасы кететін болды. Әнеугүні бас механик те енді Нұрипаның тракторын қайта-қайта жөндей беруден мезі болғандай қашқалақтай бастады. Бүкіл егіс даласынан оны іздеп табу да оңай емес еді. Егер табыла қалса, Нұрипаның тракторына қабағын түйіп, түнеріп келетін әдет шығарды. Соңғы келгенінде ол Көбегенге:

	– Көзім анық жетті, бауырым. «Байтал озып бәйге алмас» дегендей, қыз бала трактор айдап абырой әпермейді екен, – деді.

	Бүгін де тоқтап тұрған трактордың үстінен шыққанда Көбеген қатты күйзелді. Нұрипа мен тіркеушісі он бес жасар Науқан екеуі май-май боп трактордың бір бөлшектерін шұқылап, жинап жатыр екен. «Басқа тракторлардан қарасын үзбейтін бригадир мен механиктер де мұнда өздігінен бір келсейші», деп ыза болды Көбеген.

	– Мә, мін ат-арбаға, – деді бөшкелерін жерге түсірген ол бұйырған үнмен Науқанға. – Қайда жүрсе де анау күнгі бас механиктің өзін тауып әпкел.

	Науқан жалтақтап Нұрипаға қарай берген. Қыз теріс айналған күйде үн қатқан жоқ. Науқан аттарды құйғыта айдап шауып кетті. Айналасы жарты сағаттың ішінде бас механик те жеткен еді.

	Ешкімге қарамастан ол қабағы түюлі, түнерген бойда, трактордың бұзылған жерін қарап, ақтарыстыра бастады.

	– «Әлін білмеген әлек» деген осы да, – деп күңкілдеп ұрсып қойды. – Бір жеті болды егіс басталғанына, әлі анық бір күн жүрген жоқ...

	Қысылған Нұрипа қара көзі жаутаң-жаутаң етіп, қолындағы кілтті айналдыра берді.

	– Естіп тұрмысың, мен саған айтып тұрмын ғой, – деді механик даусын көтеріп. Нұрипа селк ете түсті де төмен қарап үнсіз тұра берді. Механик сұсты өңін өзгертпестен:

	– Істесең істеген сияқты істе де, әйтпесе...

	Осы тұста бағанадан шеттеп, үнсіз тұрған Көбеген өзін-өзі ұстай алмай қалды:

	– Қызға даусыңды неге көтересің, ей сен! – деді.

	– Сенің жұмысың болмасын.

	– Әбден жұмысым болады, – деді оған қарай ұмтыла түскен Көбеген де даусын көтеріп. – Неменеге зіркілдейсің, ұялмайсыңдар ма қаршадай қызға қырық құрау ескі тракторды беріп кінәлағанға... Бұл сөзден кейін механик аузын ашқан жоқ. Тракторды жөндеп болған соң, үн-түнсіз өз заттарын жинап алды да, қабағы түюлі қалпында жүріп кетті.

	Ал Нұрипа болса, үнсіз кеп Көбегеннің май-май фуфайкасына бетін басып, солқылдап тұрып жылап алды.

	Мұнан соң трактор кешке дейін тоқтаған жоқ. Көбеген тағы екі дүркін келіп кеткен. Рульде отырған Нұрипа бұған қарап күлімсіреді. Екінші ретте ол әдейілеп тракторынан түсіп, Көбегеннің жанына келді. Аса маңызды бір тапсырма айтатын адамша тамағын кенеп алды да:

	– Аға, – деді еркелеген үнмен, – сақалыңыз өсіп кетіпті ғой.

	Түріңізді қандай суық етіп тұр. Неге қырынып жүрмейсіз. Осыны айта салды да, асыға басып тракторына отырды.

	***

	Кешкісін үйге келісімен аттарын доғарып, шөп салып жайғастырған Көбеген ауыз бөлменің кереге тақтайына өзі тығып қойған ұстарасын тауып алды. Шаң басып, жүзі тоттана бастаған екен. Соғыс жылдарынан бері мұқият сақтап, тек мереке кездерінде ғана буынатын жалпақ қайыс белбеуіне ұстараны жанып-жанып алды да, қырынуға кірісті. Көптен бері сақалын алмай тосаңсып қалғандықтан иегіне келгенде қолы қалтырап, бір-екі жерін кесіп алды.

	Кеңсе сыпырушы болғаннан бері әрқашан да көңілді жүретін Шынар, күйеуінің бұл қылығын көргенде миығынан күліп қойды.

	– Құдай мынаны бірдеңеге бастайын деген екен. Шалым-ау, бұл ненің желігі?

	Әйелінің күлкісі де, сөзі де Көбегенге ұнаған жоқ. Ештеңе деместен сақалын алып болды да, ұстарасын таза шүберекке орап орнына қайта апарып тығып қойды. Тек жатарда, екі ұлын екі жақ қолтығына алып, арқаларынан сипалап ұйықтатып тастаған соң, әйеліне тесіле қарап біраз отырды.

	– Осы сен өміріңде бір жұмысты шындап жақсы көрген кезің болды ма? – деп сұрады. Шынар түсінген жоқ. Әуелде күлкілі кескінмен:

	– Құрып қасын, жұмысты жақсы көргені несі тағы? – деді. Бірақ күйеуінің өзіне соншалықты қатал сұспен шаншыла қарап отырғанын байқап, іркіліп қалды.

	– Көбеген-ау, саған не болған? – деді абыржыған ол.

	– Маған ештеңе болған жоқ... Әй, айтты не, айтпады не, түсінбейсің сен...

	Ауыр күрсінген Көбеген қолын бір сілтеді де, қисая берді.

	Басы жастыққа тиісімен әйелі қор етіп ұйықтап кеткен. Көбеген демін ішінен алып, тым-тырыс қалың ойда жатыр. Бірте-бірте колхоз көшесіндегі абыр-дабыр, тіпті бірен-саран жүріске дейін басылды.

	Бірақ бір ғана ызың тынар емес. Даланың түнге қарай есетін ерке желінің әуезімен жетіп тұр. Бірде, алыстан, баяу ғана, ұршықтың зырылындай боп естілсе, енді бірде таяу келіп, қуатты үні құлақты тұндырардай болады. Ұйқысы қанып, ұзақ аунақшыған Көбеген қараңғы үйде жайлап қана киінді де, ағаш аяғын қатты сықырлатпауға тырысып, ақырын басып сыртқа шықты. Түн ортасы ауған кез екен. Электр станциясы да тоқтапты. Әлдеқайдан бір жақын жерден ұйқылы-ояу алғашқы тауық та шақырып қойды. Қараңғылық болса қоюлана түскендей.

	Көбеген аттарын жегіп, арбасына жеңіл ғана ырғып отырды да, жүріп кетті. Оған үйлерінің есігі ашылып, соңынан әйелінің:

	– Мезгілсіз уақытта қайда кеттің? – деп қырылдаған даусы естілгендей болды. Көбеген бұрылған жоқ, құлшына жүрсе де аттарына қамшыны үйіріп-үйіріп қойды. Енді біраз уақыт өткенде жаңа ғана үйде ызыңдаған үні маза бермеген трактордың соңын ала жүз метрдей жерден аттарын аяңдатып қойып, ілесіп келе жатқанын өзі де сезбей қалған. Осындай жақын келе жатқандағы оның бір ғана тілегі: «тракторың тоқтамаса екен, тоқтамаса екен» болатын.

	«Сендер, жап-жас қызды кінәлайсыңдар, – деді іштей әлдекімдермен ұрсысып, – жоқ. Анау ескі тракторларыңды кінәлаңдар. Бұзылмап еді, көріңдерші, әне, қалай жүргенін. Кешеден бері бір рет тоқтады ма?!»

	Осылайша ол трактордың артынан загонды бір рет айналып та шықты. Екінші ретте жаңа ғана өзі кеп қосылған тұстан өте бергенде ұйқыдан оянғандай аттарын тежей қойды. Айнала әлі қараңғы болса да, ешкім көрмеді ме дегендей төңірекке қарап алды. «Әй, ақымақ, – деді өзін-өзі кінәлап, – бұл жүрісің не? Ел білсе, сұмдық қой».

	Дереу бұрылып алды да, жақын жердегі төбенің үстіне барып, аттарының белін босатып, өзі шық басқан сызды көгалға аунай кетті. Көктем суының нәзік иісі бүкіл денесін балқытып ала жөнелді.

	Біртіндеп кербез таң да қылаңдай бастаған.

	***

	Бұл күні трактор бір-ақ рет тоқтады. Онда да Көбеген жоқта. Ал Көбеген келген кезде Нұрипа да, тіркеуші бала да екі жақтап, трактордың қалай тоқтап қалғанын және ешкімді шақыртпай-ақ өздерінің қалай жөндеп алғандарын мақтанышпен жарыса айтты.

	– Енді ешкімге де жалынбаймыз, – деді Науқан.

	Көбегеннің анық байқағаны – ұйықтамағандықтан екеуінің де көздері қызарып, өңдері сұрланып кеткен екен. Бірақ шаршағандарын мойындайтын емес. Арт жақтан шапқан аттың дүбірі естілді. Сәлден кейін-ақ болдырған атын екі иінінен ентіктіріп бұлардың жанына колхоз бригадирі Ерен келді.

	– Бұл не тұрыс? – деді ол анадайдан. Нұрипа тракторға қарай жүре беріп еді, бригадир оны тоқтатып алды.

	– Жұмысты нашар істейсіз, – деді ол қатқыл үнмен дүрсе қоя беріп. – Келгеніңізге бір жетіден асты, әлі бір рет күндік тапсырманы орындаған емессіз.

	Науқан:

	– Тракторымыз... – дей берген, бригадир оған «сенен сұрап тұрған жоқпын» дегендей қамшысын сілтеп қалды да, бұрынғысынша Нұрипаға қадала берді.

	– Өзіңіз комсомол мүшесі шығарсыз? Жап-жас қалпыңызбен жұмысты мұнша жауапсыз істеуіңіз ұят емес пе?

	Нұрипа бас механиктің алдында тұрғандағыдай төмен қарап, қызарған күйде үндеген жоқ.

	– Қазіргі уақытта механизаторларға қандай үлкен міндеттер жүктеліп отырғанын жақсы түсінуге тиістісіз. Биылғы жылғы Қазақстан беретін миллиардқа сіздің үлесіңіз қандай болмақ... – деп Ерен даусын жай шығарса да, сөздерін зілдеп-зілдеп айта берген.

	– Сіз, ағай, – деді кенет Нұрипа жұлып алғандай, – жаттағандарыңызды кейін бірде айтып берерсіз, қазір тыңдауға уақытым жоқ. Екі бетіне қаны теуіп, лезде ойнақылана қалған Нұрипа жүгіріп барып тракторын от алғызды. Тосылып қалған Ерен, сылқ-сылқ күлген Көбегенге көзін аларта бір қарады да, атын борбайлата бір тартып, жүріп кетті.

	Сол күні Көбеген кішірек көзі жылтылдап, қулана қарап, мәз-мейрам күлумен болды. Нұрипаның сөзі есіне түссе-ақ басын шайқап, көзінен жас аққанша сықылықтайды. «Міне, менің қарындасым қандай екенін білдің бе» деп қояды ауық-ауық. Түске жақын ол дала қосының басында колхоз партия ұйымының секретарымен кездесті.

	– Жолдас парторг, сізге салар менің үлкен бір қолқам бар, – деп бастады да, Көбеген Нұрипа жайын, оның тракторының өте ескі екенін тәптіштеп түсіндіріп, ұзақ әңгімеледі. Оның сөздерін зейін қоя үнсіз тыңдаған парторг тек айырылысар сәтте:

	– Жақсы айттыңыз. Қазірден бастап бір амалын ойластырайық. Қарындасыңыз жаңа тракторға отырады, – деп сенімді түрде уәде берді.

	Барлық тракторларды тағы бір аралап шыққан Көбеген кешкісін ауылға қайтқан, жолда күтіп тұрған Науқан оның арбасына отырды. Өте көңілсіз еді. Көзі біржола кіртиіп кетіпті.

	– Қалай, шаршадың ба?

	Науқан басын шайқады. «Балалық-ай десеңші, мойындағысы келмейді», – деді іштей күліп қойған Көбеген. Біраз үнсіз жүргеннен кейін Науқан оған таман жақындай отырып, атты жай айдауын тіледі.

	– Аға, осы адам өзінен үлкенді сүйсе махаббат бола ма? – деп сұраған онан соң.

	Көбеген оқыс бұрылып қарап еді, жігіт ұялса да одан шындап жауап күтіп отыр екен. Оның кідіріп қалғанына түсінбеді ме деген оймен Науқан сөзін тағы да қайталай бастады:

	– Мысалы үшін делік: қыз он тоғызда, ал бала он бесте. Жоқ, тіпті он алтыда болса... Сіз күлмеңіз...

	– Жоқ-жоқ, мен ондай ақымақ емеспін, – деді Көбеген. Сөйтті де өзі тұнжырап, қалың ойға түсіп кетті. Тотыққан жүзі күреңденіп, кішірек көздері алысқа тесіле қарайды.

	Күн батуға таяу қалған. Төңірек тегіс қызылға малынғандай. Алдағы айдалған адырлар да бұйрат-бұйрат боп күрең қошқылдана бөртіп жатыр. Үстінен таусылмас сағымдар еш нәрсеге жеткізбестей боп бір арнамен жөңкіле ағады. Тоқтауға еркі жоқ тәрізді. Көбеген біраз ойланып отырды да, сәлден кейін жауап күтіп отырған Науқанға үн қатты:

	– Мұның қиын сұрақ екен, інішегім.

	Күні бойғы жайма-шуақ жылылықтан кейін көктемнің кешкі сызды лебі бойды тоңазытып, тітіркендіре бастады. Бірақ әлі шаңдана қоймаған даңғыл қара жолда арба жүрісі жеңіл де, жанға жайлы еді.

	Ауылға кіре берісте әлденені айтумен болған Науқан, біреуді «кетеді, біржола кетеді» деді де түсіп қалды. Көбеген өз ойымен өзі болып, оның айтқандарын ұққан жоқ.

	Шынар бұрынғысынша көңілді еді. Күйеуінің түсіңкі қабағын көріп қибыжықтап қалды.

	– Шаршап келген шығарсың?

	Әйелінің сөзі шамына тиіп кеткен Көбеген жалт қарады:

	– Жоқ, шаршағам жоқ, – деді ызаланып. Шынар бұрылып кетті.

	– Дүниені қопарып келгендей қабағынан қар жауады да тұрады екен, осының-ақ, – деді бұрқылдап. Көбеген енді аз тұрса әйелімен ұрсысып қалатынын сезіп, ат-арбасына қарай барып, жоқ нәрсені шұқылап, сол арада күйбелектеп жүрді де қойды. «Қалай бірге тұрып келгем, қалай тұрамын?» Оны мазалаған осы ойлар еді.

	Алыстан трактордың дүрілі естілді, біртіндеп жақындай бастады. Сәл уақыт өткеннен кейін трактор әлгінде өзі келген жолымен колхоз көшесіне де кірді. Жерді солқылдата бар жылдамдығымен Көбегеннің үйінің тұсына да жетті. Көше жаққа шыққан Көбеген өз көзіне өзі сенбегендей алға қарай адымдай түскен. Дәл оның жанына тақағанда трактор сәл кідірді де, кабинадан Нұрипа басын шығарды. Аппақ тістерін көрсетіп езу тартты.

	– Кетіп бара жатырмын, аға. Бірінші бригадада істейтін болдым.

	Жаңа трактор береді, – деді айқайлап.

	– Қалай, қалай дедің? – деп сұрады Көбеген дегбірсізденіп. – Бірінші бригадаға дейсің бе? Оның қалай?.. Ал біз ше?

	– Сіздердің жерлеріңіз айдалып бітіп қалды ғой. Нұрипа қолын бұлғады да, трактор орнынан қозғалды.

	Ымырт үйіріле бастады. Аспан шымқай көкке боялып, соншалықты алыста, соншалықты биікте әр жерден бір жарқ еткен жұлдыздар да көрінді. Фары жарқыраған трактор да колхоз орталығынан ұзап, бетін алысқа, тау бөктеріндегі бірінші бригадаға түзеген. Бағанадан үнсіз сілейіп тұрып қалған Көбеген арт жағынан келген әйелінің дыбысынан селк ете түсті...

	– Ол немене, қарап тұрғаның, Көбеген? – деп сұрады Шынар, әр уақыттағы бейғам қалпында жуан еркек даусымен күңк етіп.

	Ақсақ аяғын ауырсынғандай, қиралаңдап бұрылып кетпек болған күйеуінің дәл қарсы алдына келгенде Шынардың жүрегі су ете түсіп, қалшиды да қалды.





ОППА




	Үш күн дамылсыз жауған үлпек қарды терiстiктен соққан ызғырық жел түнi бойы үрлеп, нығарлап, таң ата басылған. Ертеңгi ауа тымық шыңылтыр аязды едi. Сыртқа шығысымен iлезде-ақ. бойын суық алған

	Қалипан сәл ғана дiр ете түстi. Суық ауа тынысын қарып жiбердi. Бұл кезде қарсы көшедегi үлкен қара ағашқа кеп қонған сауысқанның шықылығы да ерекше қатты, – екi тасты бiр-бiрiне соққандай шақылдап естiлген. «Жә, секектеген неме, тағы боран шақырып тұрсың ба, – дедi Қалипан күбiрлеп, – қар жетерлiктей-ақ боп басты ғой».

	Алыстан тау қалқасынан қызара шыққан күн ойпаңдағы ауылға салқын сәулесiн шашыратып төге бастады. Қар шынында да өте қалың түскен екен. Кейбiр аласа үйлердi төбесiне дейiн тегiстеп тастапты. Жұрт қар басып қалған есiктерiн күреп, бiрдi-жарым ұсақ малдарын, сиырларын қорадан шығарып, шөп шашып жүр.

	Қалипан түбiт шәлiсiн маңдайына түсiрiңкiреп, кеңсеге қарай жүрдi. Тұтасқан шаңқай ақ қар көзiн бұлдырлатып тұндырып жiбердi. «Мына қарда абайлап жүрмесем, өзiм сирағым қысқа адам бiр оппаға түсiп кетiп, шыға алмай жұртка күлкi болармын» деп ойлады ол. Өмірінде бiрiншi рет өзiнiң кiшкенелiгiне күлкiсi келдi. Айтқанындай‚ үйден шыға бере-ақ жол сiлемiнен адасып, қатты омбылап қалған. Бұлқына жүрiп кетпек болып едi, әбден екшелiп киiздей тығыздалған қар аяғын оңайшылықпен жiбере қоймады. Ту сыртынан келген бiреу қолтығынан демеп жолға шығуға көмектестi. Көршi шал Жекен екен. Қолында күрегi бар, қалың сақалды қарт жүзi өрттей боп қызарып, бусанып тұр. Сақал-мұртын қырбақ тұтса да аяз қаперiне кiрер емес. Қалипанның етегiнiң қарын қағып жiбердi.

	– Аңдап жүрсеңшi. Жол мiне... – деп болымсыз ғана қақ тұрған жол сiлемiн нұсқады. Қалипан өзiн ауылдағы үлкеннiң де, кiшiнiң де өте сыйлайтынын, сондықтан да әрқайсысы орайына қарай өзiмсiне сөйлесетiнiн жақсы түсінетін. Ұлы Отан соғысы аяқталар жылы, ауылда ер-азаматтың аз кезiнде, Қалипанды фермада iстеп жүрген жерiнен ауылдық Советiнiң председателi етiп тағайындады. Соғыс жеңiспен аяқталып, ерлер ауылға қайтқаннан кейiн бiрнеше рет арыз бергенмен оны бұл қызметтен босатпады. Алғашқы сайлауда-ақ халық оны жергiлiктi Советке депутат етiп сайлады.

	Мiне, сонан бергi ұзақ жылдар бойында ол күн сайын таңертең кеңсеге келгенде жалпы колхоз шаруашылығына байланысты жұмыстар, күнделiктi толып жатқан шаруалар оны көптеп күтетiн. Оның қайсысы iрi, қайсысы ұсақ екенiн ажыратуға пұрсат та болмайтын. Осының өзi Қалипанға ешуақыт таусылмас ащысы мен тұщысы мол өмiр ләззатындай көрiнушi едi.

	Бүгiнгi кезекте тұрған жұмыстарды ойлап келе жатқан Қалипанға Бибiш кемпiрдiң сұңғақ бойлы, жұқа өңдi немересi Мәруа жолықты. Суыққа тоңғандықтан түймедей мұрны қызарып кетiптi. Басына тартқаны жұқа ғана шыт орамал. Осыдан бiрер жыл бұрын тiгiлген шолақ сұр фуфайка қыз денесiн бунап, одан әрмен бойын сидитып, нәзіктендіріп тұр. Аяғында қара киiзбен ұлтарған ескі пима. «Япыр-ай, бой жетіп қалған баланы дұрыстап киiндіріп қойса қайтедi екен, – дедi қыздың бас-аяғына көз тастаған Қалипан. – Бибішке айтып қою керек екен». Ол Бибiш кемпiрдiң тұрмысының жүдеу екенiн де бiлетiн. Дегенмен де жалғыз немересiн киiндiрерлiктей халi бар. Тiптi қыздың өзiнiң колхозда жаздай iстеп тапқан табысының жартысына киiм-кешек алса да жетiп жатыр ғой. Қыздың шешесi

	– Бибiштiң жалғыз қызы осы Мәруаға босанып жатып қан кетiп қайтыс болған. Сол жалғыз қызынан қалған немерені Бибiш тісімен тістегендей өсіріп келе жатыр едi. «Ендi бұл да адам боп қапты ғой» – деп түйдi Қалипан қызға бастан-аяқ қарай түсiп.

	Қыз естiлер-естiлмес сыбырлап қана өзiнiң туған жылы туралы анықтама қағаз сұрады.

	– Жүре ғой, – дедi Қалипан кеңсенiң ауызғы бөлмесiнде күндегi дағдысынша ертерек келiп отырған хатшысына Қалипан Мәруаның сұраған анықтамасын тез жазып берудi тапсырды. Өзi iшке кiріп, сырт киiмiн шешiнiп отырғанша дайын анықтама да алдына келген. Қалипан қыздың туған жылына қарап шүбаланып бiраз отырды.

	– Туған жылың туралы куәлiгiң табылды ма? – деп сұрады. Қыз басын шайқады. Осыдан бiраз күн бұрын Бибiш немересiнiң куәлiгін жоғалтып алғанын айтып бір келген едi.

	– Он сегізден асқаның анық па?

	Қыз төмен қарап тұқырған қалыпта басын изеді. Қиылған қара қастары сәл ғана діріл етіп, қан жүгірген жұқа өңi тершiгендей алаулап, күрең қошқылданып кеттi. Қыздың осынша жасқаншақтығы мен қалыптан тыс ұяңдығы үшiн Қалипан оның шешесiн iштей тағы да сөгiп алды. Көңiлсiз қыз кейпiне қарап бiраз отырған, осы сәт алдындағы телефон безектей шылдырап ойын бөліп жіберді, трубканы көтерген күйi, бұдан ары ештеңені қазбаламай-ақ анықтамаға қол коя салған.

	Артынша телефонмен сөйлесiп боп, әлгіндегі қыз кейпiн есiне қайта алғанда оның тiлеген анықтамасын оп-оңай бере салғанына өкiнiп қалды. «Апырай, неге қажет болғанын анықтап бiлуім керек едi-ау», деп ойлады. Түске дейiн әртүрлi шаруалармен кеңсеге қанша адам келiп, қанша адам кетсе де тұнжыраған қыз кейпi көз алдынан кетпедi. Маза берер емес. Тiптi ары-берi ойдан кейiн сол қыздың әлi он сегiзге тола қоймағанын да есіне түсірді. «Кеше ғана тұлымшағы желкiлдеп ойнап жүрген бала емес пе едi, қалай он сегiзге тола қалды?..»

	Оның ойын тағы алдындағы телефонның шылдыры бұзып жiберді. Колхоз председателi екен. Колхоз бен ауыл Совет арасында көптен келiсе алмай жүрген бір шаруа жайын айтып, кеңсесiне шақырды.

	Бұл кезде күннің ызғары қайтқан. Ауа жылы еді. Көшедегi жалғыз аяқ жолдар қолмен қашалғандай қар терең ойылып, тапталып қалыпты. Бiрақ күннiң арты мұнартып әлi бұлыңғырланып тұр екен. Тағы да боран болатын түрi бар.

	Председательдiң кабинетiнде екi адам ғана еді. Председательдiң өзi және аудандық финанс бөлiмiнiң қызметкерi қыр мұрынды, сұлу мұртты семіз қара адам Оралбаев. Екеуi өзара құпия iс жайында сөйлесiп отырған болу керек. Қалипан кірген кезде сөздерiн дым қоя қойды. Қалипан осыдан бір айдай бұрын Оралбаевтың әйелінің қайтыс болғанын естіген. Амандаса тұрып оған көңiл айтты. Бұдан соң председатель екеуi дауларын бастап бiраз керіскенше Оралбаев шетте, диванда май жаққандай жылтыраған бурыл шашын бiр жағына қарай қайырып, сипап қойып, шалқасынан түсiп отырған. Бұлардың жуық маңда бiтiсе қоймайтынына көзi жеткен ол әлден уақытта кетуге ыңғай бiлдiрдi. Председатель Қалипанмен сөзiн тоқтата тұрып Оралбаевқа:

	– Егер бәрi келiсiлген болса, несiне тартыншақтайсың. Тiптi анау-мынау сөз бола қалған күнде де жергiлiктi әкімдер бiздермiз ғой, – дедi ол Қалипанды және өзiн мезгеп, – жауабын берермiз.

	– Әрине, сiздерге арқа сүйеймiн де, – дедi Оралбаев сыпайы жымиып. Қалың ерiндерi дүрдиiп, мүлдем түрiлiп кеттi.

	– Ол не жайы? – дедi түсiнбеген Қалипан. Председатель кейiн айтамын дегендей ыммен қолын сiлтедi. Оралбаев шығып кеткен соң, дауларын жалғастырғанмен Қалипанның ойына бұл екеуiнiң жұмбақтаған сөздерi қайта-қайта орала бердi. «Бұл не дегендерi екен?» деп көңiлi әлденеден секем алғандай едi. Әбден даулары бiтiп, екеуi де жай сөзге көшкенде ол:

	– Жаңағы екеуiңнiң сөзiң не жайында? – деп сұрады.

	– Не жайында болсын. Бiздiң колхозға күйеу болғалы жүр, – дедi председатель күлiп, – ақшалы күйеу ғой, пайдасы тиер.

	– Е, кiмге үйленбек екен?

	Председатель күмiлжiп айта қоймады. Кеңсеге колхозшылар кiрiп, бұдан ары сұрай беруге ыңғайсыз болды да, Қалипан шығып кеттi. Қалипан бухгалтерге кiрiп, Бибiштiң немересiнiң биыл жаз еңбегiне ақшадай қанша алғанын сұрады. Iс қағаздарын ақтарыстыра тексерiп шыққан бухгалтер соңғы төрт айдың iшiндегi табысын бiр мың бес жүз қырық сомды осыдан үш күн бұрын ғана алғанын айтты.

	– Сонда да үстiнде жөндем киiмi жоқ, тұттай ғой, – дедi Қалипан ренiшпен. Бухгалтердiң жүзiнде қуақы күлкi ойнап, көк көзi жылтыңдап кеттi.

	– Ендi киiнедi ғой...

	***

	Сол күннiң кешiнде-ақ «Бибiш, немересiн ұзатқалы жатыр екен, деген дақпырт сөз Қалипанға да жеттi. Ұзын құлақтың айтуына қарағанда, «ақшалы күйеу» үш iрi қараның құнын Бибiштiң қолына санап берген де көрінедi.

	Шынында солай боп шықты. Кешкiлiктi жанында Оралбаев бар, Бибiш үйiне дүкеннен бiр бума пұлды құшақтай қайтқан. Бибiш ұзын ақ көйлегi жерге шұбатылып, ертеңгiлiкте қызынын үстiнде жүрген ескi сұр фуфайканы киiп алыпты, иығынан асырып белiне дейін оранған үлкен салысы бойын одан әрi бір тұтам етiп, қардың үстiмен домалап бара жатқан сияқты көрiндi. Оның артынан Оралбаев қайқаң қағып ырғала басады. Қалипан олардың жұбын жазбай шүйіркелескен түрлерiне ұзақ қарады. Өз көзiне сенерiн де, сенбесiн де бiлмедi. Iшiнен алай-түлей құйын соғып өткендей.

	«Шынымен-ақ, рас болғаны ма?» Ымырт үйiрiлiп, қараңғылық тез түсті. Түнге қарай сүйектен өткен суық жел соға бастады.

	Ертеңiнде көшеде мойнында иiн ағашы бар Мәруа қарсы жолыққан. Кешегiдей емес. Үстiндегi киiмдерiнiң бәрi жаңа едi. Қыстық қоңыр пальто, басында түбіт шәлi, аяғында калошты қара чосiңке пима. Тар жолда ол ернiн қыбыр еткiзiп амандасып, өзi бiр қырындай тұрып Қалипанның өтiп кетуiне жол берген. Бiрақ Қалипан оның қарсы алдына тоқтап, қыз жүзiне тура қарап тұрып қалды.

	– Қарағым-ай, расымен өз ықтиярыңмен көндің бе? – дедi сабырлы үнмен.

	Қызарған Мәруа бұл жолы да кеңседегiдей төмен қарап кеттi.

	Сәлден кейiн сыбырлап қана:

	– Апаммен өзiңiз сөйлесiңiз, – дедi де өтiп жүре бердi.

	Қалипан Бибiштiң үйiне барды. Көршi-қолаң кемпірлердiң бәрi осы үйде екен. Ауызғы бөлмеде үлкен пешке отты жағып, екi-үшеуi үлкен қара қазанға бауырсақ пiсiрiп жатыр. Май жалыны Қалипанның тамағын қырып кеттi. Төр бөлмеде тағы бір үш-төрт кемпiр үлкен атлас көрпенi жабыла қауып жатыр екен. Өзi кiп-кiшкентай, шеке, қол тамырлары адырайған, әжiмдi жүзiн қара тер басқан ап-арық Бибiш ұршықтай үйiрiлiп, барлығына басшылық етiп жүр. Қалипанды көрiп бәрi жiгi-жапар болысып қалды.

	– Тойдың алдын Советтiң өзі бастайын деп келдi ғой, ой-бай, самауырын қойып жiберейiн, – деп Бибiш сыртқа ұмтылған.

	– Әуре болмай-ақ қой жеңеше, асығыспын, қазiр кетемiн, – деп Қалипан оны салқын үнмен тоқтатып тастады. – Қызын ұзатқалы жатыр дегендi естiп, сенiмен сөйлескелi келдiм.

	– Е, ақылдаспады деп кiнәраттамақсың ғой. Ол дауың жөн, кiнә менде, жығыламын...

	– Бибiш-ау, қызыңды өзiнен үш есе үлкен, атасымен өкшелес адамға берiп басыңа не күн туды, айтшы соныңды?

	Көңiлдi Бибiш қабағын түйіп, шырт ете қалды. Төңiрегi әжiмдi кiшiрек көздері атып жiберердей тесiрейiп, тiссiз иегi жыбырлап кеттi.

	– Шүкіршiлік, қызым күйеуге тисе, заңға сияр жасқа жеттi, – дедi ол. Одан ары Қалипанның ақылға келтiрер, ой салар деген сөздерінiң бірiн де бойына дарытпады. Жинала қалған кемпірлердiң алдында сампылдай жөнелдi.

	– Кейбiреулердің қызындай секеңдеген жоқ, күнi бүгiнге дейiн жiбектей ширатылған қалпы. Еңдi өз еркiмен көңiл қосқан адамына көзiмнiң тiрiсiнде ұзатпақпын. Менің қызымның кiмдi сүйiп, кiмге тиетiнiндегi басқаның жұмысы не?..

	Қалипан Бибiшпен сөйлесiп, абиырды төгудің ешбір қажетi жоғын жақсы ұқты. Бетбақ кемпiр мұнымен ұрсыса кетуден де тайынбайтын едi. Ал ұрсысып Бибішті жеңуге болмайтынын ол жақсы білетiн. «Көңiлi қосқан адамына ұзатпақ... – деді оның сөзін іштей күйіне қайталаған Қалипан былай шыққан соң, – өз баласының тағдырын сатқан – қақпас...».

	Колхоз кеңсесiне әдейiлеп барды. Оралбаевты сұрастырып едi, ауданға қайтып кетiптi. Колхоз активтерінің әрқайсысымен қыз тағдыры туралы сөйлесiп едi, ешқайсысы пәлендей деп ештеңе айта қоймады. Ал председатель болса:

	– Анықтаманы өзiңiз бердіңіз ғой. Жасы жеткен адам кiмге барамын десе де еркi емес пе. Қайта анау өлмелi кемпiр мен жас қыздың маңдайына мұндай адамның кездескеніне қуанбайсыз ба, – деп қарсы жұбату айтты. – Онан да Оралбаев жолдастың көңiлi үшiн қуаныш етiп, тойын өзiмiз өткiзiп жiберейiк.

	– Қуаныңдар ендеше, – дедi қатты қапаланған Қалипан, – өткiзiсiңдер тойын...

	Тағы да қар жауды. Кешке қарай үскiрік жел соғып, тағы да жаяу борасындатып тұрды. Күнi бойы бас көтертпес жұмыстары болып, ешқайда шықпаған Қалипан кеңседен ымырт үйрiле ғана үйіне қайтқан. Қалыңдай түскен қарда жүру бұрынғыдан да ауырлап кетiптi. Қарсы соққан жел көз аштырмай, ұсақ қар селеут тiкенекше қадалып, бетке ұрғылайды. Қалипанның қойны-қонышына лезде қар толып кеттi. Қараңғыда оппаға түсiп, жиi-жиi омбылай бердi. Бибiштiң үйiнiң тұсына келгенде, абыр-дабыр шуды естiп тоқтаған. Жүгiрiп шыққан бір баладан сұрап едi, ол:

	– Күйеу келдi, – деп бар дауысымен қуана айқайлап жiбердi. Қалипан сәл ойланып тұрды да қыздың қандай халде отырғанын көргiсі келдi. Әлгі баладан Мәруа отырған үйдi анықтап бiлiп алып, сол үйге кiрген. Үш-төрт қыз-келiншек пен қызылды-жасылды шырттай киiнген Мәруа шымылдықтың iшiнде отыр екен. Бұлардан басқа бөлмеге ешкiмдi кiргiзбегенге ұқсайды. Қалипан отырған жоқ. Үстi-басы қар-қар қалпында бөлменің қақ ортасына кеп тұрды. Оның көз қарасынан қысылғандай Мәруа төңiрегiндегi отырғандардың ығына тасалана түседi.

	– Мәруа, жүр қарағым, – дедi Қалипан өзіне де белгісiз әмірлi де жұмсақ үнмен. – Тимейсiң сен күйеуге. Сенiң теңiң ол емес, жүр менімен бірге.

	Үйдің iшi тым-тырыс. Сықылықтап отырған қыз-келiншектер абыржи бастады.

	– Жоқ, апай, бармаймын, – деді әлден уақытта Мәруа, онан әрi сөзінің соңын сыбырлай жұтып, – мен өз еркіммен... – дедi.

	Көңілi қалып, қатты ренжiген Қалипан тысқа қайта шыққанда, кәдiмгiдей ымырт үйiрiлiп, көз байланып қалған екен. Жел бұрынғыдан да үдей түскен сияқты. Бұрқыраған ақ түтек боран. Түнге қарай телеграф бағандары да азынап кетiптi. Құлақты тұндырды.. Омбылай отырып бiрнеше сүрiнген Қалипан үйiне де жеттi. Он төрт жасар қызы кешкi асты даярлап қойып, кiтап оқып отыр екен.

	– Осынша неге кешiктiң? – деп ол шешесінің мойнына асыла кеттi.

	– Тоқтай тұр, шешiнейiн. Үстiм қар, суық тиеді.

	Екеуi отырып тамақ iштi. Қызы оқыған кiтабының мазмұнын әңгiмелеп, мәз-мейрам көңiлдi едi. Ал Қалипанның ойынан Мәруа кетпедi.

	– Апа, – дедi әлден уақытта қызы, оның ойындағысын сезгендей. Күлкiден тыйылып қан ойнаған кескiнi бұртия, тiк қарады.

	– Бүгiн бiздiң класта талас болды. Мәруа туралы... Айтшы, апа, Мәруаның анау мұртты семiз қара адамға өз еркiмен күйеуге шығатыны рас па, а?.. Бос сөз ғой ол, бос сөз. Мәруа ешуақытта да өз еркiмен бармас едi, егер анау кiсi оның шешесiне көп ақша төлемесе. Фу! Қандай жаман адам...

	Қалипан қызына не дерiн бiлмеді. Жәй қозғала жүрiп, төсек салды. Қызы жатып ұйықтап қалды да, өзi шешiнген күйде төсегiнiң үстiнде ұзақ отырды.

	Ол ендi iштей өзiн өзi жазғырды. Анау бiр күнi анықтаманы бере салғанына өкiндi. Ол анықтаманың қыз өмiрiне қамшы болғанына дау жоқ. Мейлi, қыздың жасы жетсiн-ақ, он сегiзге толғаны рас-ақ болсын, бiрақ анықтаманың не үшiн керектiгiн сұрап бiлуi керек едi ғой. Мүмкiн, ол кезде араласса қыз тағдырына араша түсер ме едi. Ендi, мiне, iс насырға шапқан кезде iстер амалы таусылғандай.

	«Қайран жас, қор болады ғой» деген ой маза берер емес. Ол бiрауық өзiнiң соншалықты дәрменсiздiгiне күйiндi. «Осындайда қолымнан ештеңе келмеген соң, басқа уақыттағы пысықтығым неге ғана керек? Анықтама... Япыр-ау, анықтама деген тек жәй сөз ғой. Егер өзiң сүйiп тұрсаң саған қандай заң шек болмақ. Ал сүймей тұрмыс күйкiсімен щыққалы отырсаң сенi қорғап қалу заңдылықтан бұрын адамдық борышымыз ғой», – деп ойлады. Түн ортасы ауды. Ендi мүлгiп барады екен, сыртқы есiк қағылды. Селк ете түскен Қалипан сұрамастан барып есiктi аша салған. Үстi-басын аппақ қар басқан Жекен қарт екен. Бөлмеге кiрген бойда есiк алдында дiр-дiр еткен салалы қолымен тұмағының бауын шеше алмай бiраз тұрды. Жүзi жабыңқы. Қойны-қонышынан, бойынан суық ызғар еседi. Ұсынған орындыққа шешiнбестен отыра кеттi. Қалипан шай қоюға әрекет етiп едi.

	– Жоқ, келiн шырақ, iшпеймiн, – дедi Жекең көңiлсiз үнмен. – Саған бейуақытта кiргенiм, бiр ауыз ғана сөзiм бар.

	Бетiн басқан қалың түк пен сақалына тұрған қар түйiртпектерi жылы жерде ерiп, сорғалап тамшылай бастады.

	– Анау бір жас баланың обалына қалдыңдар, – дедi басын изей отырып өзiне өзi айтқандай. – Ел Бибiштен бұрын алдымен сенi... бастықты кiнәлайды...

	Қалипан өзiн ақтап ештеңе айтқан жоқ. Қорылдай бастаған қызын жайлап қана бiр қырын жатқызды да, оның ұйқылы жүзiне мейiрлене қарады. Сәлден соң Қалипаннан жауап ала алмай, үнсiздiкке ыңғайсызданған Жекең кетiп қалды.

	Іле-шала киiнiп Қалипан да тысқа шықты. Не iстерiн бiлмей жел өтiне қарсы қарап бiраз тұрды да, ақырында Бибiш кемпiрдiң үйiне қарай жүре бастады. Жолай тойдан қайтқандар да кездестi. Қалипан тракторист Мұқай мен есепшi Қабиды бiрден таныды. Екеуi де қатты iшiп алғандықтан оппа қарда жиi-жиi сүрiнiп, жүре алмай келедi екен. Өзара даурыға сөйлеседi.

	– Жо, дегенмен, бiр қатырғанда болатын едi. Көрдiң бе, мына-а бар ғой... мына-а батпандай жұдырық түйiлдi ғой... Бiр рет қана құлақ шекелеткенде «Күйеу бала» дейдi, сондай кәрi иттi...

	– Ей, қойшы соны, жалынды ғой.

	– Кiмге?

	– Мына м-маған... М-маған жалынды. Оның себебi де бар. М-мен ол қызға үйленбек болып, уәделесiп жүретiнiмдi бiлушi ең ғой.

	– Ендеше сен неге үйленбедiң?

	– Қ-қойшы, с-соны, к-көңiлiм кiтапханашы қызға ауып кеттi. Ө-өзi мәдениеттi киiнедi, өзi с-сұлу. Ж-жаңа М-мәруаның жақсы киiнiп отырған кезiн көргенде, а-ай, ш-шiркiн-ай қызығып кеттiм. Тек Оралбаев кеп «iнiшек» деп арқамнан қаққаннан кейiн ғана қойдым. Аудан адамы ғой... Б-бiлiп қой, Мәруаң м-мына менiң күйiгiме шыдай алмай шалға тиейiн деп отыр. Анау күнi маған жылап тұрып: «Сенсiз өмiр бойы бақытсызбын» деген, менсiз... бiлдiң бе...

	– Адам емессiң итсiң сен де... итсiң. Мен сенi... кеңiрдегiңдi... Мұқай Қабиды көкiрекке қойып жiбердi. Анау шалқалап ба-

	рып, бар жаман сөздермен боқтай жөнелдi, жандарынан өткен Қалипанды екеуi де байқаған жоқ. Алқынған Қалипан әлгiнде ғана қыз отырған үйдiң терезесiнен қарады. Төсек салынып, бөлмеде күйеу жiгiт Оралбаев пен Мәруа және бiр жеңгетай келiншек қалыпты. Оралбаев жайлап шешiнiп жатты. Мәруа сол бұрыштағы орнында жылап отыр екен. Келiншек әлденелердi айтып, Мәруаның төңiрегiнде жүр. Қыз одан сайын екi иығы селкiлдеп жылайды. Бұдан ары Қалипан шыдап тұра алмады. Жұлқына басып, үйге кiрген. Атылып кеп мойнынан кұшақтай алған Мәруаның екпiнiнен ұшып түсе жаздады. Дiрiл қаққан қыз өксiгiн баса алмай демiгiп жылай бердi.

	– Қарағым.. қарағым... сенiң бақытың алдыңда ғой... Сенi ешкiм де зорлап күйеуге бере алмайды. Қорықпа!.. Қорықпа!.. – деп, қызды арқасынан қаға бердi. – Жүр, қазiр менiмен бiрге. Тек осыдан бiреу саған тиiсiп көрсiн!.. Жүр кәне...

	Көзi жасқа толған Қалипан құшағындағы Мәруадан өзге ешкiмдi тыңдаған да, көрген де жоқ.



	1958 ж.





ҚЫСҚЫ КЕШ




	Қыс түсердің алдында салынған жаңа қора үлкен дөңнің үстінде. Ойдағы ауыл орталығы бұл жерден алақандағыдай анық көрінеді. Мал қораның түнгі күзетшісі Жолбай күндегі әдетінше қара сеңсең ішікке оранып, қораның ауыз жағындағы шөпке белуарынан кіріп отыр. Бұл — жиырма беске шыққан, ұзын бойлы, сығырайған шегір көзді делдиген жалпақ танау, арық сары жігіт. Суық қарыған жүзі шымшып тастағандай қып-қызыл. Сұр шөптің құрғақ иісін танауын делдите түсіп құшырлана жұтады. Ауық-ауық ерменнің ащы кермегінен пысқыра түшкірініп қояды.

	Шөп иісі жалғыз Жолбайға емес, бүкіл ауылға кәнікті.

	Қыстың қақаған суығында қора төбесінде көк жауқазын шөп көзді тартып, ыстық жазды, кең даладағы жайқалған жасыл шалғынды еске түсіреді. Әсіресе, шығыс жақтан аязды ызғырық соққан күндері кепкен шөптің құрғақ иісі бүкіл ауылды манауратады. Әркімдер-ақ жаз еркені аңсайды. Мал атаулы қора жаққа қарап тұмсығын көтеріп, ұзақ тұрады.

	Әне, отқа тастаған бақырдай зорыға қызарып күн ұясына қонды. Күнбатыс көпке дейін-ақ көрпелі жер үстіне ерекше қою қызыл рең беріп, сазарып алады. Тымырсық аяз уысына қысып қусыра түседі. Ауыл үйлерінің мұржаларынан жарыса шыққан түтіндер, ымыртта жүннен ескен сырықтай боп биіктеп тіке көтерілді.

	Қораға жапсарлас күзетші будкасы бар. Бірақ Жолбай оған кірмейді, сақылдаған суықта, белуарынан шөпке кіріп сыртта отырғанды жақсы көреді. Екі көзі ылғи да мына бір шеткерек тұрған үйдің түтінінде. Басқа үйлердікінен гөрі бұрқырап қою боп шығады. Соның өзінде де сыр бар тәрізді. «Бұл үй көмірді де, ағаш отынды да түсіріп алып еді ғой, неге жақпайды», – деп таңданады Жолбай.

	Ол Әсиланың үйі. Қазір үй иелері сыртта, малдарын реттеп жүр. Енді біраздан кейін шам жағылады, терезенің пердесі түсіріледі. Жолбай терезе перделерді шешесі емес, Әсиланың өзі түсіретініне де еш күмәнданбайды. Онан соң ұзақ түн бойына олардың шамы сөнбейді.

	Суықта, сүрленген құрғақ шөптің үстінде отырып, сол терезеден түскен солғын сәулеге, үй ішіндегі анда-санда қараңдаған көлеңкеге Жолбай талмай қарайды. Ұзақ түнде өзінің жалғыздығын да ұмытады. Өз қиялында Әсиламен сөйлесіп, бірге отырғандай болады. Әсиланың баласының астын құрғатуға, емізуге тұрған мерзімдерін ойша топшылайды.

	***

	Міне, ғажап... Жолбай өз көзіне сенерін де, сенбесін де білмеді. Әсиланың үйінен қораға қарай біреу шықты. Асыға басып, жолсызбен омбылап тура тартып келеді. Шынымен соның өзі ме? Осындай бір сәтті, Жолбай ұзақ түндер бойы талай арман еткен. «Мен өстіп отырғанда Әсила шыға келсеші» деп тілейтін. Дәл қазір қатты абыржыды. Жүрегі дүрсілдеп, алып ұшып, орнынан атып тұрды. Не істерін білмей, тықыршып, ары-бері жүре бастады. Сырт көзден қымсынғандай жан-жағына қарап қояды. Апақ-сапақта жақын маңнан ешкім көрінер емес. Тек, орталықтағы клуб алдында ығы-жығы жүргендер көзге түседі. Шеткі, кішкене көше жақтан қосылып салған қыздар әні естіледі. Ақырын айтса да аязды ауада олардың іштеріне тартқан демдеріне дейін, үндеріндегі болымсыз күрсініске дейін анық естіліп тұр.



	Күнде-күнде кездесеміз осылай

	Сыр айтысып, таныспаған досым-ай...



	Екі иінінен ентіге дем алған Әсила да жетті.

	– Жақсы ма, Жолбай, – деді сыбырлай амандасып.

	Әсила – сұңғақ бойлы, сұлу тұлғалы жап-жас келіншек. Соңғы кездерде едәуір жүдепті. Жолбай мұны бірден байқады. Ашаң жүзі боп-боз көрінді. Жаудыраған бота көздер шаршағандай жабырқау тартып, жасқана қарайды. «Әрине, күйеуінен ажырасу оңай тимеген ғой, – деп ойлады Жолбай. – Дегенмен де, босанғаннан бері ажары бұрынғыдан да сұлулана түскен бе, қалай?»

	Әсиланың қолында жібі бар. Үстінде – сонау жылдары, орта мектепті бітіргендегі шолақ плюш пальтосы. Әрине, қазір мұны Әсила үй шаруасына киеді. Класқа алғаш осы пальтоны киіп келген күні, Жолбай оған қайта-қайта бұрылып қарағыштай бергені үшін, бір сабақтан қуылып шыққан-ды. Шіркін, ол кезде Әсила қандай әсем еді. Көп бозбалалардың өзіне ынтызар екенін жақсы білетін. Сондықтан оларға ернін шүйіре қарап, жөні келгенде мазақ етіп кетуші еді. Жолбай да оған кездескен сайын телміре қарайтын. Сондайда Әсила қасақана көзін қысып қалып, мұны құлағына дейін қызартып ұялтатын да, онысына өзі мәз болатын. Қандай тәкаппар, менмен еді ол кезде. Сол Әсила, міне қазір қандай болған. Жұп-жуас боп мұңайып алдында тұр.

	– Азырақ шөп берші? – дейді.

	Жолбай әуелде оның шөп сұрағанына таң қалған. Өйткені, Әсиланың үйінде, төңірегін тікенек сыммен қоршаған, кішігірім маядай шөп тұр. Әсила да жігіт ойын бірден сезген.

	– Ол шөп біздікі емес. Жүністікі... өзі жиған, – деді сөзінің соңын жұта сөйлеп.

	«Жарайсың, Әсила. Керегі жоқ, соның жиған шөбінің, – деп Жолбай келіншекке іштей риза боп қалды. – Бәсе, сенің осындай мінезің бар еді ғой».

	– Мен берермін-ау, бірақ бір арқа шөп не болады? – деді онан соң өзі.

	– Тағысын тағы көрермін, – деді күлімсіреген Әсила. – Председательден шөп сұрауға ұят, тіпті. Бүкіл жыл бойына колхоз жұмысына қол ұшын тигізбегенімді өзің білесің ғой.

	– Сол да сөз болып па. Биыл істемесең, бұрын істегенсің. Жазға тағы жұмысқа шығасың. Председатель жақсы адам, сұрасаң, бірер шана шөпті түсіртіп береді.

	– Сонда да болса бір түрлі, ыңғайсыз.

	– Әй, қайран Әсилаш-ай... – деді оған елжірей қараған Жолбай өкініш толы күрсінген үнмен. – Сен ғой осы күні үйден шығуды да ыңғайсыз көресің. Білемін, білемін, елдің сөзінен қорқасың. Бірақ болар іс болды емес пе. Мүмкін ол кінәлі шығар, мүмкін сен кінәлі шығарсың. Дәм-тұздарың жараспаған екен, онда тұрған не бар...

	Жолбай сөйлеп жүріп, әлгінде өзі белуардан кіріп отырған шөптің тең жарымын Әсиланың жібіне буа бастады. Алақанына түкіріп қойып, аязда темір шыбықтай боп сірескен жіпті ілмектеп шалып тарта берді де, кенет ұмыт бір нәрсе есіне түскендей бөгеліп, сәл ойланып қалды:

	– Бір класта оқыған жолдас едік қой. Айтшы шыныңды, Әсила, – деді онан соң.

	– Не айтам?

	– Неге ажырастыңдар? Сен әуелі оны сүйіп едің ғой.

	– Иә, сүйдім.

	– Ендеше неге келіспедіңдер, әлде сені ренжітті ме?:

	– Жоқ. Менің маңдайымнан шерткен емес. Менің табаныма батқан шөңгені, маңдайыма батсын дейтін әрқашан.

	– Енді не болды?

	– Қызықсың сен, Жолбай, – деді өзіне ғана тән ойнақылықпен жымия күлген Әсила, – сол анау жылғы мектептегі қалпыңнан бір өзгерсеңші. Бір нәрсені қазбалап сұрай беруші едің. Мұндай жағдайды бір сөзбен айтуға бола ма екен. Әй, Жолбай.. Қолың үсіді ғой, онан да көп сөйлегенше кисеңші қолғабыңды.

	Қолы тоңса да Жолбай сыр бермей, алақанына тағы түкіріп қойды.

	– Тәйірі, осы да суық болып па, – деді мақтанғысы келіп. Шірене тартып қалған кезде жіп үзіліп кетті.

	– Қап!..

	Өз күшіне риза болған Жолбай жіпті жалғап, шөпті қайта буа бастады.

	– Жүніс жақсы жігіт еді ғой, – деді онан кейін өзіне-өзі сөйлегендей.

	Әсила бұл жолы естімеген адамша теріс бұрылып кетті.

	...Орта мектепті бітірген соң, бүкіл класс болып колхозда қалды. Әсила қыздардан құрылған жүгерішілер звеносына бастық болды. Жолбай мал бағуға шыққан. Екеуі өте сирек кездесетін еді.

	Осыдан екі жыл бұрын, күзде Жолбай Әсиланың күйеуге шыққанын естіді. Күйеуі – ауылдағы май заводының мастері, кеспелтек келген Жүніс дейтін қара жігіт еді. Ол өте өткір болатын. Екі-үш адамның басы қосылған жерде Жүніс қайратты қара шашын артына қарай шұлғып тастап:

	– Кеудемде шыбыным барда менен ешкім озбайды, – деп көкірегін соғатын.

	Шынында да Жүніс өте табыскер еді. Бірді-бірге соғып жүріп тапқан ақшасы қалтасында буда-буда боп жүретін. Үйленген соң бір айдан кейін, ол Әсиланы колхоз жұмысына жібермей қойды. Олардың қалай тұратынын ешкім білмейтін. Осыдан бірер ай бұрын күтпеген жерден Әсила арнайы ауданға барып күйеуінен ажырасатындығы туралы арыз бергенде бүкіл ауылда бұған таңданбаған жан болмады.

	Жолбай жіпті тағы үзіп алды. Жіп үшінші рет үзілгенде Әсила:

	– Қой, Жолбай. Басқа бір мықтырақ арқан әкелмесем, мына жіп сенің күшіңе шыдамады ғой, – деді күліп.

	Үнінде мысқыл бар еді. Жігіт абыржып қалды. Әсила үзік-үзік жібін шумақтап жинап алып, келген ізімен кетіп бара жатты.

	– Әсила, Әсила-а... – деді дегбірі қашқан жігіт.

	Келіншек бұрылған жоқ. Жолбай үйіліп тұрған шөпті теуіп қап шашып жіберді де, ызаланып отыра кетті. Батыс жақ әлі де күрең қошқылданып тұр. Аспандағы жұлдыздар ішек-сілесі қатып мазақтап күлгендей жарқырайды...

	***

	Әне, сықыр-сықыр басып тағы екеу келе жатыр. Біреуінің жетектеген аты бар. Қынама белді, қара тон кигенін Жолбай анық таныды. Колхоз председателі. Олар таяп келді. Председательдің қияқтай мұртына қырау тұрып, аппақ боп кетіпті.

	– Иә, Жолбай, тоңатын емессің бе? – деді қол алысып амандасқан соң: – Мына кісі көрші колхоздың председателі, – деп жанындағы адамды таныстырды. – Сен алмай қояр деп өзім келдім, мына атты бүгінше қораның жайлы жеріне байла. Байқа, біздің тұлпарлар теуіп тастап жүрмесін, қонақ қой, ұят болар, – деп күліп қойды. Сырт жұрттың алдында өстіп есіп сөйлегенді ұнататын адам. Жолбай қонақтың атын ішке кіргізіп байлап шыққанша, председательдер қораны сөз етіп айнала қарап шықты.

	– Сенің отыратын үйің қалай, жылы ма? Кәне, ашшы? – деді председатель.

	Жолбай қораның оң жақ іргесінен жапсырыла жасалған, ағаш будканың есігін ашқан. Іштегі ыстық жалын сыртқа бұрқ ете қалды. Қызған темірдің, күйген кірпіштің, қарағайдың қосыла шыққан иістері танауды жарғандай.

	– Пах! Пах! Мынау тіпті бір қолайлы жасалған нәрсе, көрдіңіз бе? Көріңіз, көріңіз, – деп председатель қонақты ішке кіргізді. – Біздің құрылысшыларымыз да мықты-ау, көрдіңіз бе, ешбір сылақсыз ағаштарды қалай қиюластырған. Мына пеш те нағыз шебердің ісі емес пе. Сіздерде мұндай адамдар бар дейсіз бе...

	Сырттан суыт жүріп келген шаналардың шиқылы естілді.

	– Әне, Қараойға кеткендер де келді. Жүр, Жолбай, олар тоңып келген шығар.

	Үсті-бастары ақ қырау шөпшілер шаналарын қора алдына қатарластыра тоқтады. Ентіге деміккен аттардың тек құлақ түптері, қос бүйірлері ғана, бусанып тұр. Ауыздықтарын қаршылдата шайнап, пысқырынып қояды.

	– Ақсақал, мен сізден бір шана шөп сұрайын деп едім, – деді Жолбай председательге оңашалап. – Өзім үшін емес... осы ауылдағы бір...

	– Ол кім?

	Председатель мұның кібіртіктеген кейпін жақтырмай қабағын түйді. Жолбай Әсиланың үйіне қарай жалтақтай берген.

	– Ә-ә... Қалай есімде болмаған осы уақытқа дейін, – деп председатель де ойланып қалды. – Кім еді, әлгі күйеуінің аты?.. Өзі пиғылы жаман жігіт еді. Әсиланың айрылысқаны дұрыс болды. Әсила колхоз мүшесі ғой. Манар, әй, Манар! Сен шөбіңді анау Әсиланың үйіне апарып түсірші. Байқа, қалай болса солай шашып тастай салмай, қорасының төбесіне дұрыстап шығарып бер. Бар, сен көмектесіп жібер, Жолбай... Ой, мына суықты-ай! Жұлынуын! Әй, жігіттер тоңғандарың ана Жолбайдың үйіне кіріп, жылынып алыңдар...

	Председатель қонағын ертіп ауылға қарай кетті. Ымыртта, ақ қардың үстінде екі адам көпке дейін қараңдап бара жатты. Ал аяқтарының шиқылы председательдің үйінің есігін сықырлатып ашқанша, анық естіліп тұрды.

	Жігіттер ашаларын шөпке бойлата сұғып, іліп ап қораның үстіне лақтырып жатыр. Бүгінгі шөптің иісі тіптен өзгеше, кепкен қауынды еске салады...

	***

	Әсила сыртта жүр екен.

	– Қайда түсіреміз, айт тез? – деп даурығып тұр Жолбай. Күтпеген жерден бір шана шөптің келгеніне таңданған Әсила:

	– Мен сенен бір арқа ғана сұрап едім ғой, – деді.

	Даусында: «мені сен есіркемей-ақ қой, шөбіңнің керегі жоқ», – деген наразылық бар еді.

	– Е, көп болар дейсің бе?

	– Жоқ, Жолбай. Жетім-жесір деп мүсіркеп әкелген боларсың.

	Жолбай не дерін білмей тосылып қалды. Әсиланың шынымен ренжіп тұрғаны белгілі еді. «Мұнысы несі, әлде маған көрсеткен қыры ма» деп бір ойлады.

	– Мүсіркеп тұрған ешкім жоқ. Өзіміздің колхоздың мүшесі деп председатель жіберді, – деді ол тұста Манар шаңқылдай сөйлеп. Өзі тоңып келгендіктен ол ашулы еді. – Аттар болдырып келді, тез айт, қайда түсіреміз?!

	Әсила жайлап жүріп барып шеткі қораны нұсқады. Екі жігіт сырт киімдерін шешініп, шанадағы шөпті қораның төбесіне лақтыруға кірісті. Енді бір сәтте маңдайының терін сүрткен нәзік Манар, ашасына сүйенген күйі Жолбайға сыбырлап:

	– Көрдің бе тәкаппарын. Аяп, мүсіркегенді жек көреді, – деп риза кейіпте басын шайқап қойды.

	Арт жақтан таяғы «хруу-хруу» деп Манардың шешесі – Қанипа кемпір де келген.

	– Манар, а Манар! – деді қатулы үнмен. – Сен бе, сен оңбассың. Бұл үйге сенен өзге адам неге түсірмейді шөпті, сен неге түсіресің?..

	– Апа-ау, өшір үніңді, не айтып тұрсың, ұят емес пе...

	– Жә, жә, сен не білуші ең. Ел өсегі...

	– Шеше, қайтыңыз үйге. Балаңыз қазір барады, – деді кемпір сөзіне ыза болған Жолбай.

	Танауды қусырып сақылдаған сары аяз жігіттердің қаперіне де кірер емес. Әсила бұларға сілейе қарап сол бір орнында тұр. Қанипа мен баласының сөздерін естісе де естімегендей. Шіркін, ол өстіп көз айырмай өмір бойы қарап тұрса ғой, Жолбай ашаны бойлата сұғып, шөп түсіруден жалықпас еді-ау.

	Әп-сәтте шөп түсіріліп болды. Манар шанасын айдап кетіп қалды. Жолбай үсті-басына жабысқан шөптерді тазалаған боп біраз тұрды.

	– Мен сені ренжітейін деген жоқ едім. Жай жолдастық қамқорлықты «аяп, мүсіркеу» деп түсінсең өзің біл, – деді ол әлден соң міңгірлеп. – Сендерде отын да жоқ қой. Жүністің күзде түсірген көмірін жақпай, шөп сағырын, сабан жағып отырсыңдар, білмейді дейсің бе... Кішкене бала салқын үйде ауырса қайтесің. Мә, мына ағаш отынды ал, ендігі қысқа дейін қарызға беремін.

	Сөзінің соңын әзілге бұрған Жолбай, шетте жатқан толы қап бұталған ағашты сау еткізіп төге салды.

	– Жолбай-ау, өзің тоңасың ғой, – деді Әсила. Даусы дірілдеп әрең шықты.

	– Мен бәрібір жылынып жүрген жоқпын. Менің пешім сендердің терезелерің...

	Жолбай көңіліндегі шынын айтса да, әзілдемек болған. Бірақ Әсиланың көзіне көзі түскенде, қатты іркіліп қалды. Келіншек көзінде жас тығылып тұр еді.

	Әсила теріс бұрылып кетті. Сәлден кейін жалт етіп қайта қарағанда кескіні бір түрлі жарқын еді.

	– Тер қатады, тез ішігіңді ки, – деді ол.

	Даусы өзімсініп көңілді шықты. Өзі үлкен ішікті әзер дегенде көтеріп, Жолбайдың иығына жапты.

	– Саған қандай алғыс айтарымды білмеймін, тіпті.

	– Бір рет сүйгіз, – деді қулана күлген Жолбай. Батылы жетіп қалай айтқанын өзі де сезбей қалды.

	– Жаныңа жақпайды екен.

	Енді бірде екеуі де бір-біріне қарсы келіп, тура қарап тұрып қалған. Күлкіден екеуі де тыйылған.

	– Әсила, анда-санда үйлеріңе келіп тұрайын ба? – деді Жолбай жалынғандай боп.

	– Неменеге келесің. Әй-әй, Жолбай-ай, ауыл толы қыздар жүргенде мені не қыласың. Мен әйелмін ғой, балам бар ғой, – деді Әсила күрсіне тұрып. – Әне тыңдашы, сені шақырады.

	Аязды ауада бағанағы екі қыздың қосылып салған әні тағы да естілді. Клубтан қайтқан беттері болу керек.



	Күнде-күнде кездесеміз осылай,

	Сыр айтысып, таныспаған досым-ай...



	– Бар, сені шақырады.

	– Әсила, мен сені ғана сүйемін ғой.

	– Енді қайт дейсің, сүйе бер...

	– Әсила менің табысым Жүністен кем болмайды. Не керектің бәрін табамын. Жаңа үй саламыз, мал-жанымыз... – деп Жолбай шұбырта жөнелген.

	– Әй, Жолбай, осы сөздерді мен сенен естіп тұрмын ба?! – деп Әсила кейіс үнмен оны тыйып тастады. – Жоқ, Жолбай олай демеші. Әлгінде өзің неге айырылысқанымды сұрап едің ғой, міне, осынысы үшін... Оның пысықтығы менің намысыма тиетін. Енді түсіндің бе? Әсила үйіне кіруге беттеді, Жолбай оның соңынан ере жүріп, табалдырыққа дейін барды.

	– Жолбай-ай, мені қайтесің әурелеп.

	Әсила есікті жаппақ болған, жігіт жібермей ұстап қалды. Әсила:

	– Айналайын, жіберсеңші. Апам ұрсады ғой, – деді жалынышты сыбырмен. – Жіберші есікті... Кәне, маңдайыңды әкелші.

	Ол Жолбайдың маңдайынан сүйді. Есік жабылған. Жігіт қораға қарай жүрді. Маңдайында тызылдап ыстық бір тап қалды. Қора алдындағы шөпке кеп, белуарынан кіріп отырды. Екі көзі пердесі түсірілмеген терезеде. Ал одан әріде сақылдаған аязды түнде жарқыраған ауыл оттары: «Шіркін, тамаша ғой біздің ауыл...»





АЛҒАШҚЫ ҚАР




	Кеш болса таяу. Өрістен жайыла қайтқан сиырлардың қарасы да көрінді. Енді сауыншылардың ешқайсысын жұмсауға болмайды. Ал арғы бетте әлі бір шошақтай шөп қалып отыр. Бастықтан бір күнге деп сұрап алған тракторды, соған бола ертеңге дейін ұстаудың жөні тағы жоқ. Қайткенде де ол шөпті бүгін кештен қалдырмай фермаға жеткізіп алу керек. Кім біледі, бүгіннен қалса қол тие ме, тіпті қол тисе де ауа райы қалай болады? Таңертеңнен күн бұлыңғырланып тұр. Енді, әне кешке қарай батыс жақ күңгірт тартып, аспанды бұлт торлай бастады. Осының бәрін зыр қағып жүгіре жүріп ойлаған Күлипа сауыншыларды жинастырды. Кешкі сүттің есебін жазуды солардың біріне тапсырды да, шөпке өзі кетті.

	Трактор фермадан ілезде қара үзіп, ұзап шыққан. Еңіске қарай жылан бауыр бар салмағымен екпіндей құйылып, ағып келеді. Кабина іші тымырсық. Жанармайдың қоңырсық иісі қолқаны үзгендей. Лоблығып жүрегі айныған Күлипа басын сыртқа шығарып отырды. Жаңа байқады: дәл маңдайдан салқын жел үрлеп тұр екен. Күшейіп үдей соғар түрі бар. Күн көкжиекке арқан бойы төніп қалған. Бұлыңғыр бұлттың торына түсіп, күрең қоңыр боп тоттанып, тіпті көңілсіз жабырқау кескінмен батып барады. Сүрлеу жолдың екі жағында да жуырда айдалған майбөкпе қара нар. Онан әріде қурай-шөбінің сұры қашып, шаңғытқан ойлы-қырлы күзгі дала. Демін ішіне тартып сұрланып жатыр. Төбеден қанаттары сусылдап екі үйрек ұшып өтті. Көпке дейін көз ұшында жалп-жұлп етіп бұлдырап, ұзап бара жатты. «Бұлар қайтқан құстың соңы болар» деп түйді.

	Әлгінде ала өкпе болған Күлипаның ентігі басылып, салқын желден бойы тоңазиын деді.

	Бүгін ол таң қылаң бергеннен тыным тапқан жоқ. Тауық шақырған кезде ұшып тұрды да, шашын жүре тарап сыртқа шықты. Жарқырап Шолпан туыпты. Таң алакеуімденіп енді сызаттап келеді екен. Күлипа жүгірген бойда ауылдың о басы мен бұ басындағы сауыншылардың терезесін қағып, түгел оятты. Олардың ұйқысы қанбай күңкілдескенін елең қылмастан ертеңгі сауынды бастатты. Өзі қыршаңқы жиренге тоқым сап мініп, колхоз кеңсесіне тартты.

	Председательдің де тұрғаны сол екен, беті-қолын да жуа қоймапты. Күлипа оған кезіккен бойда соңынан қалмай қадалып жүріп, осы тракторды пар жыртып жүрген жерінен бір күнге сұрап алды. Өзі бас болып, кешке дейін сауыншыларға төңіректегі шөптерді тартқызды. Шаршағанын қазір ғана сезіп отыр. Бойы дел-сал боп салдырап, ойылған алақандары дуылдап ашып, сәл қисайса ұйықтап кеткелі отыр.

	Тракторист Сұлтан сол таңертеңгі үн-түнсіз меңірейген күйінде. Бір ауыз артық тіл қатпайды. Мінезі қызық жігіт. Күлипа оған не десе де құр ыржия күліп отырғаны. Өзінде ашу деген мүлдем жоқ болу керек. Өйткені, әлгінде бір асыққан кезде Күлипа: «Әй, өгіз, жүрсеңші!» деген айқайлап. Ашуланар деп ойлады. Бірақ жігіт мыңқ деген жоқ. Құлағына дейін қызарып, ыржия күлді де қойды. Арбиған қолдары рычагтарды ойыншықша ұстайды. Рычагтар мұның қолында – түбі шіріген ағаш сияқты ілгерілі-кейінді тіпті жеп-жеңіл қозғалады. Осыған қарап Күлипа трактор айдауды оңай болар деп түйді. «Еңгезердей боп, жаны қиналмайтын жеңіл жұмысты тапқан» деп ойлады.

	Күлипа әр адамның өзіне тән ерекшелігін тез байқайтын. Сұлтанның бойынан көзге түскені аюдың табанындай үп-үлкен қолдары. Саусақтары жөнсіз салалы, әрі жуан. Тегінде, Сұлтанның дене бітімі де тым қолапайсыз. Ұзын бойлы, аяқ-қолдары теректен кескендей сидиған, өзі сопақ бас, үлкен мұрны қисық ағаштан жонғандай белінен опырылып, дөңденіп біткен. Кирзі етігінің қонышын қайырып қойған, тізесі сойдиып отыр. Май әбден сіңген комбинезоны қара терідей жылтырайды. «Адамның тұлғасы да осындай рабайсыз болады екен-ау» деді Күлипа ішінен. Үнсіздіктен іші пысқандай:

	– Майдың иісі жаман екен, басымды ауыртты, – деді.

	Сұлтан оған бажырая бір қарады да, бұрынғысынша үнсіз отыра берді. Арбиған жуан саусағымен мұрнын бір сүйкеп қойды.

	– Майдың иі-сі жаман е-кен дей-мін, – деді Күлипа әр сөзін үзіп-үзіп айқайлап.

	Өзі іштей: «Мәссаған, керек десе сөйлесуді де білмейді, кеңірейіп. Мал ғой, мал...» деді бір түрлі өзінен-өзі күйіп-пісіп.

	Қыздың шаңқылдай сөйлегеніне Сұлтан аузын тұлыптай ғып дүрдитіп, езу тартты да басын шайқады. Біраз жүргеннен кейін барылдаған жуан үнмен:

	– Мен керең емеспін ғой, Күлипа, – деді. – Үйренбеген адамға майдың иісі жаман екені рас.

	Бұл жолы ерегескендей қыз үндемей қойды. Дәл қазір оған осы жігіттің түр-тұлғасы да, сөзі де, даусы да аса сүйкімсіз көрінді. Тіпті онымен қатар отырып келе жатқаны үшін намыстанғандай болды.

	Әлден уақытта Сұлтан төңірегі шелдене қызарған кішірек көздері жыртиып қызға күле қарады. «Өй, жаман албасты, неменеге жетісіп ыржаңдайсың» дегісі келді де Күлипа», – «қойшы, осыған сөзімді қор қылып» деп тыйылды. Жақтырмайтынын білдіре түскісі кеп, шолақ мұрнын тыржың еткізді, ернін шығарып басын далаға бұрып отырды.

	Бұрын Күлипа бұл жігітті сыртынан білетін. Ауылдағы қыздар Сұлтанды адамның бірін-бірі сынап көбіне бірін-бірі мазақтау үшін: «Әлгі, сенің Сұлтаның-шы...», болмаса: «Әй, саған Сұлтаннан басқа ешкім қарамас», – деп сол орайда сөз ететін. Соңғы екі-үш жылдан бері Сұлтанның әке-шешесі құда түсіп, айттыра бармаған бойжеткен ауылда некен-саяқ шығар. Бірақ қыз атаулы Сұлтан десе кірпідей жиырылады. Алдыңғы жылы аудан орталығындағы екі жылдық курста оқып жүріп Күлипа аз күнге демалысқа қайтқан. Содан Сұлтанның әке-шешесі бұған да құда түсіп, айттыра келгенді. Әрине, ол кезде Күлипа Сұлтанның қандай жігіт екенін жөнді білмейтін. Сондықтан ағынан жарылып келген қарттарды қатты сөз айтып ренжітпей, түрлі сылтаулармен шығарып салған.

	Енді ғой міне, ауылдағы қыз атаулыға жексұрын болған, сол Сұлтанмен қатар отыр. «Сорлы, түріне қарамай қыз айттырғышын, – деп Күлипа іштей мысқылдай күлді. – Күйеу бала... Хи-ха-ха-ха... Байғұс, өзінде дәрмен болмаған соң екен ғой, әке-шешесін тыным таптырмай құдалыққа аттандыратыны».

	***

	Трактор сайдың табанына жақындап қалған. Күн әлдеқашан қара бұлтқа сүңгіп көрінбей кеткен еді. Айнала ыс басқандай күңгірттеніп, көз байланып барады. Жел әжептәуір леки соғып тұр. Аспанның батыс жағын сірестіре тұтып алған тұңғиық қара бұлт жаңадан боялған қара тақта тәрізді. Теп-тегіс боп тұтасып, түнеріп келеді. Бір сәт сол қара бұлттың дәл ортасынан тасты жарып шыққан арша тәрізді бір шоқ ақша бұлт пайда болды. Қардай аппақ, әрі үлпілдек, жел көтерген мамықша қалықтайды. Әр минут сайын құбылып біресе жалпылдай ұшқан алып қанатты үйрекке, біресе қара пармен жөңкіле жөнелген тракторға ұқсап кетеді...

	«Тамаша! Табиғаттың қара дүлей сұсында да ғажап сұлулық болады-ау» деп ойлады Сұлтан. Ал мына қыз болса осы сұлулықты аңғарар емес. «Аһылап, уһілеп» тыржың-тыржың етеді, ернін шығарады ма-ау. Өзін, жұрт жерге сыйғызбай мақтаушы еді. Неғып мақтайды екен. Өзі шүйкедей, бір-ақ уыс. Не бой жоқ, бір тұтам. Өзі қап-қара, тек екі бетінің қаны тамып тұр дегені болмаса...» Сұлтан ертеден бері осы қыздың жадырап, қабақ жазғанын бір көрмеді. Бүкіл ферманы бір өзі иығымен көтергендей-ақ боп жүр. Сырты жылтырағанмен, мінезі мінез емес, ұшып-қонба тұштақай екен ғой. Апыр-ай десеңші. Сұлтан осы қызға кәдімгідей-ақ қызықты-ау. Тіпті бүгін ертеңгісін шөп тартуға келерін білгенде, асығыста жүрсе де осы қызға арнап өлеңмен хат жазып алды. Ондағы ойы, өз көңілін хат арқылы білдіру еді. Енді, міне, хат бермек түгілі ат-тонын ала қашып отыр. Осы қызбен ұрсыспай құтылса екен. Әй, ендігәрі маңына баспас еді-ау.

	– Неменеге күліп отырсың?

	– Қызықсың сен, Күлипа, күлмегенде жылаймын ба?

	– Е, сонда босқадан босқа, күле ме екен, адам.

	– Күлкісі келсе күледі.

	– Босқа ыржаңдағанша, айда тездетіп, – деді қыз.

	Сұлтан жауап қатқан жоқ. «Қандай дөрекі, мынау ешкімге әйел боп оңдырмас» деп қойды ішінен.

	***

	Сайдың табанындағы шалшық судан өте беріп Сұлтан тракторды тоқтатты да, шелегін алып радиаторға су құйды, онан соң шымның үстіне ұзыннан етпеттей түсіп өзі су ішті. Күн қараңғы тартып, көз байланған сайын тағаты бітіп, асығып келе жатқан Күлипаның зығыры әбден-ақ қайнады. «Сүйкімсіз адамның су ішкені де сүйкімсіз болады екен-ау. Мал болмаса суды қандай адам өстіп ішеді».

	– Әй болсаңшы, тез, сүр жегенсің бе? – деді асықтыра дауыстап.

	Сұлтан жеңімен аузын сүртті де, жайлап басып кеп тракторға отырды.

	Өрге қарай тырмысқан трактордың арты кейін тартып, жылан бауыр алға қарай күшпен жылжып келеді. Тастақ қабырғаның жалтылдақ селдір бетегесі күні бойғы сүйретілген шөптен жапырылып, бұзау жалағандай жалтырап қапты. Трактор содан тайғанақтап келе жатқандай болады. Күлипаның есіл-дерті тезірек шөпке жетіп, қайтып оралу. Әне, анау белесті асқан соң қабақтан екі шақырымдай ғана жер жүру керек. Онан соң шөпті темір арқанмен түбінен орай байлап сүйреткіге салады да, кері қайтады. Сонымен биыл қысқа деп әзірлеген шөп тегіс фермаға жиналып бітер еді. Бүкіл қыс бойына сауыншылар жылдағыдай шөп тартамыз деп әлекке түспейді. Ал Күлипа болса сүттің артуын талап етіп, есебін жүргізеді. Сауыншылардың бірде-бірі сылтау айтып бұған кінә таға алмайды енді. Жем керек пе, міне, қоймадан керегінше ал, шөп керек пе, әне, ауладан ал да сал. Тегінде, жұмыста берік тәртіптің болғанын ұнатады Күлипа.

	Күлипа селк ете түсті. Тағы да, тағы да... Ұсақ жаңбыр тамшылары бетінен ұрғылай бастады.

	– Айдасаңшы тезірек! – деді. Сұлтан газ рычагын жоғары қарай жұлқа тартты.

	Трактор құлақты жарардай дүрілдеп, ышқына түсті. Жел ұшырып кеп жаңбыр қиырлай жауды. Сұлтан кабинаның екі жақ әйнегін көтеріп қойды. Нағыз тұншықтырар тымырсық енді орнады.

	Даладағы қараңғылық қоюлана түсуде. Көз алды бұлдыр тартты. Тұтасқан қара бұлт бүкіл аспан аясын түгел бүркеп қымтап алған. Әлгінде ғана фермадан шығарда дәл осындай болып кетер дегенге сену қиын еді.

	«Қазір сауыншылар сауынды аяқтаған шығар» деп ойлады Күлипа бір ауық тәтті оймен көңілін сергітпек болып. Сауыншы қыздардың алыса-жұлыса қызыл бұрышқа қарай жүгірген кезін елестетті. Бүгін фермаға орталықтан жігіттер келіп би кеші болмақ еді.

	Жаңбыр сытыры жиілеп, төменгі құз жақтан сумаңдаған соқыр тұман шыға келді. Лезде төңіректі емін-еркін жайлап алды. Енді дала мүлдем түнеріп, көзге түртсе көргісіз тас қараңғылық басты. Сұлтан тракторының фарын жақты. Тек, бұлдыраған сүрлеу жол, себелеп тұрған ұсақ жауын көрінеді. «Осы кері қайтқанымыз дұрыс болар ма еді» деп бір ойлады Күлипа. Сұлтанға қарап еді, ол со бұрынғы күйінен өзгерместен, қаннен-қаперсіз отыр. Ауа райының бұзылуы ойына кіріп шығар емес.

	– Сұлтан, адаспаймыз ба?

	– Білмеймін, – деді жігіт ыржия күліп. Онан соң адасуды тілеп отырғандай-ақ. – Адассақ тракторды тоқтатамыз да таң атқанша кабинада айқасып жатып ұйықтаймыз. Трактордың кабинасында бір рет ұйықтағанға түгің кетпес, – деп қойды.

	Күтпеген жерден мұның тілмарси сөйлегеніне Күлипаның ит жыны ұстады. «Өй, жаман албасты» дегісі келді де іркіліп қалды.

	«Байғұстың ойын қарай гөр» деді ішінен. Онан соң:

	– Көп сөзді қайтесің, тездет, – деп қабағын шытты.

	***

	Енді шөпке жеткенше Күлипа ештеңені де ойламауға тырысты. Тастай қараңғы түнге көзі бұлдырап талғанша қарады да отырды. Дала меңіреу жатыр. Оқта-текте трактордың фарына соғылып қала жаздап, дәл аяқ астынан кішкентай торғайлар тіке көтеріледі, жарықты қуалап біраз ұшады да, түн қойнауына зып етіп еніп, зым-зия жоқ болады.

	Тұман арасынан әлсірей шыққан трактор жарығы шөпке түскенде Күлипа қатты қуанды.

	– Oho! Жеттік-ау, кәне, мен арқанның ұшын ұстайын, сен айналып шық, – деді ол.

	Өзі трактор тоқтамастан-ақ жерге секіріп түсті. Демнің арасында шөпті тракторға тіркеп те алды.

	– Мен шөптің үстіне отырамын, айдай бер, – деді Күлипа дауыстап.

	Тырмысып жүріп шөптің үстіне отырып алды. Шөп су екен. Үңгіп отырмақ болып қолымен жұлқылап, аяғымен тепкілеп көріп еді, күші жетпеді. Біраз әуреленді де ештеңе шықпайтын болған соң, сол қалпында-ақ отыра кетті. Жемпірінің жотасынан жауын өтіп, киімі денесіне жабыса бастады. «У-у, брр», – деп иығын қиқаңдатып, жиіркеніп қойды. «Жарайды, қазір-ақ үйге жетеміз ғой, еріп кетпеспін» деді онан соң өзін-өзі жұбатып. Шалқасынан жатып маңдайына жабысқан су шаштарын қайырып, жаңбыр тамшыларына аузын тосты. Бала кезінде жаңбырлы күні өстіп ойнайтын. Анда-санда ойлы-қырлы жерлерге келгенде жұмсақ қана бүлк ете түскені болмаса, шөп орнынан қозғалмай тұрған тәрізді. Күлипаның киімдері тегіс су болып, бойын суық алайын деді. Желдің өті де суытып алай-түлей боп жындана соқты.

	Кенет... жауын тамшылары жентектеліп тама бастады. Енді бетіне тиген жауын тамшысы емес, ери жауған алғашқы қар түйіртпектері екенін сезді Күлипа. Басын көтеріп алақанын жайды. Иә, дәл солай. Жаңбыр арты қарға айналған екен. Ұп-ұсақ түйіршіктер бетке құмша тиіп, тызылдата бастады. Күн суытып кетті. Әрі-беріден кейін жел бірте-бірте баяулап барып басылған. Енді қар жапалақтап жауды. Түнерген тастай қараңғылық сәл сейілгендей болды. Төңірек біртіндеп ағараң тартты. Бұл құбылыс қардың әсері екенін Күлипа бірден аңғарды. Меңіреу далада қардың алғашқы жаууы соншалықты сұлу көрініс еді. Күлипаның бойын суық мықтап буып алып, буындары дірілдей бастады. Шөптің ортасын ашпақ болып тағы да тырмаланып әрекет етіп көрген, әлі жетпеді. Қар жауған үстіне жауа берді. Трактор сол бір қалыпты жылдамдықпен жылжып келеді. «Ең болмаса, орта жолға келген шығармыз» деп ойлады Күлипа. «Енді аз ғана шыдасам фермаға да жетеміз ғой». Бірақ қанша ұзақ жүрсе де сайдағы суға жете алмай келе жатқандарына таңданды. Трактор тоқтады да, Сұлтан жерге түсті.

	– Неге тоқтадың?

	– Сен тоңдың ғой.

	– Тоңған жоқпын.

	– Қой, Күлипа, суық тиіп ауырып қаларсың, түсіп тракторға отыр.

	– Менде жұмысың болмасын. Айда! – деді Күлипа ызаланып.

	«Сенің қамқорлығың жетпей келе жатыр еді» деп қойды ішінен. Сұлтан тағы бірдеңе дейін деп еді, Күлипа оның аузын ашқызбастан:

	– Айда! – деді шаңқылдай айқайлап. Жігіт фуфайкасын шешіп, шөптің үстіне лақтырды.

	– Мә, жамылып отыр.

	Май-май ауыр фуфайканы Күлипа иығына желбегей жамылды.

	«Фу, иісі қандай жаман».

	Тағы да жүріп кетті. Қар жауған үстіне жауа түсуде. Енді бірде Күлипаға шөп қардың үстімен өзі сырғанап келе жатқандай көрінді.

	«Е, сайға келіп қалған екенбіз ғой» деп қуанды. Бірақ әне жеттік, міне жеттік дегенмен сайдың табанындағы су жеткізер емес. Сай шеті ұшы-қиыры жоқтай созылып, трактор мен шөп таусылмас бір ұзақ еңіске қарай сырғанап келе жатқан сияқты. Тіпті, енді бірде бұлар еңіске емес, өрге қарай сырғанап келе жатқандай боп көрінді. Қалтырап тоңа бастаған Күлипа әлгінде жиіркене жамылған фуфайканы киіп, қаусырынып отырды.

	***

	Трактор тоқтады. Сұлтан жерге секіріп түсіп, еңкейіп жүр.

	– Не болды? Бірдеңең жоғалды ма?

	– Біз адаса бастадық қой деймін, Күлипа, – деді Сұлтан күмілжіп.

	– Қойшы ары. Осы тұрған қарыс жерге адасып, ұят емес пе.

	– Маған сенбесең өзің түсіп қарашы. Жол қайда?

	Күлипа бағанағы өзі тырмысып шыққан жерден түсе бергенде аяғы тайып кетіп, жерге гүрс құлады. Сұлтан ұмтылып кеп оны қолтығынан ұстап көтеріп алды. Өкшесі мен жамбасы оңбай ауырған Күлипаның көзінен жас ыршып кетті. Бірақ сыр бермей, өзін демеген Сұлтанды итеріп жіберді де, ақсаңдай басып трактордың алдына барды. Көз алды теңбіл шұбарланып тұр. Қар торғайбастанып құйын ұшырған мамық жүндей қалықтайды, фар сәулесін қиырлай кесіп жапалақтайды. Аяқ басын көметіндей боп қапты. Күлипаның малмандай су етігінің тобығына дейін үлпек қар жабысып, ери бастады. Бір қабат жұқа шөлкиден суық сыз тыз етіп өте шықты. Трактор бір қалыпты ақырын ғана күркіреп тұр. Айнала аппақ, жым-жырт. Не көз тоқтатар қылаң көрінбейді, не құлақ қағар дыбыс естілмейді.

	Күлипа бұрын адасу жайлы елден еститін де оған таң қалатын. Адамның күнделікті өзіне жақсы таныс, аралап жүрген жерінен адасуы оған өте сенімсіз, күлкілі көрінетін. Енді, міне, бүгіннің өзінде ары-бері бірнеше рет шиырлай жүрген жолдан адастық деуге оның мүлдем сенгісі келмейді. Бірақ дәл қазір былай жүрсек тура барармыз-ау деп айта алатын емес. Қалай қарай жүрсе де дұрыс сияқты.

	– Ал қалай жүреміз? – деді Сұлтан. Қаперінде ештеңе жоқ, сол бәз-баяғы қалпы.

	– Қалай жүреміз, – деп ызалана қайталады, зығыры қайнаған Күлипа оны мазақтап. – Көз алдыңда сайрап жатқан жолдан адасып қара басты ма?! Жүр, енді қалай жүрсең де.

	– Ойбай, қызықсың ғой... – деді күле күмілжіген Сұлтан, онан соң әудем жерді тоңқаңдаған күйде айнала қарап шықты да, қайтып оралды, арбиған саусағымен мұрнын сүйкеп қойып. – Меніңше осы бетімізбен біраз жүре түсейік.

	Күлипа үнсіз келісіп, тағы да шөптің үстіне шығуға беттеген.

	– Кел, тракторға отыр, – деді жігіт.

	Күлипа оның сөзін тыңдамастан шөпке жармасты. Қанша тырмысқанмен аяғы тайғанақтап шыға алмады. Қолы тоңып, қарманып ұстау қиын болды. Ауыр фуфайка да иығынан төмен басып жіберер емес.

	– Келсеңші енді, қыңыраймай. Өзің бір кері тартқан қыз екенсің, – деді Сұлтан бірінші рет оған ызаланып. Сөйтті де өзі Күлипаны қолынан ұстап, дедектетіп тарта жөнелді. – Кабинада сені ешкім жемейді ғой, жүр бері. Үсті-басың су-су, қараптан-қарап жүріп ауру тілеп қызықсың өзің.

	Күлипаның тыртыса тартыншақтанғанын елең қылмастан, оны кішкене балаша екі қолтығынан тік көтеріп алып, трактордың кабинасына отырғыза салды. Есікті сыртынан мықтап жауып қойды. Кабина іші жылы еді. Күлипа тісі-тісіне тимей сақылдай дірілдеп қоя берді.

	– Қызықсың ғой өзің, дәл бір менімен ұрсысқан адамдай болмағың не, – деді Сұлтан оны күлімсірей сөгіп.

	Қар жапалақтап тұр. Трактор бір қалыпты жылжып келеді.

	Төңірек аппақ. Қай жер, өр ме, еңіс пе, айыру қиын. Ұзақ жүрді.

	– Біз станциядан келетін үлкен қара жолдан да өтіп кеттік. Кәне, қайтып біраз жер жүр де оңға бұр. Сайдағы суға түссек ауылды тез тауып аламыз, – деді Күлипа.

	***

	Кері қайтты, біраз жүрген соң оңға бұрылды. Тағы да ұзақ жүріс. Ешқандай сай да, су да кездескен жоқ. Трактор бір жағына қарай қыңырайып, қиялап жүре бастады. «Бұл қайдағы қия екен?» Қалшылдай тоңып бір уыс боп бүріскен Күлипа қанша түзеліп отырайын десе де иіге алмай, домаланып, жігітке қарай тығыла берді.

	Ал Сұлтан болса қыздың дәл қазіргі мүшкіл халін мүлдем аңғарар емес. Екі көзі тесірейіп алға қарайды. Ертеден бергі самарқаулықтан дүр сілкініп, тіптен өзгере қалды. Өз-өзінен қыл үстінде отырғандай әрі тез, әрі сақ қимылдайды. Осыған қарап Күлипа жүріп келе жатқан жердің өте ыңғайсыз қия екенін сезді...

	...Әуп! Әуп! Трактор ырғаң-ырғаң етіп ышқына тартынды да, кенет артқа қарай қыңырайып шегіншектей берді. Күлипа бір сұмдықтың болғанын сезіп, зәресі ұша дауыстап жіберді. Сұлтан кескіні үрейге тола абыржып қызға:

	– Сек-ір! Сек-ір! – деп қырылдады.

	Жан дәрмен қимылдап, екі рычагты бірдей тартып сығымдай ұстаған күйде, бір сәт көзін жұмып тас боп қатты да қалды. Трактор шоңқаң етіп тоқтады. Мотор өшті. Өңі құп-қу боп кеткен Сұлтан «уһ» деп есін жиды. Тер басқан маңдайын сүртті.

	– Қорықпа! – деді зорлана езу тартып.

	Сыртқа шығып едәуір жоғалып кетіп, қайтып оралды.

	– Трактор айдауды білесің бе? – деп сұрады қыздан. Күлипа басын шайқады.

	– Былай істе: мына педальды бар күшіңмен қатты бас та, мына рычагты солға жылжытып, алға қарай қатты итер, ал мынау газ рычагын ептеп былай тарта отырып педальды босат... Тек, сасып сасқалақтама. Ал мен шөптің бір жағынан демеймін, әйтпесе... жағдайымыз қиындау боп тұр, аударылуымыз мүмкін құзға... Қорықпа, ал...

	– Қорқамын, Сұлтан, одан да тракторды ертеңге дейін осы араға тастап кетсек қайтеді.

	– Не?! – Сұлтанның қабағы түйіліп кетті. – Олай етуге болмайды, ертең елден ұят емес пе.

	Сұлтан тракторды от алдырды да, өзі шөптің артына кетті. Күлипа әлгіндегі қалтырай тоңғанын мүлдем естен шығарды. Сұлтанның айтқандарын ұмытып қалмауға тырысып, іштей қайталап отыр. Бойын керемет үрей биледі. «Ал!» деген белгі дауыс естілгендей болды. Күлипа қорқынышты дірілмен қимылдай бастады. Бар күшін жиып тез қимылдады. Зіркіреп тұрған трактор бүлк ете түсті. Бір, екі. Трактор ұмтылып барып, артқа қарай бұрынғыдан да гөрі шоңқая берді. Құлақты жарардай дүрілдейді. Шынжыр табаны зыр қағып, бос айналып тұр. Мәссаған, енді не істеу керектігін. Біраз күтті. Сұлтан жоқ. Күлипа да трактордан түсті. Енді анық көрді: бұлар биік жардың құламасына қиялап тоқтапты. Шөптің бір жағы құзға қарай ауған, сәл қозғалып кетсе тракторды ала-мала домаламақ. Қорқынышты-ақ!

	– Сұлта-а-н!

	– Мен мұндамын, – деп жігіт әлдеқайда әлсіз дыбыс берді.

	Дауыс шөптің астынан шыққандай болды. Күлипа шөптің құз жағына таяп келді. О, сұмдық! Сұлтан шөптің астында қапты. Шөп Сұлтанға ғана ілініп тұрған сияқты.

	– Сұлтан-ау, не істеймін? – деп Күлипа жылап жіберді.

	– Тас-с, тас-с... Осы төңіректе тас бар шығар, трактордың табанына төсе... Онан соң қорықпай қатты айда.

	Күлипа жылап жүріп айналадан тас іздей бастады. Анадай жердегі қараң-құраң етіп жатқан жақпарлардың арасынан көлпек қарды тепкілеп, тас жиып алды. Табанына тас төсеп, тракторға қайта отырды. Қыздың ендігі бар есіл-дерті әлгінде ғана Сұлтанның үйреткендерін ұмытып қалмау... Педальді басты... Жылан бауырдың тастарды астына жаншып, шақыр-шұқыр еткізгені естілді. Сөйткенше болған жоқ, жылжи бастады. Алға... Тоқталмаса екен. Тағы да шегіншектемесе екен. Жоқ, тоқталар емес, жүріп келеді. Дір-дір етіп қара терге түскен Күлипа тістенген күйде газ рычагын тарта түсті... Талай жер жүріп барып тоқтады. Трактор жайдаққа шыққан сияқты. Сұлтан жайын енді ғана ойланған Күлипа түсе сап, кері қарай жүгірді. Жігіт қабақта демін алып отыр екен. Қатты қалжырап қалғанға ұқсайды.

	– Амансың ба, Сұлтан? – деді қыз.

	– Аманмын... Естен кетпестей бір қорықтық-ау, Күлипа, ә, – деп Сұлтан зорлана күлді.

	Жігіт орнынан көтеріліп сәл сылти басып тракторға қарай бет алды. Күлипа оны демеймін деп қолтығынан ұстаған, бірақ жігіт сылти басса да қатты-қатты адымдап, қызды өзі сүйрете жөнелді.

	Тракторға кеп отырған соң, кабина ішіндегі кішкене шамды жағып екеуі бір-біріне қарады. Екеуі де енді шын көңілден қуана күлісті. Сұлтанның бетін бірнеше жерден тікен жырып кетіпті. Шып-шып қан шығып тұр. Күлипа орамалын алып еппен қанды сүртті.

	Орамалының иісі қандай әдемі, қолы қандай жұмсақ... Тегінде, қыз қимылының бәрі де көзді арбап әкетеді. Не сиқыры бар екен?.. Жігіт бойын кенеттен ғажап бір тентек сезім билеп кетті. Бас салып қызды қатты-қатты қысып сүйгісі келді. Қыздың қолынан ұстай алды.

	– Ой... сындырдың қолымды, Сұлтан, – деді әлденені сезгендей зәресі ұшқан Күлипа. Үрей толы қыз көзі кірпік қақпастан кең ашылды. Неткен сұлу көз! – Жоқ, Сұлтан, өйтуге болмайды.

	Жігіт қыз қолын босатып, теріс қарап кетті.

	– Жарайды аса қолпаштап кетсең ғашық боп қалармын, – деді онан соң әзілге бұрып.

	***

	«Сұмдық-ай, не деген қорқынышты еді» деп ойлады қыз.

	Тағы да бір қалыпты трактор жүрісі. Ентігі басылып, әлгіндегі үрейлі сәттердің дірілі өтейін деген. Күлипаның денесі қайта тоңази бастады.

	Енді бірде трактор өзінен-өзі пыр-пыр етіп барып тоқтап қалды.

	– Жанар май бітті, не істейміз? – деді Сұлтан.

	– Мен қайдан білейін, тап ауылды, адасқан сенсің, – деді қыз.

	Сұлтан үстіндегі пиджагын шешті.

	– Неге шешесің, кимеймін.

	– Кимегені несі. Кәне, мен сыртқа шыға тұрайын, үстіңдегі су жемпіріңді шешіп таста да, мынаны киіп ал, әйтпесе бәрібір жылынбайсың. Сөйтті де, өзі кабинадан шығып кетті.

	– Кисеңші енді. Керілдесіп тұрамыз ба осы суықта, тоңып! – деді бұйырған үнмен.

	Күлипа қалш-қалш етіп шешіне бастады. Етіне жабысқан су жемпірінің түймесін әзер ағытты.

	– Сұлтан, сен өзің тоңасың ғой, – деді жұмсақ үнмен.

	– Мен тоңбаймын. Гимнастеркам қалың, әрі құрғақ.

	Пиджакты киген соң, Күлипаның бойы жылынайын деді. Қалшыл басылып, сәл ғана діріл қағып отырды. Сұлтан екі жақтың да есігін мықтап жауып Күлипаны айқара қымтады да:

	– Ал, енді осы жерде отырып таңның атуын күтейік, – деді. – Сен ар жағыңа қисай да ұйықтай бер.

	Әуелде Күлипа шалқайған күйде, сыртқа айналаға қарап үнсіз отырды. Кабина іші қараңғы. Тым-тырыс. «Қазір ғой қыздар рақаттанып тәтті ұйқыда жатқан шығар», – деп ойлады. Әрине әуелде ұйықтау деген Күлипаның қаперіне де келген жоқ.

	– Әңгіме айт, Сұлтан, – деді әлден соң.

	– Не айтам, – деді қозғалып қойған жігіт. – Мен әңгіме білмеймін.

	– Қыздарға ғашық болғаныңды айт.

	– Мен әлі ешкімге ғашық болған емеспін, – деді Сұлтан күмілжіп.

	Күлипа оның жүзін көрмесе де тап қазір қызарып кеткенін бірден сезді. Екеуі де біразға дейін тағы үнсіз отырды.

	– Қой, Сұлтан, сенің бұл сөзіңе кім сенеді дейсің, онан да бәлсінбей айтсаңшы, – деді Күлипа көтеріле отырып. – Ешкімге ғашық болып көрмесең, неге әке-шешеңді ылғи құдалыққа жібересің.

	– Қызықсың, Күлипа. Соларды мен жіберді ғой дейсің бе, өздері бой бермейді. Жай айтқанға түсінбейді, ал қатты айтайын десең ренжиді. Енді қартайғандарында соларды ренжіткім келмейді де, қарсы тұрмаймын. Маған ешкімнің көнбейтінін білемін де, мейілдері, барса бара берсінші деймін.

	Жігіт үні жабырқаңқы шықты.

	– Солай ма еді? – деді таңданған Күлипа.

	«Шынында да Сұлтанға ешбір қыздың көнбейтіні рас қой» деп ойлады ол ішінен. Бір түрлі аянышты. Енді бұл тұрғыда сөз қозғауды жөн көрмеді. «Шіркін-ай, тезірек таң атса екен. Түу, не деген қапас түн еді». Тұман қоюлана түсті. Сыртта ешбір тіршіліктің белгісі жоқ. Тек әлдене ызыңдайды. Күлипа құлағын тігіп далада жел соғып тұрғанын аңғарды. Жел кішкене тесіктен өтіп, кабинаның әйнегін ызыңдатып тұр. Күлипаның денесі тітіркеніп, дір ете түсті. Аяғы қатты тоңып кетті. Қимылдатып көріп еді, бармақтарының жаны жоқ тәрізді. Қысып тұрған етікті сезбейді. «Шынымен аяғымды үсітіп алам ба» деп қорықты ол, ақырын тырпылдатып тебініп қойды.

	– Немене, аяғың тоңды ма? – деді Сұлтан елең етіп.

	– Жо... онша емес, аздап қана...

	Сұлтан оның сөзін елеместен, еңкейіп етігін ұстап көрді.

	– Аяғың үсіп кетер, етігіңді шешіп аяғыңды бауырыңа басып отыр, – деді.

	– Рас, сөйтейінші, – деп Күлипа бірден келісті.

	Шешпек болып еді, су-су етігі аяғына жабысып шешілмеді. Сұлтан күш салып тартып, әзер суырды. Шөлкиі су, аяғы тастай суық еді. Күлипа аяғын бауырына басып отырмақ болған.

	– Тоқтай тұр, – деп Сұлтан жібере қоймады.

	Өзінің үлкен қолдарымен оның аяқтарын біраз уқалап, дуылдап жан кірді дегеннен кейін ғана босатты. Аяғы жылынған соң Күлипа маужырап қалғиын деді.

	***

	Әлден уақытта Сұлтан жерге түсті де, біразға дейін тым-тырыс жоқ болып кетті. Ұйқылы-ояу отырған Күлипаға көпке дейін желдің гуілінен өзге ештеңе естілмеді.

	«Сұлтан қайда, мені тастап кетіп қалды ма? Айдалада трактордың үстінде бүрісіп мен жалғыз қалсам. Иә, өте қызық-ақ... Бірақ Сұлтанның бар киімі менде, үсті жұқа, тоңады ғой. Менде де ұят жоқ, оның бар киімдерін киіп алып, тым-тырыс ұйықтап отырмын». Ойын Сұлтанның даусы бөліп жіберді.

	– Күлипа, бұл жерде отырып тоңып қаласың, шөптің қуысына кіріп ұйықта. Күлипа көзін аша алмаса да, қыбырлап орнына көтерілмек болды. Аяқ жағындағы етігін алып кимек еді, су етігі қайтып симады. Кие алатын емес. Жаңа ғана бұйығып, жылы отырған денесін суық жалап барады.

	– Сол су етікті киейін деп отырсың ба, кәне, бері еңкейші... – Сұлтан оны қапсыра құшақтап, оп-оңай көтеріп алды да, үңгірлеген шөптің аузына апарып отырғыза салды. Күлипаның бар байқағаны сыртта қардың жауғаны тоқтап, жел соғып тұр екен. Тұман сейілген тәрізді, бірақ аспан тастай қараңғы.

	– Кәне, ары кіріп жат та ұйықтай бер.

	Сұлтан тракторының кабинасын жауып, қайтып оралғанша, Күлипа шөптің қуысына кіріп, жайғасып жатты. Жып-жылы, жұмсақ қуыс. Тоңғанда осындай тар жер қандай жайлы! Шөптің тамақты жыбырлатқан құрғақ иісінен бір-екі рет түшкірініп алды. Бет-аузын, мойнын жыбырлатып жіберді. Сонда да трактор кабинасынан артық. Әлден соң Сұлтан да үңгірдің ауыз жағына келіп жайғасқан.

	«Егер қазір келіп, бас салып сүйе бастаса ғой, тырп ете алмас едім», – деп ойлады Күлипа. Көңіліне осы ой келгенде ұйқысы шайдай ашылып, үрейленіп біраз жатты. Бірақ Сұлтан ондай ештеңенің сыңайын сездірген жоқ. Ол да тоңып, шаршаған сияқты. «Өзін ешбір қыздың сүймейтінін біледі... Бір түрлі аянышты. Қызық, неге ешкім сүймейді екен? Қай жігіттен кем?..» Күлипа Сұлтанды ешбір қыздың сүймегеніне дәл өзі кінәлідей күрсініп қойды. Енді ол Сұлтанның түр-тұрпатын көз алдына елестете бастады. Осыдан бірнеше сағат бұрын сүйкімсіз көрінген жігіт тұлғасы енді оған басқаша қырымен көрінгендей. Алып денелі, жәушенділікпен қозғала қоймайтын нағыз ер мінезді жігіт осындай ғана болуы тиіс сияқты.

	Күлипа ұйықтап кетті. Түсінде Сұлтан екеуі қол ұстасып жаяу адасып жүр. Дала аппақ қар. Сол қардың үстімен Күлипа шөлкишең жүріп келді, ал Сұлтан үлкен етігімен қолпаң-қолпаң адымдайды да, Күлипаны қолтығынан тік көтеріп алып, дәл кинодағы ғашықтарша құшырлана ұзақ сүйеді. Жігіттің өсіп кеткен сақал-мұрты мойнын жыбырлатқандай болады. Күлипа қытығы кеп күледі. Жігіт те күледі.

	***

	Ол аяғын бірдеңе жыбырлатқанда оянды. Көзін ашып алғанда үңгірдің аузынан жап-жарық аспан көрінді. Сұлтан да енді ғана оянып, мұның аяғын өзінің бауырынан шығарып, бірдеңемен орап, қымтап отыр екен. Аяғының түні бойы Сұлтанның бауырында жатқанын ол енді білді. Шөлкиі мүлдем кеуіп қапты. Мұның оянғанын көріп:

	– Мә, етігіңді ки, – деп Сұлтан өзі жамылған ескі май-май киіздің астынан қыздың етігін әперді.

	Етігі де едәуір дегдіп қалған екен.

	– Рақмет, Сұлтан, – деді Күлипа.

	Көрген түсі есіне түсіп қызарып кетті. Етігін киіп қуыстан бұл да шыққан. Жігітке тесіле қарады. Сұлтанның түндегі тікен жыртқан бет-аузы қара торланып, кешегіден сәл ісіңкі еді.

	Таң аппақ болып атқан екен. Аспан ашық. Жер бетін алғашқы ақша қар басыпты. Көзді солқылдата суырып шағады. Салқын таза ауа тұла бойды дір еткізеді. Қандай рақат! Күлипа бойын жаза керілді де Сұлтанға қарап жымиды. Жаңа ғана көрген түсі есіне түсіп, тағы да қызарып кетті.

	– Міне, қызық!.. Күлипа, біздің қай жерде тұрғанымызды қарашы, – деді Сұлтан ой жақты нұсқап.

	Күлипа кейін бұрылып өзі де таң-тамаша болды. Бір жарым шақырымдай жерде таң шұғыласына бөленіп ферма тұр.

	– Адасқан жеріміз-ай, – деді жігіт күліп, – жүр, кетейік. Жанар май әкелмей болмас.

	Енді екеуі де фермаға қарай жаяу тартты. Тобықтан асқан алғашқы қар, үлпілдек қар ерекше таза еді. Күлипа бір іліп алып қарбыта асап жіберді.

	– Бала сияқтысың ғой, – деді Сұлтан, онан соң күректей алақанымен өзі де бір іліп асады. Үлпек қар тіліне тиер-тиместен еріп сала берді. Тағы да бір қарбытты. Сұлтан кең-кең адымдап алда келеді. Күлипа оның бір адымын екі аттап әзер ілеседі. Аяғы тайғақтайды.

	– Ақырын жүрші, – деді.

	Сұлтан жүрісін баяулатты. Күлипа тез еңкейіп қарды уыстап алды да, Сұлтанның желкесіне салып жіберді.

	– Түу, суығын-ай, – деді Сұлтан тыржыңдап.

	Оның жауап қайырып ойнай қоймағанына ыза болған Күлипа қарды іліп ап желкесіне тағы да салды.

	– Мен қарға аунатармын, – деді жігіт бұл жолы оған тұра ұмтылып.

	Күлипа собалаңдаған үлкен фуфайкамен төмен қарай далпылдап жүгіре жөнелген. Сұлтан қуып берді. Енді бірде екеуі де ақша карды шаңғытып ұмар-жұмар жығылды. Атып тұрған Сұлтан:

	– Бір жерің ауырып қалды ма, Күлипа? – деп, қызды жерден дегбірсіздене көтеріп алғанда, Күлипа бір уыс қарды оның бетіне тағы шашып жіберді де, сықылықтай күліп тағы да жүгіре жөнелді.

	Екеуі осылайша бірін-бірі қуалап, қар лақтырып, ойнай жүгіріп фермаға қалай жеткендерін де білмей қалған. Талай рет қуып жетіп ұстаса да, Сұлтан, қыз мойнына қар салған жоқ. Тек фермаға таянғанда екеуі де ойындарын тоқтатып үсті-бастарын қақты.

	– Күлипа, – деді Сұлтан сыбырлай сөйлеп. – Мә, хат берейін аласың ба?

	– Ол не хат? Керегі жоқ, ары...

	Меселі қайтып қатты ыңғайсызданған Сұлтан өрттей боп қызарып, хатты қалтасына қайта тықты. Ол енді үстін әлі де қаққыштай берген Күлипаға бұрылмастан, кең адымдап, фермаға қарай жүрді. «Ақымақпын мен, – деп ойлады өз-өзіне ыза болған Күлипа. – Неге алмадым...»

	– Сұлтан, Сұлтан! – деді жігіттің артынан жүгіре дауыстап.

	Боп-боз болып, көзі жасаураған Сұлтан оны көңілсіз күтіп алды. Күлипа жігіттің қалтасына қолын сұғып жіберді де, хатты өзі суырып алды.

	– Бар, енді жүре бер, – деді онан соң.

	Жігіт жүріп кетті, ал Күлипа хатты қолына ұстап біраз тұрды. Хат шақпақ дәптердің парағынан бүктелген май-май еді. «Күлипа...» деп басталыпты.





МАХАББАТ




	Соңғы кезде ата-анасы мен Әсияның арасы суынып кетті. Әсіресе, әкесі Отар қызын отырса, тұрса ала көзімен атып жақтырмайды. Ал Әсия болса жат адамдай, үй ішінен ала бөлектеніп, көбіне үнсіз тұнжырап отырады да қояды.

	Бұл салқындық үйге өткен жазда кірген. Осы бригадада тұратын Жақып шал өзінің кіші баласын үйлендіру үшін Әсияға құда түсе келген. Сөзуар шал әңгіме төркінін мақалдап, мәтелдеп алыстан бастап, ақырында өзінің де, Отардың да жанды-жақтылы екенін, балаларының да жастары құрбы, бір-бірінің теңі екенін айтып, қиыла тілек білдірді.

	Бұрын да талай адамдар қызына құда түсе келгенде: «баланың өзі білсін, жастар өздері келіссін», – деп иі босаң жауап беріп, аттандырып салатын Отардың көңілі бұл жолғы құдаға қатты құлады. Қызын оңаша шақыртып алды, өзі сөйлесті. Әкелік ақылын айтты.

	– Шырағым, сенің жат жұрттық жан екеніңді мына анаң екеуміз туғаныңда-ақ білгенбіз. Жасыңның келіп қалғанын өзің де түсінерсің. Бұрынғылар айтады екен: «ұшы қайрылған біз қорлық, отырып қалған қыз қорлық» деп. Енді мұнан былай қарай отырып қалар болсаң ең әуелі бізге батады. Мұндай түзік адам да кездесе бермес... – деп сөзін соза отырып бар жайды аңғартты.

	Ашаң жүзі қызара тершіген Әсия әке сөзін төмен қарап үнсіз тыңдады да сыртқа шығып кетті. Қораның артына барып, Жақып шал кеткенше жасырынып отырып алды. Әкесінің айтқандары есіне түскен сайын жәбір көрген баладай өксіп-өксіп жылады. Кешкісін анасының алдында солығын баса алмай тағы да жылады. Көңілі сүймейтін адамға бара алмайтынын айтты. Бірақ әкесі дегенінен қайтпауға бекінген.

	– Сүймеймін дегенің тағы қандай өнер екенін білмеймін. Осы, ата-бабаларымыз сүю деген пәлені білмей-ақ өмір сүріп еді. Сонда да үрім-бұтағы өсіп-өркендеді. Бізді тапқан анамыздың да әкемізге сүйіп тидім дегенін естіген емеспін, бірақ марқұм бұ дүниеден армансызбын дейтін. Мына тұрған шешең екеумізден де бір-біріңді сүйесіңдер ме деп кезінде ешкім сұраған жоқ. Керек десе үйленген күнге дейін бір-біріміздің қандай екенімізді дұрыстап білген де емеспіз. Әкелеріміз өзара құда түсті де, бас-аяғы үш-төрт күннің ішінде той-томалағын жасап үйлендіре қойды. Міне, көзі отыр ғой өтірік десе. Біз отасқалы қырық жылдан асыпты. Шүкіршілік, тату-тәтті өмір сүріп келеміз. Тіпті бірімізді-біріміз сүймейміз-ау деп ойлаған емеспіз, – деп бір ауық қызына зіл тастай отырып сөйлеген. Әсия болса ләм деместен безерген күйде басын шайқады.

	Қызының илікпес қалпын сезген соң, ашу шақырып, үй ішінің берекесін кетірді. Әсия оның ашуын қалай да үнсіз көтеріп алуға және қарт адамның осалдығы ғой деп іштей кешірім етуге әзір еді, бірақ әкенің бір ғана сөзі қатты батты. Есінен кетпестей боп жүрегіне дік тиді.

	– Енді өстіп қартайғанша отыр, менің мойныма масыл болып, – деген ол.

	Осы бір ғана сөзден кейін Әсияның әкеге деген өкпесі іште ерімес мұзға айналған еді. Сол күннен бастап ол бригадирге барып, өзі тіленіп жұмысқа шықты... Сонан бері Әсия көп өзгерді. Жүдеді. Көзінің төңірегін өте ұсақ әжімдер торлап, жанары тұнған судай мұңайып ойлы қарайтын болды. Бригадада жастар жиналып көңіл көтерер клуб жоқ еді, ал орталыққа Әсия алыссынып бармайтын. Сондықтан жұмыстан кейінгі бос уақытта ылғи да үйде отыратын.

	...Биылғы көктем аяқ асты шулы боп келді. Үш күн қатарынан лекілдеп ескек жел соқты да, сіресіп жатқан қалың қар бір түннің ішінде-ақ ұрланып көшіп кеткендей зым-зия жоқ болды. Жер ақ көйлегін шешкен арудай сыланып, құлантаза болды да қалды. Көктем көрінісі көзді арбап, көңілге нелер қилы ой салатын ең бір жақсы шақ еді. Кұстар да көбейіп кетті. Ертеден кешке дейін дүр-дүр етіп ағаштан-ағашқа қонып у-шу базар жасап, мәз-мейрам болып шықылықтасып, бір тыным таппайды. Қыстай жайбарақат жатқан колхоз өмірінде де апыр-топыр әбігер басталды. Осы көктеммен бірге Әсияға да белгісіз бір үлкен сезім қатар келді. Әлдеқайдан, алыстан ерекше бір хабар күткендей, үнемі елегізіп, тың тыңдайтын сияқты. Ұшар құстай үркектеп, айналасына жалтақтай береді. Түні бойы пердені ысырып қойып, кірпік қақпастан терезеге қарайды.

	Осындай күндердің бірінде жер солқылдатқан трактор бригаданың кішірек көшесін қақ жара отырып, дәл Отардың есігінің алдына кеп тоқтаған. Аласа бойлы, кепкасын бір жағына қисайта киген, қазан бас жеңілтек қара жігіт жерге секіріп түсті.

	– Отағасының үйі осы ма екен? Біз қонақпыз, – деді дәл бір қора кісі келгендей даурыға дауыстап. Онан соң қақпа алдында тұрған Рәш кемпірге таяп кеп иіле қол беріп, күлімсірей амандасты. Ерні-ерніне жұғар емес. – Атым — Ноян. Орталықтанмын. Бригадир жіберіп еді, жатақхана әзір болғанша осы үйде жата тұр деп...

	Отар ауланың ішінде тұрған. «Ең болмаса, бір адам сияқтысын жібермей, мынасының түрін-ай. Сауысқанша шықылықтаған неме ғой, мынау бір» деп қойды ол қонақты жақтырмай. Әрине бригадир жіберген адамды қондырмаймын деп және айта алмайды. Іштей тынып үнсіз қабылдады. Ноян үй иелерінің бырысып-тырыса қалған қас-қабақтарын елең қылмастан, сол салдырлаған қалпында көңілдене сөйлеп сыртта комбинезонын шешті де, шаңын сілкіп-сілкіп шарбаққа іліп қойды.

	– Ойбай, шырағым, малымыздың ішінде жебірлері бар, жеп қойып жүрмесін, – деген кемпір сөзіне:

	– Жесе жей берсін менің нем кетіп барады. Бұған сіңген солярка мен солидол да есесін жібермес, – дей салды.

	– Ибай, не дейді!.. Аулақ іл, онда...

	Ноян қарқ-қарқ күліп қолын бір сілтеді. Онан соң үйге кірді де, нақ төрге отырды. Тек бір сәт терезенің алдында өзіне үлкен қара көзімен тесіле қарап тұрған Әсияны көргенде сәл абыржып қалды. Артынша-ақ:

	– Сен Бізбикесің бе? – деп ойнақы тіл қатты.

	Қыз жауабы көңілінен шықпаса сөзбенен шағып алып, мазақ етіп, үйді басына көтере күлуге дайын еді.

	– Жоқ, Әсиямын. Неге олай дедіңіз? – деді қыз ақырын ғана жұмсақ үнмен.

	– Е, жұрт Отағаңды Шықберместен бір бері емес десіп жүр ғой.

	Мен бүгін бригадирден осы үйге әдейі сұранып келіп едім.

	– Солай ма?..

	Қыз даусында тереңнен шыққан бір күрсініс бар еді.

	– Әкесі сараң екен деп қызы неден жазықты болмақ сонда, – деді онан соң. Омырауына түскен қалың бұрымдарының бірін жайлап тарқатып, қайта өрді. Енді екінші бұрымын тарқата бастады. Неге екені белгісіз, Әсияның жабыңқы жүзіне қарап отырып Ноянның оны титтей де ренжіткісі келмеді. Күлкісін тыйып, Әсияға кешірім өтіне қарап, мұнан кейін үнсіз отырды. Малын қоралап, жайластырып үйге кірген Отар қонақты жақтырмағандағы әдетінше төмен қарап отырып, онсыз да шиыра-шиыра шуда жіптей болған жіп-жіңішке мұртын түкірігімен сулап тағы да сылай бастады.

	– Қарап отырғанша, сөз болсын, отағасы. Мұрт жібергеніңізге неше жыл болды, отағасы? – деп сұрады әлден уақытта Ноян. Танауы жыбырлап, көзі жайнап шыға келді. Отар оған алара бір қарап қойды да, теріс бұрылып, жастыққа жантайды. Әсия тұншыға мырс етіп, ауызғы бөлмеге шығып кетті.

	Тамағын кенеген Отар: «Өй, әдепсіз ит, тарт тіліңді!» деп ақырып жіберуге оқталды да, ол ойынан тез қайтты. «Қой, бұл немеден үндемей құтылған жөн болар» деп түйді. Қу тілді, шолжыңдығымен, тапқырлығымен бүкіл колхозға аты шыққан Ноянның кейбіреулерге істегендері туралы Отар бұрын да талай күлкілі әңгімелер естіген. Қазір де өзін солар сияқты мерт қылар деп қорықты. Аңдысқан мысық пен тышқандай төсекке екеуі де үнсіз жатты.

	Таңертең елден бұрын тұрған Отар қорадағы малды шығарды, қораны сыпырды. Дала тұнық еді. Алыстан тау шыңдарын жара көтерілген күннің өткір сәулесі жер бетіне найза кірпіктеніп шашырай бастады. Жаңа басылған жұқа киіздей боп жатқан аппақ шық мөлт-мөлт етіп ілезде еріді. Отар үйге кірді де, төрде шалқасынан түсіп қорылдап жатқан Ноянды:

	– Әй, тұр! Өзің ұйықтау үшін келген немесің бе?! – деп түртіп оятты.

	Ұшып тұрған Ноян көзін уқалай салып, тез киінді де тысқа шықты. Әсия жатқан қарсы үйдің терезесінің тұсынан өтіп бара жатып, ішке көз тастады да кілт тоқтап, сілейіп тұрып қалды. Аузы ашылып терезеге үңіле түскен. Тек күшене жөтелген Отар артынан ілесе шыққан соң, амалсыз ары қарай жүріп кетті. «Бұ, не қарап жүр?» – деген оймен Отар да терезе тұсына келген: перде ысырулы, Әсия терезеге сәл қырындай бұрылып, жалаңаш кеудесін ашып тастап, тәтті ұйқыда жатыр екен. Отар терезені ұрып-ұрып жіберді. Әсия шошып оянған. Әкесінің ашулы кескінін көріп, көрпені басына дейін жамылып алды.

	Шай үстінде Ноян кешегідей тықылықтағанын қойып, шеттеу отырған Әсияға қараумен болды. Кетерінде:

	– Көрсеткен пейілдеріңізге рақмет, – деді.

	Бұл алғыс тек Әсияға ғана арнап айтылғандай естілді.

	Көктем егісі басталып та кетті. Әсия түнгі кезекте сеялкаға шықты. Бригада төңірегіндегі участоктерге түскен тракторлардың жан-жақтан жер солқылдата шыққан дүрілдері шағын ауылды мүлдем дүрілдетіп жіберді. Терезелердің бос әйнектері күндіз-түні бірдей зыңылдап ала қыстай тыныштыққа үйренген жұрттың құлағын тұндырды. Кейбіреулер ұйқысынан айырылды. Осындай мазасы кеткендердің бірі Отар еді. Ол енді түнде ұйықтау дегенді қойды. Күндіз ұзақты күнге жекеменшіктің малын бағып, аяқтары сырқырап шаршап-ақ қайтады. Ал кешкісін басы жастыққа тие берсе-ақ болғаны, бүкіл үй жар шетінде іргесі солқылдап құлағалы тұрғандай көрінеді де, ұйқысы шайдай ашылады. Амалсыздан қайта киініп сыртқа шығады. Әбден діңкесі қатқанша аула ішінде ары-бері сенделіп жүреді де қояды.

	Әсияның бөлмесі де терезесі көңілсіз үңірейіп салқын тартып, бос тұр. Осылайша ұйқысы бұзылып мазасызданып жүргенде Отардың көңіліне қызы туралы да неше түрлі ойлар түседі. Түнгі кезекке шыққалы Әсия әкесімен бетпе-бет кездескен емес. Ертеңгілікте бұл мал өргізгенде, қызы үсті-басы шаң-шаң боп, жүзі тотығып, шаршап қайтады да жуынып, тамағын ішуге де мұршасы келместен төсекке құлайды. Содан күн кешкіргенше тырп етпей ұйықтайды да, Отар өрістен малды айдап оралған кезде көзі ісіне қызарған Әсия түнгі кезегіне кетеді. «Өз обалы өзіне, – деді Отар. – Жаны тыныш болатын жерге бармады. Енді жүрсін...»

	Соңғы күндерде Әсия аяқ асты көңілденіп, ән айтатынды шығарды. Бұрын қызының ән салғанын естіп көрмеген Отар қоңыраулы нәзік дауысқа таң-тамаша болады. «Апыр-ай, ә...», – деп басын шайқап қояды.

	Бүгін Отар өрістен қайтқанда, Рәш оны екі көзі былаудай боп жылап қарсы алды.

	– Не боп қалды? – деді шошынған Отар.

	– Қызың кетемін деп жүр.

	– Е, қайда?

	– Қайда екенін айтқан жоқ, бірақ осы eгic жұмысы аяқталысымен кетемін дейді, – деп кемсеңдеген Рәштің көзі тағы да жасқа толды. – Киім-кешектерін шамаданына салып қойды.

	– Кетсе жолы болсын, – деді өзі шаршап қайтқан Отар немкетті түрде.

	Ал шындығында бұл хабар оған жай соғып өткендей әсер еткен.

	Қолы дірілдеп, тамақты да жөндеп іше алмады.

	Отардың үйі бригаданың ең шетінде болатын. Өткен күзде жыртылған зябтің бір басы осы үйдің іргесінен басталушы еді. Сол зябке кешке қарай трактор түсті де, Отардың ұйқысы мүлдем қашты. Онсыз да көңілі ұйқы-тұйқы болып отырған ол, жылы киініп алды да, үйдің артына шықты.

	Түн тастай қараңғы екен. Аспан тұтасқан бұлт. Көктемгі сызды ауа дымқыл тартып тұр. Қап-қара болып созылып жатқан участокте алды-артында фары жарқыраған трактор көсіле есіп жүр. Тіпті тез жүреді. Тіркемінде екі сеялкасы бар екен. Трактор бір айналып осы үйдің тұсына жақындап кеп тоқтағанда, екінші жақтан салдырлап жеткен арбаның дыбысы естілді. Сеялкадағылар тұқым құйып алуға кірісті. Дабырласа жүріп, қап көтерісе бастады. Бір таныс дауыс. Отардың құлағына анық жеткен. Сөйткенше болған жоқ:

	– Әсия, былай тұр, мен көтерейін, – деді әлгі дауыс.

	Ноянның даусы екенін білді Отар. Сәлден кейін трактор тағы жүріп кетті. Бұл кезде сытыр-сытыр етіп жаңбыр жауа бастаған. Трактор қазір тоқтар деп ойлаған Отар. Бірақ тоқтай қоймады. Жаңбыр сытыры жиіледі. «Апыр-ай, мына есерсоқ тұқымды батпаққа сеуіп рәсуа қыла ма, ей» деп қойды Отар.

	Трактор участоктің арғы басына жетіп бір-ақ тоқтады. «Тоқтаған жерін мына ақымақтың, – деді Отар ызаланып. – Ойпыр-ау, бері кеп тоқтап, жаңбыр басылғанша үйге кіpe тұрмай ма. Әрине, ол қудың несі кетіп барады, су болса сеялка үстіндегілер су болады». Әсия келер деп біраз күтіп еді, ешбір сыбыс білінбеді. Отар үйге кіріп, үлкен кенеп плащты өзі жамылды да, Әсияға бір плащты алып жүріп кетті. Айдалған жердің батпағы аяққа жабысып өте ауыр еді, шетке шығып, ши қияқты тың жерді жағалап жүруге тура келді.

	Трактордың тұсына жеткен кезде өткен жылдан қалған сабанның маясына тап болды. «Бұны неғып өртемеді екен, әлгі агрономдар» деп ойлады. Өзі қазір от тұтата кеткісі келген. Осы сәтте маяның арғы жағынан сыңғырлаған қыз күлкісі мен күбір-күбір сөйлескен дыбыс шықты. Отар әуелде сәл сескеніп қалды да, қырындап маяға таяды. Оңаша сөйлесіп отырғандардың дауыстарын танығанда жарылып кете жаздады. Бұлар – өзінің қызы Әсия мен Ноян болатын.

	– Жаңбыр қандай жұп-жұмсақ. Ноян, бетіңді төсеп көрші.

	Қызының осы сөзін анық естіген. Отар басын көтеріп, бетін жаңбырға төсеген. Көктемнің жылымшы ұсақ жауыны бетті қытықтағандай бүркіп жауып тұр.

	– Расында да тамаша! – деді жігіт қостап.

	«Мына екеуінің ақымағын-ай, ә» деп ойлады, тыржиған Отар бетін сүртіп. Қызы мен Ноянның онан арғы сөздеріне құлағын тосты.

	– Әсия!

	– Ау.

	– Тракторда қалғандар екеуміздің бұл кетісімізді ертең елге жайып, сөз қылады ғой.

	– Мейілдері, маған бәрібір.

	– Сенің әкеңнің құлағына тисе қалай болады? Ол кісі мені жақсы көрмейді ғой.

	– Өзің айттың ғой, дүниеде махаббатқа ештеңе қарсы тұра алмайды деп. Сол сияқты менің әкем де біздің махаббатымызға ештеңе істей алмайды, – деді Әсия сенімді дауыспен.

	Енді бір сәт екеуі де тым-тырыс бола қалды. Жауынның бір қалыпты сытыры ғана естіледі. Ақырын жандарына жетіп баруға қанша оқталғанмен, Отарды белгісіз бір күш жібермеді.

	– Ноян, әй Ноян! Сен алғаш біздің үйге кіріп келгеніңде, жүрегім өзінен-өзі дір ете түсіп, аттай тулады. Бір түрлі, қорыққанымды да, қуанғанымды да білмедім. Біздің үйге қонған түні таң алдында сен түсіме кірдің. Өмірімде естен кетпес түс... Әкем оятып жіберді дәл сол кезде. Сонан кейін-ақ сені жақсы көре бастадым... Сенің тракторыңа түнгі кезекке өзім сұрандым...

	– Сәулем менің... – жігіттің үні дірілдей шықты.

	– Әсия.

	– Ау.

	– Енді екеуміз мәңгі бірге боламыз. Мен өмір бойы сендікпін.

	– Мен де...

	Отар бұлардың сөздерін тыңдамастан теріс бұрылды. Бір ауық аласұрып не істерін білмеді. Тек бет алды басы ауған жаққа қарай салбырап жүре берді. «Дүниеде махаббатқа ештеңе қарсы тұра алмайды», – деген қызының әлгіндегі сөзін еске алды. «Ал махаббат деген не екен сонда?» Махаббат ғашықтар туралы қиссалар мен жырларда ғана болушы еді. Осы жасына дейін Отар өмірде махаббат дегеннің болатынын еш уақыт ойлаған емес.

	Енді, міне, қызының айтып отырғаны...

	Оның есіне ертеде болған бір оқиға түсті. Отар он тоғызға толып, тұңғыш ұлы Басар туған кезде, бұлар алғаш ұйысқан артельге мүше болып кірген. Сол жылы – қазақ қыздарының арасында өте сирек кездесетін жай – Мақира деген дәрігер қыз келген колхозға. Отар оны көрген жерден қатты ұнатқан. Бірде көктемге салым суық су ішіп, мұның тамағы ауырды. Сонда Мақираға барған. Ақ халат киген талдырмаш жас қыз ұялшақ жігіттің тілін темір қасықтың сабымен басып тұрып көрді. Сол сәттегі жұп-жұмсақ қыз қолының табы-ақ аурудан айықтырғандай еді. Отар тәуірленіп кеткеннен кейін де тамағын сылтауратып дәрігер қызға келгіштей берді.

	– Құрбым, сіз семьялы адамсыз ғой, мұныңыз жарамайды, – деді бір күні қыз түсін суытып.

	Бұл сөз Отарды бетке ұрып қалғанмен бірдей еді. Ол өзінің Мақираға кездеспей тұрып үйленгеніне сонда бірінші рет өкінген. Жыл өткен соң қыз оқуын ары қарай жалғастыру үшін қалаға кетті. Міне, сонан бері қаншама жылдар өтсе де анда-санда Отар сол шақты ұйып отырып ішінен ғана еске алатын. «Шіркін қырмызы еді-ау» дейтін... Мүмкін махаббат деген сол шығар.

	Жалғызсыраған Отар жауын астында аяғына ауыр батпақ жабысып, сүйретіліп жүріп келеді. Дірілдей шыққан күбірлер соңынан ілесе жүргендей, құлағынан кетер емес.

	«Әсия... сүйейінші...» «Қойшы, Ноян, қойшы...»

	Отар тістенген күйі, көзін тарс жұмып қалшиып тұрып қалды. Меңіреу тыныштық. Тек кенеп плащқа ұсақ жаңбыр тамшылары тырс-тырс етеді. Отар өзіне-өзі күбірлеп, басын шайқады:

	Махаббат... О, тоба... – деді.





БЕКЕҢНІҢ ҚҰБЫЛЫСЫ




	Таң алдында күн күркіреді. Алғашқыда легеннің түбін басқандай күтірлеп тұрды. Онан қаңылтыр төбені біреу тепкілеп, ойнақ салғандай болды. Енді бір сәтте шатыр-шұтыр аспан айырылып, жер солқ ете түсті. Терезенің әйнектері зыңылдап кетті. Бекең шошып оянған. Ұйқылы-ояу, іш киімшең қалпымен сыртқа ұмтылды. Есікті аша бергенде найзағай жарқ ете түскен. Сонда ғана күннің күркіреп тұрғанын білді. «Түу, жарықтық-ай, молшылыққа, молшылыққа»... – деп күбірлей кері оралды. Төсегіне отырып, жайлап қана:

	– Балсары, ай, Балсары, – деп кемпірін оятқан.

	Басын көрпемен тұмшалап орап алған кемпірі қозғала қоймады. Найзағай тағы жарқылдады. Аспан азан-қазан боп күркіреп кеткен. Ошаққа түскен кесек тұз атылғандай дәл төбеден шақ ете түскенде, Бекең селк етіп арық сирақтарын көрпемен қымтай берді. Кемпірі де оянды, көрпе арасынан тек тұмсығын ғана көрсеткен.

	– Тұр, тұр! Естімей жатырсың ба? Күн күркіреді ғой! – деді Бекең. Балсары еріншектей қозғалып басын көтерді. Кимешегін киіп, ұшымен қатты ұйқыдан домбыққан көзін сүртті. Есінеп қойып терезеге қарады.

	Кемпірінің кербездене қалғаны ішіне сыймай кеткен Бекең:

	– Өй, тұрсаңшы енді, керіліп-созылмай. Күн күркіреп тұр деймін, – дейді қитығып.

	– Тұрдық қой, тұрдық. Енді қайт дейсің, жылда күркіреп жүрген күн ғой, – деді шытынған Балсары.

	Басына жастаған қамзолын иығына іліп, тысқа беттеді. Есіктен шығып бара жатып:

	– Осы, сенің дегбірсізің-ай, қартайған сайын бала сияқтанып, – деді зілді үнмен.

	Бекең кемпірінің қытымыр жүзіне тура қарай алмай қипақтап қалды. «Бәтшағар, сол жағынан тұрды ма, сонша қуырып» деп күңкілдеп қойды. Балсары ауыз бөлмеде ыдыс-аяқтарды даңғыр-дұңғыр еткізіп шөмішті ала шықты. Үйді айнала жүріп: «сүт көп, көмір аз, сүт көп, көмір аз» деп ырым қып шөміш қақты.

	Бекең терезеден аспанға қараған. Таң әбден атыпты. Түйдектелген қара бұлттар жік-жікке бөлініп ап, таласқан сабалақ иттерше ұмар-жұмар боп сапырылысады. Найзағай жарқ етіп, күн шатыр-шұтыр күркіреді де, жаңбыр селдете құйды.

	Сырттан кірген Балсары:

	– Түні бойы тамбаған екен, енді жауды, – деді.

	Төгіп-төгіп жіберді де, жаңбыр тына қалды. Күннің күркірегені төбеден ауып алыстап кетті. Бұлттар өздерін отпен қамшылап шығысқа қарай жөңкіле көшті.

	Бұл осы көктемдегі күннің алғашқы күркіреуі еді.

	– Кемпір, бұл бір жақсы ырым, – деді Бекең шай үстінде. – Дәл бүгін, мен атқа мінгелі отырғанда күннің күркірегенін көрдің бе?! Үйжығылғанға барып, жарықтық, бабаларымыздың басына құран оқиыншы. Қыстай сен де «көк жуа-ай» деп аңсап едің, бір қанжыға ғып теріп ала келейін...

	***

	Күндіз-түні дамылсыз жүріске шыдай ма, жоқ па? Соны байқап келеді. Егін қоритын қорықшыға мал қуғанға әрі жүрдек, әрі белді ат керек қой. Бұрын бұл торыны бригадир мінетін. Кеше Бекең председательге қолқа сала отырып осы атты сұрады. Ақыры бригадирден аударып алғандай болды...

	Колхоз басқармасы жылдағы әдет бойынша, кеше де барлық егін қорушылардың басын қосып, жиналыс өткізді. Сонда председатель: бұл өңірдегі тәжірибесі мол қорықшы деп, Бекеңді мақтады. Жасы ұлғайса да күні-түн аттан түспейтінін басқаларға үлгі етті.

	Бекең мақтау сүйетін. Председатель атын атағанда-ақ, едірейте киіп отырған сырма қалпағын шешіп, қалтасынан бүктеулі тақиясын алды. Ұялығы шодырайып тұратын, бітік көзі күлім қаға жылтылдап, әжімді жүзі жыбырлап сала берді. Екі езуі құлағына жете ыржиып, күлкісін жия алмады. Төңірегінде отырғандарды жаңа көргендей: «Иә, халдерің қалай?» деп қояды. Енді бірде өзіне сөз берілген: «Уай, мен не айтамын» деп сасып қалды.

	Терлеп кетті. Дегенмен де, орнынан тұрып:

	– Егінге мал түсірмеймін деп, бастық, мына сенің өзіңе уәде берем, – деп бір тоқтады. Онан соң ойлана тұрып ұзақ сөйлеп кетті.

	– Шырақтарым, айта берсе сөз көп. Әсіресе, мына біздің жұмысымыз, қарғыстан басқа, алғыс әпермейтін жұмыс қой. Сондықтан сөзі көп. Ертең, анау егін көктеп шыққанша, сол пісіп, қашан қырманнан қамбаға түскенше, жарғақ құлағың жастыққа тимейді. Ұрсыспайтын адамың қалмайды-ау. Ала жаздай аттан түсіп, бел шешу дегенді ұмытасың. Малы бардың бәріне жексұрын көрініп боласың. Осынысы жаман-ау... Мына, мен соғыстан кейін қорықшы болдым. Сонан бері мына көз не көрмеді, мына құлақ нені естімеді. Қарғыстан өлсем, әлдеқашан сүйегім қурайтын кез болды. Рас айтам, абырой аламын деген адам істемейді мұны, абыройсыз болам деген істейді...

	Мұнан бері Бекең өз «тәжірибесін» әңгімеледі. Сөзінің соңында председательге бұрылып.

	– Ал, басеке, мені мақтадың, оныңа рақмет. Енді менің бір тілегім бар: анау піргәдірдің астындағы тоқпақ торыны қайтсең де маған алып бер, – деген.

	Міне, бүгін сол торы ат Бекеңнің астында алшаңдай басып келеді. Аяқ астынан пырылдай ұшқан торғайлардан жалтаң-жұлтаң үркектеп, ауыздығын қарш-қарш шайнайды. Кезінде Жуанбайдың торы атының үстіне шықпақ түгілі, шылбырынан ұстап көрмесе де, «Баяғыда Жуанбайдың атақты торысы болып еді, шіркіннің жүрісі құдды соныкі» деп түйді ат жүрісіне көңілі толған Бекең. Өстіп отырып ол Үйжығылғанға қалай жеткенін де аңдаған жоқ. Тек биік дөңнің үстіне шыға келгенде қалт тоқтады. Көзі қарауытып кетті.

	«Оу, не боп кеткен, не боп кеткен» деп күбірлей берді.

	Ертеде қатты желі алты қанат киіз үйді аударып, Үйжығылған атанған, осы бір алақан аясындағы жазық жамбас қалың бетегелі еді. Жел соққанда сол бетеге семіз малдың түгіндей жылтырай жапырылып, күнге шағылысатын. Енді сол атамзаманнан бергі бір қалыптан аумай келген жазық жамбас, астан-кестең қара пар боп жатыр. Тіпті жылда көктемде әдейілеп келіп, басына құран оқып жүретін зираттың қай тұста қалғанын, Бекең әуелде бағдарлай да алмады. Айдалған жердің шеті сонау құзға барып тіреліпті. Жүзі қуқылданып, қаны қашып, Бекең қатты тарықты. Селдір сақалы селкілдеп әлі күбірлеп тұр. «О, жазаңды құдайдан тартқыр-ай, қайсысы екен айдатқан...»

	Терең жыртылған қара парды қақ жарып, зират осы жерде еді-ау, деген тұсқа келді. Атынан түсті. Шылбырын ұзын етіп ұстаған күйде атын жетелей жүріп зираттың белгісін іздеді. Бірақ қай жерде екенін дәл басып табу қиын еді. Дымқыл қара топырақ майға бөккендей қыртыс-қыртыс боп төңкеріліп жатыр. Бороздалар да біркелкі созылып кете берген. Ескі зираттан ешқандай із қалмапты. Бекең топырағы сәл сарғыш тартып жатқан жерге кеп тізерлеп отыра кетті. Қалың топыраққа бөксесінен батты. Ерні қыбырлап, құранды бастады. Бірақ қайта-қайта көзіне жас толып, иегі кемсеңдеп, булығып оқи алмады... Балалық шағынан қанына сіңісіп, әрқашан көңілінің пәк ниетін бағыштап, қысылғанда медет тілеп сиынған аруақтар зираты қайда?.. Мен пәленнің ұрпағымын деп мақтан етіп, жаугершіліктегі батырлығын желпіне еске алар, ертеде өткен бабаларының белгісі қайда?.. Енді қайтып еш уақытта орнына келместей боп, соқа түрені аударып кеткен мынау топырақтың астында қалды. Мүлдем тып-типыл боп жерге айналды. «О, аққыр көзім, осы кесапатты көргенше неге ақпайсың... Аруақ, неге мені атпайсың», – деп күбірледі Бекең.

	Бұл зираттар өте ерте кезде өткен бабаларыныкі еді. Бас-аяғы бес-алты-ақ қабір болатын. Белгісіз себеппен кейінгі ұрпақтан бұл жерге ешкім жерленбепті. Осы зиратта жатқан бабалары туралы нелер қызық аңыздар бар-ды. Дәл қазір Бекең қаршадай кезінде үлкендерден естіген сол аңыздарды егіле отырып есіне алды...

	...Күн ұзын қозы бағып шаршап қайтатын. Кешкісін ошақ басындағы от қызуына жеткенде жарылып, тікен кіріп, күстенген аяғы тызылдап қышушы еді. Қасыған сайын қоза түсетін. Бірде бойы жылынған соң тәтті маужырайтын. Маздап жанған қой қиының көңіс түтініне қақалып та қоятын. Қазандағы жас еттің иісі танауды жарып, бүлк-бүлк қайнап жатады. Бірақ діңкені құртып, түн жарымынсыз түсірілмейді. Осындай ұйқылы-ояу, өң мен түстің арасында талмаусырап жататын шақтар болатын. Сондайда төрде жантайып жатқан ақсақалды қария: «жарықтық, баяғыда пәленше деген бабамыз...» – деп ұзын сонар әңгімені бастайтын. Мұны естігенде қаршадай бала – Бекеңнің ұйқысы шайдай ашылатын, батырлық туралы аңызды аузы ашылып тыңдаушы еді. Енді, міне, алпыстан асқанда сол шақ көрген түстей алыстан елес берді...

	Бекең ұзақ отырды. Онан соң буындары қалтырап орнынан тұрды. Тықыршық атқан торыға айдалған жерде міне алмады. Аяғын үзеңгіге апара бергенде, тегеурінді биік ат орнында тұрмай, жүріп кетеді. Өмірінде бірінші рет атқа міне алмағанына да қапа болды. Тәлтіректей басып айдалған жердің шетіне шықты. Атты терең қазылған сусыз арыққа түсірді. Бірақ бірден мінген жоқ. Біраз алқынған демін басу үшін жарға отыра кетті. Жер дегдіп қалыпты. Қойнынан мол жылу шығып жатқан сияқты. Бекең қамшысының сабын жерге шанша ұстап маңдайын тіреді. Қарауытқан көзін жұмды. Ешқандай ой жоқ басында. Мең-зең.

	Арық жиегіндегі тісіне ілінген көкті бытыр-бытыр үзіп тұрған торы ат елең етіп, пысқырып қойды. Сөйткенше болған жоқ, арт жақтан:

	– Ата, жай отырсыз ба? – деген қыз даусы естілді.

	Бұл – осыдан екі жылдай бұрын оқу бітіріп келген колхоздың бас агрономы, Сәбира деген қыз. Ат үстінде тұр. Еркекше киініп алған. Науқан кезінде киетін киімдері: шалбар, мақталы фуфайка, аяғында – етік. Тек басына қызыл ала орамал тартыпты. Өзі табиғаты қара қыз, көктем күндерінде одан әрмен тотыға түсіпті. Тостағандай қара көзі жайнап тұр. Ернін қызартып бояп алған. Бұрын Бекең шаруа ыңғайында Сәбираның еркектермен үзеңгілес жүретініне сүйсінетін. Колхоздың егіс даласында осы жас қыздың әмірі айрықша еді. Сонысы үшін қадірлейтін оны Бекең. Ал қазіргі сәтте оған атарға оғы жоқтай аса сұсты қарады.

	– Шырағым, істеріңді істепсің ғой, алдыңнан жарылқасын, – деді зілді үнмен.

	– Нені айтасыз, ата? Түсінсем бұйырмасын?..

	Бекең бұдан әрі ештеңе деместен, атына мініп жүріп кетті. Еңкеңдеп, аттың жалын құша бүгіліп барады. Ауыздығымен алысып, жер сүзгілеп, алшаңдай басқан торы атты бірнеше рет басынан қамшымен тартып жіберіп, шыр көбелек айналдырды. Іші өртеніп келе жатқанда, торының басқа аттарды cap желдірер төгілме аяңы, оның қолқасын түсірердей болады. Дөңді асар жерде сеялка тіркелген трактор қарсы шықты алдынан.

	– Оу, шал, бұрыла кет бері, – деді тракторист Самат деген жігіт барылдаған жуан дауыспен.

	Самат қысы-жазы бас киім кимейтін. Қайрылмайтын қалың жирен шашы тікірейіп тұратын. Мінезі де тентек жігіт, үлкен демей, кіші демей «сен» деп сөйлейді. Әзірге ешкімнің басын жарып, көзін шығарған емес. Бірақ осы Саматтан ауылдағылар тегіс именетін. Осы жігіт кездескенде, Бекеңнің де жүрегі әрдайым дір етіп, секем алғандай болушы еді.

	– Кәне, шал шақшаңды әпкел... Ұйықтамағаныма екі күн болып еді, насыбай атпасам темекінің дәмін сезуден қалдым, – деді көзі қып-қызыл болып. Шақшаны қолына алып алақанын толтыра ерніне тастап жіберді де, шырт түкірді. – Тұқым себуді өз қолыммен аяқтамай тыныштық табатын емеспін. Әй, бір еңбек ері деген атақ алмай көңіл де көншімей жүр, – деп енді бірде басқаға дес бермейтін өзінің бөспелігіне басты. – Биыл рекордтық астық өсірсем деген ойдамын. Ол жерге мал түсіруші болсаң, сақалыңды талдап жұламын, білдің бе?! Ха-ха-ха... Қалжыңым ғой, шал, ренжіме... Оу, өзіңнің сұрың қашып тұр ғой... Ауырғаннан саусың ба? Қой, атқа мінбей жатып мұның жарамайды. Қазір бар да, кемпіріңнің ыстық шайын іш. Терле де жазыл. Бар, бар...

	Бекеңе бір ауыз сөз айтқызбастан аузындағысын алып тастап, жарты шақшаға жуық насыбайды тағы да атып салған Самат, өз жөніне жүріп кете барды.

	***

	Зират төңірегіндегі бұрын соқа тиіп көрмеген жиырма гектардай жерге, сол күні тұқым себілді. Бекеңнен басқа бірде-бір жан сол участокте зираттың барын еске де алған жоқ. Мүмкін, тіпті ешкім білмейтін де болар...

	...Жалпақ жамбастың орта тұсында: бес-алты жерде үстін қалың қурай мен қау басқан төмпешіктер жатты. Күндердің бір күнінде соқа түрені сол аумақты таспадай тілді де, төмпешіктерді жермен-жексен етіп, тегістеп кетті. Оның басқа жұрт үшін не таңдығы бар?

	Жер үстінде не көп, төмпешік көп емес пе?! Егер солардың бәр-бәріне мән беріп отырса, адам баласының күнделікті тіршілігі не болмақ. Ендеше төмпешік атаулыға зер салып отыру шарт па екен?! Әрине, шарт емес. Сондай-ақ, кезегі жеткен күні Бекеңе қастерлі төмпешіктердің топырағы тыңға араласып кетті. Адам игіліне айналған жердің көлеміне тағы да бір бөлшек қосылды. Сол бөлшекте Бекеңнің бабаларының сүйегі бар деп кім ойлар. Тіпті білген күнде де басқаға пәлендей бір әсер етер ме...

	Бекең алғашқы екі күнде тырп етпей үйінде жатып алды. Агроном қызға деген өкпесі ауыр еді. «Қаршадай қыздың, ата-бабамның сүйегін таптап, бұл қай басынғаны болды» деп қапаланды. Бір ауық колхоз басшыларына, тіпті онан әрі ауданға дейін барып арыздануды да ойластырды. Бірақ болары болған соң арызданғаннан келіп-кетер не бар. Соңғы күндерде кемпір де түс көргіш-ақ боп алды.

	– Ақсақалды үлкен ақ сұр адам үйге кіріп келіп: «Балам, маған анау оң жақ бұрышқа төсек салып берші» деп жүр. Аруағыңнан айналайын, бабаларымыз, біздің қайысқанымызды біліп, үйге келіп жүр ғой деймін, – деп қойды, бір реттегі көрген түсі туралы. Артынша-ақ:

	– Абансаға астық беретін көрінеді. Кеңсеге барып, жаңа астыққа дейін ұн жаздырып алсаңшы, – деді.

	***

	– Ойпыр-ай, мына келе жатқан нөсерді-ай! Қара құрым боп келеді.

	– Жаусын, жаусын. Дәл егін көктеп шығарда жауғаны жақсы.

	– Жарықтық, күн де біздің тұқым сеуіп болуымызды күтіп тұрған екен-ау!

	Жақын маңайда жүрген колхозшылар егіс басындағы бараққа жүгірді. Топырақты бұрқырата үйіріп, алай-дүлей құйын соғып өтті. Жарқ-жұрқ етіп найзағай ойнап, күн күркіреді. Аспан асты азан-қазан боп, сатыр-сұтыр еткен нөсер де атойлап келіп қалған. Егін аралап жүрген Бекең де торы атты желдірте шауып бараққа жетті. Ат көрпесін алып, ол ішке кірген кезде жауын да құйып берді. Жерді қайыстырардай сатырлайды. Әп-сәтте дүниені сел ғып жіберді. Барақтың төңірегінде кішігірім өзендей боп сарқырап аққан арықтар пайда болды.

	Бекең кірген бойда өзінің ат көрпесін бүктеп салып, есік жаққа отыра кеткен. Жарығы тек есіктен түскен, терезесіз күңгірт барақтың ішінде кімдер барын жөндеп аңғарған да жоқ. Тарғыл жуаның қолқаны аларлық ауыр иісі жүрегін айнытып жіберді. Әлден соң қараңғылыққа үйреніп, іштегілерге көз тастаған. Түкпірде Сәбира отыр екен. Тарғыл жуаны күрсілдете соғып отырған сол. Жуаның сабағы алдында аткөпір. «Тыржиған кесір қалған екен ғой, жайына» деп іштей мысқылдады Бекең. Осыдан бірер жыл бұрын Үйжығылғаннан тарғыл жуаны бір қанжыға ғып теріп әкеп бергенінде, осы қыздың: «иісі жаман екен», – деп жемей қойғаны түсті есіне. Енді, міне, опырта соғып отыр. Қарттың тесірейе қарағанынан Сәбира ұялып қалды. Жеп отырған жуасын тастай сап теріс бұрылып кетті. Бекеңе таяу отырған егделеу әйел, бұған сыбырлап қана:

	– Қайнаға-ау, ұялтпасаңызшы, – деп сөгіп тастады. – Байғұс бала, жерік қой деймін...

	Бекең Сәбираны да, оған ара түсіп отырған әйелді де жақтырмады. Орнынан көтеріле қозғалып, есікке қарай бұрылып отырды.

	«Күйеуге тимей жатып жерік болса оңған екен» деп қойды ішінен.

	Біраздан кейін селдеткен нөсер басылды. Тесілген бұлттың төбесінен күлім қағып күннің көзі көрінді. Самал жел соқты. Барақтағылар тысқа шыққан. Егін басына моншақ-моншақ боп мөлдір тамшылар тұрыпты. Жүзік көзіндегі жақұттай құбылады. Самал желпіп өткенде үзіліп, домалап түседі. Жер ісініп жатыр. Әлгіндегі сарқыраған арықтардың орнында май батпақ қалған.

	Созылып жатқан егістіктің арғы басынан, біреу далбаңдап жүгіріп келеді. Жиі-жиі сүріне құлайды да, тұра сап қайта жүгіреді. Самат екен. Бараққа тақай бере: «Бау-е-е-рем, бау-е-ерем!», – деп қорқынышты үнмен қарлыға айқайлады. Жақындап кеп етпетінен тағы құлады. Жер құша жатып, аттандай берді.

	– Арманда кетті-ау, қайран жас... Сер-е-ек, Сер-е-ек... Бау-е-е-рем... Жай соғып кетті-ау... – деп дауыс салды...

	***

	Нөсер кезінде ықтаған малды қайтарып жүргенінде Серікті жай соғыпты. Ат-матымен қалпақтай ұшқанын Самат өз көзімен көрген екен. Барақ басында тұрғандар шуылдаса: «бауырымдап» дауыс сап, Саматқа ере жүгірді. Бекең салт атпен елден бұрын жеткен. Серік пен аты екі жерде жатыр екен. Аттың төрт аяғы көктен келіпті. Ұзын бойлы Серік созыла сұлаған. Аққұба өңі қара-көктеніп, тарғыл тартып кеткен. Дәл төбесінен түскен жай оғы табанынан бір-ақ өткен екен.

	Бекең өліктің шүңірейіп кеткен көзін жұмбақ боп, дұға оқып, қолын созды. Сол сәтте өліктің кірпігі қыбыр еткендей болды. Қарашығы төңкеріліп Бекеңе тура қараған сияқты.

	Бекең шошып, кейін серпілді. Өн бойын мұздай суық тер басып, қалтырап кетті. Жылап-сықтап, өкпелері өшіп, жаяулар да жетті. Сәбира дымы құрып ең соңында қалыпты. Өң-түсінен айрылып ол да жетті. Келген бойда:

	– Мені қалай тастадың... – деп дымы өше қырылдап, Серікті құшақтай құлады.

	Сол күні Серіктің сүйегі колхоз орталығына әкелініп, ертеңіне жерленді. Сәбира ерекше аза тартты. Ешкімнен ұялмастан, күйеуі өлген қаралы әйелдей жылады. Еркектермен бірге зират басына барды. Солқ-солқ етіп талықси тұрып, Серікті қайтып оралмас соңғы сапарға өз көзімен аттандырды.

	Осыдан кейін Сәбира аз күннің ішінде екі жағы суалып, қара қайыстай қатып, жүдеп кетті. Серікпен екеуінің егіс аяқталған соң қосыламыз деген уәдесі бар еді, енді орындалмаған арман боп қалды. Жас қыздың ауыр қайғысына жаны ашыған Бекең, бірте-бірте өзінің оған деген өкпесін де кешірді. Бірақ іштей ойға қалды.

	Серіктің өлімін ол бабалар аруағының Сәбираға тартқызған жазасы деп білген. Бірақ бұл «аяусыз жазаға» өзі іштей наразы болды.

	Серіктің қара-көктенген мүрдесі көз алдына келсе-ақ, төбе құйқасы шымырлап, бойы мұздап сала береді. «Аруақ та қатыгез бе еді, осындай. Арыстай бір азаматты қыршынынан қиғаны несі. Басқа жеңілдеу жаза табылмағаны ма» деп қынжыла ойлайды. Ізінше: «Астапыралла, нені ойлап кеттім... Аруақ ісіндегі жұмысым не, ей», – деп зәресі ұшты.

	Бірде жұма күні таңертеңгілікте кемпіріне:

	– Балсары, сен бір жеті шелпек пісірші, құран оқиын, – деді.

	Онан соң шай үстінде ыстық, майлы шелпекті аузына бұралай отырып өз ойын тұжырды:

	– Мен енді бекерге назаланып күпір болмайын. Қасиеті күшті аруақ өз кегін жібермейді екен. Соны білдім... Арыстай бір жігітті сұлатты, оңай ма? Қыршынынан қиды-ау... есіл жасты. Жоқ, маған тарығуға болмайды. Қойдым осымен, – деді.

	Сөйтіп бір ауыр міндеттен құтылғандай боп сергіп қалды. Енді зират жайын тіпті есіне алмауға тырысты.

	***

	Жаз бойы нөсерлеткен жаңбыр жиі жауды. Айызы қанған жердің құйқасы аптаған ыстықтарда бойы жіпсігендей бусанып жататын болды. Егіннің қияқтары майға малып алғандай шайырлана жылтырап, қою жасылданып бітік өсті. Июнь айының алғашқы жартысында балбыраған қияқтардың арасынан мысық мұрттанып кере қарыс масақтар шықты. Егін, жасөспірім баладай бойы сыриып, желкілдей жөнелді. Сәл жел тұрса үстінде асау толқын ойнайды. Ұзағырақ қараса көзді бұлдыратып, басты айналдырады.

	Бекең таң саз бергеннен ымырт үйірілгенше осы егіндіктерді аралайды. Күн сайын сүттенген былқылдақ дәнді алақанына салып, дәл бір жанды нәрсені ұстағандай мәпелеп, ұзақ қарайды. Уқалап көріп:

	«Сұйқылтым ба қалай, сірә, жаңбырдың көп жауғанынан болар» деп қояды өзінше.

	Дәл сағыздана бастаған кезде, егін үстінен диқан тынысына дағдылы сәл жылымшы, шикіл сүт иіс есті. Енді масақтың мұрттары бурылданып, егін реңі құлпыра түскен әсем шақ та жетті.

	Бүкіл егін даласы Бекеңнің көз алдында бой түзеп, түрлене берді. Тек Үйжығылғандағы егіннің қандай екені белгісіз еді. «Өзі шеттеу жер, соған қайдағы мал түсер дейсің» деген сылтаумен, Бекеңнің ол жаққа баруға еш зауқы соқпады.

	Июль айында әуе айналып жерге түскендей аптаған ыстық басталды. Күн ұясынан шыға, жер бетін шыжғырардай боп ыстығын шақырая төгеді. Тас төбеге шығып алып, төніп кеп күйдіреді. Сол кезде дала лап етіп жанып кете жаздап тұрады. Желпіп өткен ыстық желдің жалыны бетті шарпиды. Егін басын көтере алмай салбырап кетеді. Мұндайда Бекең: «бұ, ыстық та молшылыққа бастап тұр-ау» деп қояды. Өзі сол ыстықта аузы-мұрнын шыбын жеп, қалғып-мүлгіп жүрсе де торы аттан бір түспейді...

	Ауыл маңындағы егіндерді шайға дейін бір шолып қайту үшін, Бекең атқа бүгін де ерте қонған. Таңғы қоңыр салқын шақ. Жерге түскен мөлдір шық әлі кебе қоймаған. Сондықтан болар, төңірек су бүріккендей дымқыл тартып, шаңы басылып жатыр. Басқаны былай қойғанда шеткерідегі мал қамайтын ұзын қора да сыртынан сулы шүберекпен сүрткен сияқты әсер береді. Қора демекші, биылғы жазда мұнда мал қамалған емес. Ең болмаса бір лақ, не бір торпақ қамалсашы... Жоқ... Әлде, жылдағыдай егінге мал түсуді қойды ма, әлде, түскен малды Бекең кезінде ұстай алмай жүр ме? Қалай болған күнде де қорықшы үшін биылғы жаз тыныш-ты.

	Жанап өте бергенде қора ішінен пысқырына жер тарпыған жылқы дүбірі естілді. Бекең таң болды. Атының басын солай бұрды. Қораның есігіне үлкен қара құлып салыныпты. Кішкентай терезеден үңіле қарап еді: іште – көздері гауһар тасша құбылып, аунақши жанып, сыртқа оқырана қараған үш-төрт ат қамаулы тұр. Бәрінің де түр-түстері бөтен.

	Енді Бекең қамалған жылқылардың жайын біле кетпекке кеңсеге соққан. Кеңсе алдында Сәбира екі жақ қанжығасынан екі бау егінді шешіп тұр екен. Масағы тап кере қарыс дерлік, сабағы ерте шыққан бал құрақтай салалы, бітік өскен көк егін. Ат сауырынан салбырап, жерге сүйретіліп жатыр.

	– Шырағым, мынауың көрмеден келген егін бе, тегі? – деді таңданған Бекең.

	– Үйжығылғанға шыққан егін ғой, ата.

	– Пәлі, пах шіркін, – деп қарт тамсана таңырқады. Басқа ештеңе айта алмады. Бір сәт өзінің еріксіз өзеурегеніне қыз алдында қысылып та қалды. Сонау көктемде бұған айтқан ауыр сөздері есіне түскен. Бірақ Сәбира кек сақтамаған сияқты. Үйжығылғандағы егінді мақтай тұрып, шалбарының қалтасынан қызыл шүберек бауы бар кілтті алып ұсынды.

	– Ата, көрші колхоздікі болу керек, төрт ат сол егінді түнімен таптапты. Жаңа айдап әкеп, сіздің қораңызға қамап қойдым, – деді. Бекең сол кеңседен шыққан бетте Үйжығылғанға тартты.

	Мұндағы бітік өсіп тұрған егін, Сәбира апарған баудан да биік көрінді. Масақтары торы аттың үстіндегі Бекеңе жетіп тұр.

	Таңертеңгі самал желмен изеле түседі. Егін сабағы болат шыбықтай иіліп, одан серпіле қайта түзеліп сыңсыған масақтар бір-біріне соғылысады. Құлаққа естілмес үн шығарып, сыбырласқандай болады. Ауқымы сары шымшық торғайлар тербетілген масақтың бірінен-біріне қонып, дәйек таппайды. Бекең ұзақ тұрып, зират болған тұсқа мөлшерлеп көз жіберді. Біркелкі боп теңіздей толқыған егін. Ат үстінде тұрған күйде, ернін жыбырлатып құран оқыды. Онан соң торыны оттықтыра жүріп, төрт жылқының жапырған жерін көрді. «Апырау, айнала тола егін екенін біле тұра, малды бетімен жіберген қай қостаппағыр екен» деп кіжінді. Ала жаздай мұнда бір оралып соқпағаны үшін өзін де кінәлі деп білді. Осылайша, қитығып келе жатқанда, көрші колхоздың жоқ іздеушісі кезікті. Киіз қалпағын жәпірейте киген, өзіндей шал екен. Бекең бар ызасын соған төкті.

	– Немене, алдыңдағы малдан айырылып қара басып жүр ме?! Сақалды басыңмен не деп ұялмай іздеп келдің, – деп дүрсе қоя берді. Міңгірлеген шалдың аузын ашырмады.

	Үйжығылғанды бір айналып, жылқылар таптаған жерді аралап шыққанша, шалды әбден-ақ сыбады.

	Ашуы біраз тарқайын деген. Бағанадан ләм-мим демей келе жатқан жоқ іздеуші шал бір мезгілде:

	– Әй, ұрыстың ғой, жетер енді. Саған да кінә бар ма, шаруаның жайы шығар, – деп сөздің бетін басқаға бұрар түр білдірді. – Менің таңғалып келе жатқаным, осы арада бір зират болушы еді, сол қайда?

	Бекең күбірлеп:

	– Мына егіннің астында, – деді.

	– Астапиғиралла-а! – деп шал жағасын ұстады. – Әй, өзің күнәға белшеңнен батып жүр екенсің ғой. Сақта... сақта... Енді өлер шағыңда зират үстіне егін салып, соны қорып жүрмін де.

	Шалдың мұқата айтқаны Бекеңе батып кетті.

	– Жә, жалғыз менің салған егінім дейсің бе? Ел ырзығы, – деп ақталды.

	Енді екі шал аттарының ауыздығын алып, аяң жүріспен ауылға қайтты. Жол бойы Бекең бар әңгімені жырдай ғып айтып шықты. Күйзелген халін де білдірді.

	– Сен не дейсің? Үйжығылғандағы астықтың шығымы жақсылыққа ма? – деп сұрады.

	– Жақсылыққа болар. Әйтпесе, сондай бітік шығар ма еді.

	– Онда, Серікті жай соққаны қалай?

	Бөгде шал да ойланып қалды. Әлден уақытта:

	– Алланың ісі ғой, – дей салды.

	– Иә, алланың ісі, – деп Бекең де қостады.

	Кешкісін кемпіріне Үйжығылғандағы егінді аузының суы құрып әңгімеледі.

	– Жарықтық, аруағыңнан айналайындардың топырағының қасиеті ғой, – деді кемпірі.

	***

	Сәбира әкелген егіннің бір бауы председательдің бөлмесіне қойылған. Енді ауданнан келген өкіл атаулының көзі ең алдымен осы егінді көретін болды. Сүйсіне таңырқасып биіктігін өлшейді, масағын салмақтайды. Ал кетер кездерінде басқаларға көрсету үшін де, әрқайсысы бір-екі масақтан қалталарына салып кетеді. Бірер жетіден кейін, бұрышта саудырап егіннің сабақтары қалды. Председатель Бекеңе Үйжығылғаннан тағы бір бау әкеп беруін өтінді.

	Бекең Үйжығылғанға екінші рет келді. Астық сарғая бастапты. Жарылардай боп ісіне нығыздалған дән қатайып қалған. Бір-екі масақты үгіп, дәнін аузына сап көріп еді тісіне жабысты. «Жарықтық, жақын қапты-ау пісуге де» деп тамсанды. Бір бау егінді жұлып қанжығасына бөктерді. Енді кетпек еді, осы кезде Үйжығылғанның еңісінен шығар жалғыз аяқ жолмен көзілдірікті, қолында таяғы бар, аққұба жас жігіт жаяу көтеріліп келеді екен.

	Соны көріп кідірді. Жігіт Бекеңе сәлем беріп, өзін көрші колхоздың жаңадан келген агрономымын деп таныстырды. Үйжығылғанда өскен мақтаулы астықты көзімен көруге арнайы шығыпты. Жігіт бірнеше масақты үгіп дәндерін санап, егіннің бойын өлшеп, топырақты уыстап көріп, бітік егінге таң-тамаша болды.

	– Менің байқауымша, осы тұс ерекше құт-береке дарыған жер сияқты, – деді ол.

	Бекеңе жігіттің мына сөзі де, инабатты мінезі де, тіпті жаяу жүргені де ұнап кетті. «Білетін бала» деп түйді ішінен. Жігіт алдында өзінің де көпті білетін шежіре қарт екенін сездіргісі келді де:

	– Ата-бабамыздың жері ғой. Ерлікпен өткеріпті өмірлерін... Анау бір тұста зираттары болған... Бұл егін... қасиетті топыраққа өскен, – деді.

	– А-а...

	Жігіт көзілдірігін алды. Көзін сығырайтып Бекеңе қадала қарап біраз тұрды. Ішіңізде керемет құпия сыр жатқан сияқты ғой, ақтарсаңызшы дегендей сыңай бар. Бекең атын сәл ойпаңдау жерге түсіріп мінді де:

	– Солай, балам, – деді ерге шірене отырып. – Нелер қызық әңгімелер бар ғой.

	– Мына егін жиналған соң, әңгімеңізді тыңдауға арнайы келемін, – деді жігіт. – Қарсы болмасаңыз жазып алармын.

	Жігіттің «жазып алармын» деген сөзіне де Бекең дән риза болды.

	– Есен бол, балам, – деп қоштасты.

	Бекең жол бойына көзілдірікті бейтаныс жігіттің көңілдегі жақсы ойды оятуға себепкер болғанына таңданды. Бұрын еш уақыт ертегі-аңыздар айтып көрмеген Бекең енді қазір тыңдар адам болса, нелер қызықты жайды құйқылжытар түрі бар. Бабалардың батырлығын тілі жеткенше дәріптеп, ұрпаққа паш етпек.

	Алды-артты орап зыңылдап ұшқан сонадан есі шығып, тыпыршып келе жатқан торы ат кенет жалт еткенде, Бекең бір жағына бұлт етіп түсіп қала жаздады. Жолдың дәл ортасынан тышқан ін қазыпты. Басы анда-санда қылт етіп, дымқыл топырақты сыртқа бұрқ дегізеді. Ат содан үркіпті. Дәл төбеде биікте тышқанның осы әрекетін аңдығандай, шүйліге қалқып қарақұс жүр.

	Бекең ең әуелі өз үйіне соғып, кемпіріне Үйжығылғанның егінін көрсетіп, бір таңырқатқысы келді. Балсары етек-жеңін түрініп, тезек таптап жүр екен.

	– Беке-ay, мынауыңды құрақ па дейін десем масағы бар, егін дейін десем тағы сенбей тұрғаным, – деді істеп жатқан ісін тастай беріп.

	– Осы ғой, Үйжығылғанның егіні.

	Балсары салбырап, үзіліп түскелі тұрған масаққа қол созған.

	– Жә, енді, қолыңды жуып-ақ ұстасаңшы, – деді Бекең көзін алартып.

	Әншейінде қарсы сөз айтып, дүрсе қоя беретін Балсары бұл жолы үндеген жоқ. Қолын жуа тұрып:

	– Кеңсеге шайыңды ішіп ап бар, – деді көңілді үнмен. Онан соң алысқа сілейе қарап, көз айырмастан: – Анау, не түтін, Беке? – деп сұрады.

	Ат үстіндегі Бекең, әлгінде ғана өзі келген жаққа қарады. Өңі күрт сұрланып кетті. Атын тебіне түсіп, қолын көлегейлеп, көзін қайта-қайта жыпылықтата қарады. Үйжығылған үстінен қою көк түтін көрінеді.

	– Өрт! Өрт, аттан! – деп ышқына дауыстағанын өзі де сезбей қалды.

	– Ат-тан!

	Арық шетіндегі сымбатты көк теректің қолына ілінген бір бұтағын сындыра жұлып алды да, Үйжығылғанға қарай шаба жөнелді. Құйындай ұшқан торы ат көзден жас ағызып келеді. Анда-санда көзінің жасын саусағымен сырып тастаған Бекең, түтіннің мөлшерін бағдарлайды. Иә, түйдектелген қою түтін – лауылдай жанған өрттің түтіні, аспанға лапылдай көтеріледі. Қатты жанып жатыр. Тек астық қана осылай өртенетін. Үрейлі өрт.

	Аумағы да кең сияқты. Бір сәт Бекеңнің көз алдына шатырлай жайып жатқан маржан дәнді астық елестеді. «О, дүние, енді бабалар зиратының үстін өрт жайлайын дегені ме?»

	Торы атқа қамшыны басып келеді. Міне, алда ең соңғы дөң қалды. Созыла шапқан торы тік өрден іркілмей шықты. Әп-сәтте Үйжығылған алақанға салғандай көрінді. Көзі жасқа толы Бекең ат басын іркіп, қолындағы терек бұтағын лақтырып жіберді де кеңкілдей күлді. Егін дін аман еді. Анадай жердегі, төңірегін соқамен айдап тастаған, бір шошақ шөп лауылдап жанып жатыр. Көзілдірікті жігіт киімін жалпылдатып, өшірмек боп далбаса етіп жүр.

	Бекеңді көре салып қарсы жүгірді. Қаны қашып, мүлдем үрейі қалмапты.

	– Мен... темекі тартып, көлеңкеде ұйқтап кетіппін... Сөндірейік...

	Су, су... – дейді есі шығып.

	– Жә, сабыр ет, балам. Өртенер шөп өртеніп кетті ғой. Енді, тек астыққа тигізбейік, – деді Бекең оны жұбатып.

	Шөп жана келе төмен басылып, орнында күлі ғана қалды. От та лауылдамай, енді күл астынан бықси жанды. Көзілдірікті жігіт әлі дір-дір етеді.

	– Аңқау басым... қалай кетіп қалғанын білмеймін.

	Бекең дүрсе қоя беріп, сыбап ұрсуға оқталды да, онсыз да өңі кірмей тұрған жігітті аяп, іркілді.

	– Өй, жаман неме, сен жазып та оңдырмассың, – деді онан соң ызалана зекіп.

	***

	Астық қызыл күрең тартты. Масақтары сыңғырлап, жинайтын кез де жетті. Егін орағы басталып, диқаншының күндіз-түні дамыл көрмейтін шағы туды.

	Күн мұнарланып, дала да шаңытты. Егін арасындағы ала жаздай шырмауық басып кеткен сүрлеу жолдармен айқыш-ұйқыш созылған борпылдақ қара жолдар көбейді. Бұрқ-бұрқ еткен қалың шаң қапырық түтетеді. Ертелі-кеш егіс басында жүрген Бекеңнің топырақ тұтқан бет-аузы көн теріше тырысып, жалақ болуға таяды. Таңдайы құрғап, жиі шөлдейді.

	Бүгін Үйжығылғандағы участокке комбайн түседі дегенді естіп, ертерек келген мұнда. Астық түсімін өз көзімен көрмек еді. Кең жазықты түске дейін аралап, шөліркеп келе жатқан. Егін оруға енді ғана кіріскен комбайнға қарай бұрылды. Тракторшы Самат екен.

	Бекең таяғанда-ақ ол тракторын тоқтатып, жерге қарғып түсті де:

	– Оу, шал, тез, тез! Құдай айдап келеді екен сені, – деп қуана қарсы алды. – Өзің қоқыраймай, түссеңші аттан. Әй, Қайрат, – деді комбайнерге дауыстап, – сенің әлгі торсығыңда көженің суынан қалып па еді? Әкелші. Мына шалдың ерні кезеріп кетіпті. Көнін бір жібітсін. Ха-ха-ха.

	Бекең бидай көженің мұздай суынан ұзақ сімірді. Тіпті атының шылбырын босатып алғанын да байқамай қалды. Шыбындап, жұлқынып тұрған торы сытыла жөнелді. Сүйретілген шылбырдан осқыра үркіп, ойнақ салып, лезде төбе асып кетті.

	– Ештеңе етпейді, шал, космос заманында жаяу қалам деме, қазір машина келеді. Кәне, шақшаңды әпкел бері, – деді даурыға сөйлеген Самат. Онан соң Бекеңнің шақшасындағы насыбайдың жартысын алақанына салып алды да, – көп алды деп ренжіме, шал, – деп қойды. – Биыл мен қалай шалжақтасам да жөні бар. Міне, көрдің бе, мына жамбасқа өскен астықты. Рекорд емес пе?! – Самат сол қолымен зират төңірегіндегі тың жерді нұсқайды. Бұл, шалым, білсең мына менің төл еңбегім. Оллаһи, солай. Осы жерді дәл биылғы көктемге дейін ешкім айдамапты, айдауды ойламапты да.

	Қаншама тың жер бос жатқан. Биыл көктемде ешкімнің нұсқауынсыз-ақ, қайдан шықсаң, онан шық деп бір түнде айдадым да тастадым. Енді қазір бастықтар көреді де: «баяғыдан бері бұл жерді неғып айдамағанбыз» деп, таңдайларын қағысып, өкінеді. Мен оларға: «ал, бастықтар, рекорд керек пе еді, мен өсірдім, енді Еңбек Ері деген атақ әпермеңдер, сонда болсын сөзім сендермен» дейім. – Ол насыбайды аузына салып жіберді де, сақауланып:

	– Саған да иақмет, шал! Мал түсірмей жақсы қойыпсың, – деді.

	Бекең Саматты өмірінде жаңа көргендей бажырайып қарады да қалды. Ойы ұйқы-тұйқы боп кетті. «Оу, сонда бәріне кінәлі осы антұрған болғаны ма? Ендеше, аруақ осыны неғып атпаған».

	– Әй, сен осы тұста зират барын біліп пе едің? – деп сұрады.

	– Қайдағы зират?

	– Оңбаған-ау, жерді тас-талқан ғып жыртқанда көрмедің бе? Самат шырт ете түсті.

	– Әй, шал, оңбағаның не көкіп тұрған. Өзің қалай сөйлейсің? Байқа. Немене, мен сенің зираттарыңды түгендеушің бе едім. Онысы несі, ей. Кәне, марш, бұл жерден!

	Самат тракторына кетті.

	– Қап, мына итті-ай, ә. Қап... – деп кейіген Бекең шарасы таусылып тұрып қалды.

	Енді бірдеңе дер болса, Самат қойып жіберуден де тайынар емес. Бекең енді екі қолын артына қайыра ұстап, шетке шығып тұрды. Трактор ішінен тісін ақсита күлген Самат дәл жанынан өтті. Оның ыржақтаған кейпі Бекеңнің ит жынын қоздырды. «Әй, аруақ деген бар болғыр, жоқ шығар. Жоқ қой. Әйтпесе атпас па еді, мына періні табаңда, – деп күйіп-пісті Бекең. – «Не көкіп тұрсың», – деді-ау...» Сәлден соң қырман жақтан машина да келді. Комбайнмен қатарласа жүріп, қорабына толтыра астық құйып алды. Бір кезде машина кабинасынан Сәбира шықты. Аяғы кәдімгідей ауырлап қалған екен. Ол жерге түскен комбайнермен сөйлесіп, шабылған жерді қарап шықты. Комбайн артынан түскен топанды тексерді. Онан соң Қайратқа әлденендей бұйрықтар айтты да, кері бұрылған машинаға отырды. Пая үстінен деміге қозғалып, жай жүрген машина Бекеңе жете тоқтады.

	– Ата, жүріңіз, отырыңыз, – деді шофер жігіт.

	Бекең таянғанда Сәбира ауыр қозғалып, машинаның үстіне шығып кетті.

	– Балам, бекер қиналдың ғой. Үстіне мен-ақ отырайын да, – деді Бекең қызға риза болған көңілмен, – Мен бұл бар болғырдың ішінде отыра алмаушы едім. Иісіне шыдай алмаймын.

	Шофер жігіттің демеуімен Бекең де машинаның үстіне шықты.

	– Үсті жайлы екен, отыра берейін, – деді Сәбира.

	Машина үсті шынында да жайлы екен. Толықсыған машина жүрісіне қарай бидай ілгері-кейін жұмсақ қана лықсиды. Жаңа астықтың дәні де толық қата қоймапты. Сүт аралас қою тоқ иіс аңқиды. Машина егістіктен шығып, қара жолға түсті. Енді жүрісі мүлдем жайлы.

	Тіпті бүлк еткізер емес.

	– Ата, – деді әлден уақытта Сәбира. – Сіз маған әлі де ашулысыз ба?

	Сәбираның сөзді бұлай тік бастауынан Бекең ыңғайсызданып қалды.

	– Неге, шырағым, неге? – дей берді.

	– Мен білемін неге екенін, ата, артынан естігем білетіндерден.

	Осы участокты айдатқан мен деп ойлаған боларсыз...

	– Сенен емес екенін білдім ғой, шырағым, – деп Бекең оған кешірім өтіне қарады.

	– Зират қай тұсында еді? – деп сұрады Сәбира.

	Енді зират жайлы сөз ете беруді жөн көрмеген Бекең:

	– Білмеймін, шырағым, – деп шынын айтты. – Қай тұста қалғаны белгісіз. Тіпті қоялықшы соны. Бір кезде бар болса да, қазір жоқ қой.

	Сәбира езу тартты.

	– Сізді Самат көндірген екен.

	– Е, көнбегенде ше. «Тоқпақ мықты болса, киіз қазық жерге кірер» деген емес пе, – деп қойды Бекең. Онан соң көңілдене түсіп: – Жарықтық, баяғыда, жаугершілікте жүрген бір бабаларымыз... – дей түсіп, ұзақ сонар әңгімесінің бірін бастамақ болған. Бірақ Сәбираның көңілі, оның сөзін тыңдайтындай емес, мүлдем басқа жақта еді. Қап-қара ала боп ноқта басқан жүзі күреңітіп, қалың ойға берілген. Дәннен уыстап алып алақанына сапыра ұшырды.

	– Тұқымдық астықты осыдан құямыз, – деді әлден соң. – Келер жылы бұл дән жер қойнына енеді. Қызық-ау өмір... Жерге көміледі, содан өніп шығады...

	Күзгі сұрғылт аспанда қазбауыр бұлттар тұр. Қозғалмайды.

	Мүмкін қозғалса да білінбейтін болар.





ҚЫРАН ҚҰС КӨК ЖҮЗІН ШАРЛАП КЕТТІ




	(Үрміз қарттың әңгімесі)



	Іргежал деген биік жалдың түбінде үшінші ферманың штабы орналасқан. Көктемге қарай бұл ара ғажап сұлулыққа бөленген жер екен. Төңіректегі құм шоқалдарға сыңси өскен сексеуілдер тегіс бүр жарып, қайда қарасаң да көкпеңбек боп көз тұндырады. Тіпті құм арасында тұрғаныңа сенгің де келмейді, орманды алқапқа тап болған күйге енесің.

	Күн сәскеге көтеріліп қалған. Түнгі шық әлі дегди қоймаған. Құм арасындағы ауаның да қоңыр салқын кезі. Табиғаттың маужыраған аса бір әсем шағы еді. Біз мінген машина шоқалдар арасындағы құмы әлі де есіле қоймаған дымқыл жолмен толқып осы штабқа жетіп бір-ақ тоқтады.

	Иегінде ғана бір уыс шоқша сақалы бар, шегір көзді, жылы жүзді қарт адам қарсы алды. Амандықтан соң-ақ «ал, шырақтарым, шай дайын, жүріңдер» деп бастап кетті де, есік алдына жеткенде кілт бұрылды.

	– Киіз үйге кіресіңдер ме, жоқ мына тамға ма? – деп сұрады.

	Біз «штабтың» үш бөлмелі кірпіш тамның іргесіне тігілген киіз үйге беттедік. Үйдің іші жұпыны ғана жиналған екен. Табалдырығынан төріне дейін көрпелер жайылған. Кіріп келгенде бірден көзге түскені: керегеге ілінген қызыл сырлы домбыра мен қолдан жасалған қобыз болды. «О, үй иесі өнерлі адам екен». Көп кідірмей буы бұрқыраған самаурын да келтірілді үйге.

	Шайдан кейін сөз арасы ғып қонақтардың бірі:

	– Ақсақал, айып болмаса қобыз тартып берсеңіз, – деп өтінді сыпайы ғана. Бұл тілекті басқалар да қостай жөнелді.

	– Балалардың тілегін орындамай болмас. Зейнеп, қобызымды алып берші, – деді ақсақал кемпіріне.

	Қарттың жүзі қалың ойға шомғандай бір сәтке тұнжырап қалды да, қолдан жонған қыл ішекті қобызын сөйлете жөнелді. Сыңғырламай, қаңғырламай әсем сазды жұмсақ үн тереңнен булыға шыққандай баяу сызылады. Ойға толы назды даусы адам көңілін небір сырлы күйге бөлеп, жақсы қиялдарға жетелеп келді де, кенет үздіктіріп барып тына қалды.

	Қарт қобызын көкірегіне қыса түскен күйде біраз отырды да, онан соң «болды осымен» дегендей біздерге қарады:

	– Зейнеп, іліп қойшы орнына, – деді бір түрлі жабырқау үнмен.

	Шайды ұзақ ішіп, терлеп-тепшіп отырған толық денелі қара жігіт осы кезде:

	– Әлгі, Мұхаңа ойнап беретін күйіңіз осы емес пе?! – деп қойды. Қарт басын изеді. Онан соң өзіне-өзі сөйлегендей сабырлы, салқын ғана:

	– Осында дәл екі жыл бұрын көктемнің осындай жайма-шуақ бір күнінде келіп еді. Тыңдап еді, сонда... – деді.

	«Мұхаң» деген есімді естігенде қатты елең етістік.

	– Бұ кісінің Мұхаң деп отырғаны – Мұхтар Әуезов, – деді мән-жайды бұрыннан білетін әлгі қара жігіт.

	– Иә, жарықтық, сол кісі тап осы жерде отырып, қолымнан дәм татқан, – деді Зейнеп шешей де бұл тұста мақтанышын жасыра алмай.

	***

	1961 жылғы апрель айының алғашқы күні болатын. Құм арасындағы көктемнің нағыз сабасына толған шағы еді. Аспан шымқай ашық. Ертеңгі қоңыр салқынмен аңға шыққан Үрміз қарт күн сәскеге жеткенше талай жерді шарлап тастаған. Қанжығасына іліккені тек бір қоян болды. Құмның ыси бастауынан қашып аң біткен Бетпақтың даласына қарай ауып кетсе керек, таңертеңнен бері не бір қарақұйрық, не бір киік кездеспеді аңшыға. Аты да қара терге түсіп жүрісі шабандай бастады. Енді алдағы биіктеу шоқыдан соңғы рет төңірекке көз жіберіп кері қайтуға бекінген. Аты оқыс жалт бұрылып елең ете түсті. Оң жақ өкпе тұстан жан ұшыра қашқан киік көрінді. «Әп, берді құдай». Биіктеу жерге желе шығып, мылтығын оқтана берген қарт киіктің шойқаңдаған жүрісіне қарап, ақсақ екенін білді. Алдыңғы аяғының бірін көтеріп апты. Ойбай-ау, әнең қара, лағы да бар екен. Бұта-бұталарға соғылып анасының соңынан о да шыбын-шіркей боп барады. Қарт мылтығын кезеніп тұрды да, кері тартып алды. Атқан жоқ. Лағын ерткен ақсақ киікті көзден таса болғанша қалың ойда тұрып ұзатып салды. Бір сәтке көңілі ұйқы-тұйқы боп, дауыл соққандай гуілдеп кетті. Жай гуіл емес, күй боп аңыраған, осынау тоң-торыс жатқан құмды өлкені зулап өтуді қалаған белгісіз бір асау сезім еді.

	Үрміз қарт бозбала шағында осылайша ат үстінде тұрып, мылтық орнына қолына қобыз ұстағанда осындай сезімдер билейтін бойын. Қыл шектен әйгілі «Ақсақ киіктің» күйі шыққанда, бүкіл дала демін ішіне тартып тына қалғандай болушы еді. О! Ол кезде Үрміз бармағынан бал тамған күйші еді-ау! Жаппас екеуі қыз-бозбала бас қосқан ойын сауықты жерлерде бәсекелесе өнер салыстыратын. Жаппас та күшті қобызшы. Сол кезден-ақ қобыз тартуға біржола құлай беріліп, осы өнердің соңына мықтап түсті. Қазір ғой, әне, барша жұртқа аты мәлім Жаппас Қаламбаев атанды. Ол тартқан күйлер радио арқылы беріледі.

	Ал Үрміз ше?! Қобыздан гөрі аңшылыққа беті ауып, шаруа басты боп кетті. Тек анда-санда осындай бір орайы келген сәттерде көңілі қобыз боп күйге толады. Болғаны сол-ақ.

	Ақсақ киік әлдеқашан ғайып болды. Мылтық қарт қолында оқтаулы қалпы тұр. Кәнігі аңшылардың ырымы бойынша оқтаулы мылтық кезелген соң атылуға тиіс, әйтпесе қаруы қайтып қалмақ мергеннің.

	«Ең болмаса қарақұс, не күшіген көрінбес пе екен» деп көкке қарады. Қырағы көз шырқау биіктегі қалықтап айналып жүрген жалғыз ноқатты шалып қалды. «Оу, мынау бүркіт қой! – деді күбірлей сөйлеп. – Шамасы, осы маңға ұя салған-ау, ә. Тоқта, тоқта, қай тұсты айналып жүр... Бүркіт қияның үсті болды. Жарықтық-ай, ә. Бұл жақтан бүркіттің ауып кеткеніне көп жыл өтіп еді, оралған екен-ау!..»

	Үрміз көп ойланып тұрмастан атын тебіне түсіп, биік жал – Бүркіт қияға қарай тартты. Ілгерілеген сайын ұсақ бұталар сиреп, сусылдаған құмға ат тізесінен батып келеді. Бүркіт қия.

	Бұл – осы төңіректегі басқа жалдардан жоны әлдеқайда биіктеу боп күдірейіп жататын, есілген құмы қалың жал. Әр жерде бір боз тартқан кәрі сексеуілдер ғана өседі. Үлкен сексеуілдер. Бүкіл Мойынқұмдағы сексеуілдің бәйтерегі осы арада десе де болады. Осылардың басына бүркіт ұя салады. Кез келген жерге ұя салмайтын құс әулиесінің дәл осы арадағы сексеуіл басын таңдауы да жайдан жай емес-ау!

	Жүріс ауырлай бастады. Апрель күні өзінің ең биік шегіне шығып алып, тас төбеден күйдірейін деді. Құм арасын қапырық ыстық басты. Мұнан әрі атты байлап, биікке қарай жаяу өрмелеуге тура келді. Әне, анау тұрған үлкен сексеуілде ұя болуға тиіс. Бір адым жерді екі аттап, үш аттаса қос адым артқа сырғып, сусылдаған құмға қарсы алға жылжыды. Қара терге түсті. Шөлдеді. Бірақ ұяға жетпей қайтпауға бекінді. Уһ, сексеуілге де жетті-ау. Енді оның ұшар басындағы ұяны алудың өзі бір күш. Ұяда екі балапан бар екен. Біраз демін басуға отырған қарт аяқ астындағы жемтіктер қалдығына көз жіберді.

	Бүркіттің алғырлығы жемтігіне де байланысты ғой...

	Бұл күні қарт үйіне кеш оралса да үлкен олжамен қуанышты келді. Қанжығасындағы жалғыз қоянды кемпіріне ұсына берді де:

	– Осының етіне тиіспеші, мына балапандарға берелік, – деді. Көздері инеше қадалып, жаутаң-жаутаң еткен сары езу екі балапанды жылылап ұя жасап, тамның бір бұрышына орналастырды.

	Жасынан талай құсты баптаған және олардың жақсы-жаманын да танып үйренген қарт, әуелгі күндерде-ақ екі балапанды сынап үлгерген. Қарт ойынша: үлкен балапан нашар, жасық боп шықты. Өйткені көзі отсыз, тура қарай алмайды; тамақты берсең жейді де, бермесең бұғып жата береді; ал кішісі ондай емес. Жанары өткір, отша жанып тұрады, оның үстіне өте мазасыз, тамағын уақтылы бермесең шаңқылдап тиыш жатпайды. «Міне, бұл қыран болады» деп түйді.

	Осыдан үш күн өткеннен кейін, таңертеңгілікте Зейнеп самаурын тұтатып, Үрміз атын суғарып кеп, жемге қойып жүрген болатын. Дүр ете түскен машина үні естілді де, сөйткенше болған жоқ, қос жеңіл машина жүйткіп кеп, киіз үй мен тамның аралығына тұра қалды. «Бастықтар келген болар», – деп ойлады қарт. Шынында да бір-екі адамнан өзгесі аудан, совхоз басшылары еді. Бірақ бұлардың дәл қазіргі келістерінде әр уақыттағыдай бастықтық нышан жоқ. Бәрі жайдары, жай ел қыдырып жүрген адамдар іспетті. Аудан басшылары да, совхоз директоры да алдыңғы машинадан түскен – кең маңдайлы, қасқа бас адамға жол беріп, өздері сол кісіні қошеметтеп жүргендей сыңай танытты. Қартпен барлығы да қол алысып амандасты.

	– Үйге кіріңіздер.

	Әлгі қасқа бас адам бастап қонақтар киіз үйге кірді. «Апыр-ау, түсі таныс сияқты, бұл кім болды екен? – деп ойға қалды қарт. – Жай адам емес. Ешқандай бастық та емес. Жүріс-тұрысы, сөйлеген сөзі мүлдем айрықша...».

	Үйге кіріп барған адамның көзі бірден төрде ілулі тұрған қызыл сырлы домбыра мен қобызға түсті.

	– Бәлі, бұл бір өте көңілді үй ғой, – деді дән риза болған көңілмен. Әдейілеп бұрылып Үрміз қартқа аса бір жылы шыраймен барлай қарап өтті. Әлденені есіне мықтап тұтқысы келгендей оң қолын көтере берді де, насыбай иіскейтін қарт адамның әдетінше танауын сипап қойды. Қоңыр күрең ойлы жүзі, бәрін сезіп, ұғып отыратын терең нұрлы қара көздері, жарқыраған үлкен шекесі, самайынан артына қарай бұйралана өскен көкбурыл шашы Үрміз қартқа қатты әсер етті. «Қайдан көрдім, қайдан көрдім?» – деп өз-өзіне іштей әлденеше рет сұрақ қойды. Бірақ қапелімде есіне түсіре алатын емес.

	Зейнеп шай әзірлемек болатын:

	– Жеңгей, шайдан гөрі, егер бар болса айран берсеңіз, – деп өтінді әлгі адам.

	Көрім болғанда сол күнгі айран мұндай жақсы ұйыр ма. Бал қаймақтай тәтті еді. Зейнеп ұсынған бір тостаған айранды қасқа бас адам сүйсіне, мақтай отырып ішті. Үрміз қарттан қобыз ойнап беруін сұрады. Қобызды қолына алған қарт ойына анау бір күнгі шоқаңдай қашқан ақсақ киік түсті, сол сәттегі алай-түлей болған сезім де қаз қалпымен қайтып оралған тәрізді. Ойнай жөнелді. Тыңдаушысының айрықша мән бергенінен бе, қарт өз көңіліндегі қайнап жатқан небір ұшқыр сезімдерін қыл ішекке бар әуезімен жеткізе алмай қиналды. Қолы дірілдеп, күй ырғағынан жаңыла берді.

	Үрміз қарт қобыз ойнап болғаннан кейін қасқа бас адам халық арасында қайнап туған небір әсем туындылар мен небір саңлақ өнерпаздар жайында, оларды құрметтеп, қадыр тұту керектігі туралы жанындағы адамдарға өзінің көп-көп ойларын айтты. Бабына келтіре сырлап, сымбаттап сөйледі. «Бүйтіп тек шешеннің шешені ғана сөйлер» – деп сүйсінді оның айтқандарын ұйып тыңдаған Үрміз қарт. «Кім болды бұл?»

	Кетуге жиналған қонақтар рақмет айтып тысқа шықты. Машиналарына беттеген. Үрміз қарт келгендердің бірінен қасқа бас адамның кім екенін сұрап қалуға оқталды да, бірақ ыңғайсыз көрді.

	«Көрген адамым ғой, әлі-ақ есіме түсірермін», – деп ойлады.

	Дәл осы кезде тамның ішінен кішкене балапанның «пышқалдап» шаңқылдап бермесі бар ма. Машинаға отыра берген әлгі қасқа бас адам тез қозғалып қайта түсті де:

	– Мынау бүркіт балапанының үні ғой, – деді көзі жайнап: Үрмізді ертіп тамға кірді. Бұрышта жатқан балапандарды көргенде балаша қуанып:

	– Міне, мұныңыз өте жақсы нәрсе. Пәлі, шіркін, сіз де құс құмар екенсіз-ау, а? Мен де құсқа аса құмармын. Құс баптағанды ұнатамын. Бәрекелде, бұл бір қайырлы нышан... Тау бүркіті ме, құм бүркіті ме, қайдан алдыңыз? – деп бастырмалата сұрады.

	Енді бірде:

	– Мұның қайсысы алғыр болады? – деді.

	Қарт балапанның кішісін мақтады, өз топшылауларын айта кеп, «нағыз қыран осы» деді.

	– Қыран болатынын қайдан білесіз?

	– Өйткені ұя түбіндегі жемтіктер арасынан тасбақаның қалдығын да көріп едім. Ал тасбақаны шеңгелдеп ұстаған құс осал болмайды ғой. Анасы қыран екен...

	Қарт өзінің жас кезінде көрген қыран бүркіттері туралы, олардың мінез-құлықтары жайлы әңгімелеп кетті. Ал әлгі адам болса асығыстығын мүлдем ұмытқандай қарт сөздерін қызыға, құмарта тыңдайды. Сөз арасында құс жайын жақсы білетінін өзі де аңғартып қояды. Енді бірде құстың қыраны туралы бұл кісі де шешіле әңгімелеп кетті. Күле отырып, тыңдаушысын да өзімен бірге елітіп, қызықтыра түседі.

	Едәуір уақыт өткен соң жолдастарының күтіп қалғанын енді ғана аңғарғандай, әлгі адам қартпен қос қолдап қош айтысты. Ойлы жүз қартқа барынша риза болған кескінмен соңғы рет тура қарады.

	«Уай, бүл кісі Мұхтар Әуезов қой, – деген ой қарт көңіліне сап ете қалды. Тіпті дауыстап та жібере жаздады. – Түу, кәрі шандыр ес-ай, масқара боп сол кісіні танымағанын қарашы. Оу, анау үйде тұрған кітапты ашқан сайын бірінші бетінен осы кісінің суретін көрмеуші ме еді. Көктен күтер қонағы емес пе еді. Енді, міне, қарашы, құдай ұрып танымағанын...»

	Қартта дегбір қалмады. Өзінің әуелден-ақ танымағанына іштей күйініп кетті. Дегенмен де сездірмеу керек. Мұндай қонақты қайтсе ғана риза ғып аттандырар. Абай жайындағы кітапты ежіктеп отырып, бір күліп, бір түйіліп, енді бірде көзінен жасы сорғалай отырып оқып, оқыған сайын егіліп осы бір адамға деген алғысы шексіз болушы еді. «Бір көрсем, аяғына бас ұрар едім-ау» деп армандайтын. Ал сол адам тап қазір үйінен дәм татып, азды-көпті сұхбаттасып, қос қолдап қош айтысып аттанып барады. «Не сыйласам екен?..»

	– Мұха, бұйымтайыңызды айтпадыңыз-ау. Мен ренжімесін десеңіз, ана қыран құсымды ала кетіңіз. Алыңыз, – деп есі кеткен қарт шаңқылдаған балапанды алып шықты.

	Бұл – халықтың қарапайым өкілінің өз ортасынан шыққан асыл перзентіне, ардақты азаматына деген ыстық қошеметтің бірі еді. Бұл – жазушыға деген үлкен махаббаттың белгісі еді. Мұхаң алмаймын деп айта алмады. Осы бір қалбалақтаған қарт көңіліне титтей де кірбің салғысы келмеді. Тіпті енді бір сәтте, өзінің де құс құмарлығы оянып, жүзінде айрықша бір әсем күлкі, үлкен адамға тән ойнақылық пайда болды.

	– Түу, бұл бір үлкен сыйлық қой, ақсақал, – дей берді.

	Үрміз қарт балапанды жайлылап орап машинаға салмақ еді, тек осы тұста Мұхаңның жанындағы адамдар балапанды дәл қазір алып кетуді жөн деп таппады. Өзі жас балапан, ұзақ жолда машина үстінде өліп қалуы мүмкін, әзірге қарттың өзі күтіп-баптап, жазға салым ұшуға талпынар кезінде Алматыға Мұхаңа өз қолынан жеткізіп берсін деп ұйғарысты.

	– Дәл июль айының бас кезінде республикамыздың қырық жылдығын тойласуға Алматыға баратын делегаттарға қосып жібереміз, – деді аудан басшыларының бірі.

	– Иә, солай болсын. Келіңіз сонда. Әлі көп-көп әңгімелесеміз, – деді Мұхаң да.

	Сөз байламы осы болды. Қош айтысып қонақтар жүріп кетті. Шығы кебе бастаған ұлпа құмның үстінде Мұхаңдар мінген машинаның ою-өрнекке толы ізі қалды.

	Үрміз қарт үшін нағыз мазасыз күндер басталды. Жазға қарай штабтағы жұмыстар көбейді. Совхоздан жұмысшылар келіп, қора жөндеу, пішен шабу сияқты толып жатқан шаруалардың барлығына қарттың бас-көз болуына тура келді. Осылармен қабат, бүркіт балапандарын күнделікті күтіп-баптау да әжептәуір жұмыс еді. Оларға үнемі қызыл беріп отыру үшін, аңға шығып тұру керек. Егер балапанның бірін Мұхаңа деп өсірмеген болса, қарт осыншама шала бүлініп шарқ ұрмас та еді. Мұхаңның алдында ұятқа қалмау үшін оған нағыз қыран құс етіп баптап беру үшін барын салды қарт.

	Бірде ертерек тұрған Зейнеп тамға кіріп шықты да, түсі бұзылып кетті. Енді киінгелі жатқан Үрмізге:

	– Ақсақал-ау, тез. Қайсысы екенін білмеймін, балапанның бірі өліп қапты! – деді шошына.

	– Не дейді?!

	Үрейі қалмаған Үрміз тамға іш киімшең қалпында ұмтылды. «Е, құдай, Мұхаңның құсы аман бола көргей...» Барса, бір балапан шынында да өлген екен. Көтеріп алды. Жоқ. Мұхаңдікі емес, өзінікі екен. Жылан шақса керек. «Е, мейлі, Мұхаңның қыраны аман болса болды», – деді қуанған қарт.

	Сол күні киіз үйдің іргесінен жас талдан тоқып әдемілеп күрке жасады да, жалғыз балапанды соның ішінде күтті.

	Бұл кезде балапан қарақанаттанып, әжептәуір есейіп қалған еді. Енді даусы да кәдімгідей түзеліп, үлкен бүркіттердікіндей шаңқылдап шығады. Салалы балғын тұяғымен сексеуілден жасаған ағашты құс сығымдап жіберердей болады.

	– Мұхаңа апарғанда бас-аяғы бір құлаш үлкен құс болатын болды, – дейді қарт та мақтанышпен.

	Жер-көкті шыжғырғандай қапырық ыстықпен июнь айы да бітіп қалған. Үрміз қарт Алматыға жүрер күннің жақын қалғанын санап, ауданнан келер шақырту хабарды елегізе күтумен болды. Июньнің ең соңғы күндерінің бірі еді. Қарт кемпірі екеуі радиоқабылдағышты ашып, Алматыдан берілген ертеңгі концертті тыңдап, шай ішіп отырған.

	Кенет диктор кезекті әнді хабарлаудың орнына, көктен түскен жайдың оғындай ғып суық бір хабарды айтты. Москвада Мұхаңның қаза болғанын айтты. Қайталап айтты. Үрміз бен Зейнеп бір-біріне бедірейе қарасқан күйде көз шаралары ыстық жасқа толып, тым-тырыс отырып қалды.

	Үлкен адам дүние салды.

	Киіз үйдің қайырулы есігінен құмды өлкенің талай жері көрініп тұр. Ауыр қазаны естігендей жым-жырт боп, бүгжиіп жалдар жатыр. Сыңсып өскен сексеуілдердің бүрі қарт ананың шашындай ақшулан боп, бүкіл құм үстін сағалап кете берген. Дәл бүгін түнде ғана ағарып шыққандай. Қобыз күйі естілгендей болады. Бірде азынаған, бірде сыңсыған мазасыз мұңды күй. Үлкен адам дүниеден қайтты.

	Радиодан концерт жалғастырыла берді. Дарылдаған әйел үні «ахахаулап» шырқай жөнелді.

	Үрміз қарт сандықтағы «Абай» романының бірінші кітабын алды. Алғашқы бетіндегі Мұхаңның суретін ашты. Сол көктем айында келгендегі жылы шырайлы, ойлы қалпы мына суретінде де тұр.

	– Қайран Мұха, топырағың торқа болсын!..

	Үрміз қарт Мұхаңның балапанын үлкен бүркіт етіп күзге дейін өсірді. Бұл нағыз қыран құс болды. Қанатын жайған кезде үй орнындай жерді бір-ақ жауып алады. Құм арасында күзгі салқынның сызы біліне бастады. Күн салқындаған сайын құс та бой жеткен сұлудай таралып, құлпыра түсті. Күндердің бір күнінде құстың қанаты, әбден қатты-ау, енді көк жүзінде еркін жүзе алады-ау деген шақта Үрміз карт оны жақсылап тұрып бабына келтіріп бір қайырып, аяқ бауын шешіп алды да, үй іргесіндегі шоқалдың үстіне алып шығып, әуелете серпіп қап босатып жіберді. Босап шыққан құс әуелі өз күшін байқағысы келгендей біразға дейін жер бауырлап ұшып барды да, онан соң бірден шырқап тіке көтерілді. Көк жүзіне шығып алған соң, аспан кеңістігін шарлап ұзаққа, алысқа бет түзеді. Үрміз қарт құс соңынан көзі талғанша сығырая қарап ұзақ тұрды. Буалдыр көк күзгі аспан аса бір жаймашуақ, мейірімді райын танытады...

	Мұхаң жайындағы қарт әңгімесін тыңдап боп, сыртқа шықтық. Күн ыси бастапты. Төбемізден бір топ үйрек дүрліге ұшып өтті. Анадай жердегі шоқал үстінде күшіген ұшып жүр. Тегінде көктемге қарай құм ішінде жемтікке үйірілген күшіген, қарақұстар көп болады екен. Оларды жалп-жұлп етіп қанат қаққанынан-ақ танисың... Ал, түу, сонау шырқау биікте қара ноқат қалықтап жүр. «Ол қыран» дейміз барлығымыз да бір ауыздан.

	Қанат қақпайды, көк жүзінде еркін жылжиды. Бүкіл даланы үстінен шолып жүргендей.





КӘМЕНТОҒАЙ




	Біздің ауылдың оңтүстік шетінде Кәментоғай деген терең сай бар. Сайдың іші ит тұмсығы өтпестей боп сыңсып өскен, ну жыныс қалың ағаш: күміс жапырақты көк теректен бастап қайың, үйеңкі, қарағаштың бірнеше түрі, итмұрын, ең аяғы жабайы өскен шілік талдарға дейін бар, жап-жасыл боп тұнып, көзді арбап тұрады. Бұл тоғай соғыстан кейінгі елуінші жылдарда пайда болды. Онан бұрын сай ішінде қарақоға мен балқұрақ қана өсетін, түбі түйе түссе шыға алмайтын бығып жатқан тартпа қорық батпақ болушы еді. Адам мен мал маңайына жоламай, анадайдан айналып өтетін.

	Бір жазда көрші колхоздан Кәмен деген көп балалы біреу көшіп келді де, терең сайға тік құлама жарқабақтың үстінен екі бөлмелі кірпіш там салып алды. Күзде, дәл қар жауардың алдында, жер тоңданып қатқан кезде батыр тұлғалы Кәмен өзінен басқа адамның қарымы жетпес үш құлаш шалғысын алып сайдың табанындағы қалың өскен балқұрақ пен қарақоғаны тып-типыл ғып шауып тастады. Онан соң әлгі қорық батпақты жағалап жүріп толып жатқан ұсақ шыбықтар шаншыды. Оның бұл әрекетіне күле қараған ауыл адамдары:

	– Оу, жаңа туысқан, бұл жерді тоғай еткенде саған түсер пайда не? – дескен әжуалап.

	– Не пайда түсер дейсің, өсе берсін, – деді Кәмен. Әрине, о кезде бұл жердің, тоғай боп кетеріне ешкім сенген жоқ, тіпті сенбек түгілі түстеріне де кірмейтін және мұндай еш пайдасы жоқ қаракет те біздің ауыл үшін тек келемеж күлкіге тиек етер әжуа ғана жай еді. Осыдан бастап ауыл адамдары бұрынғы Қоғалысайды «Кәментоғай» деп атады. Әу баста жұрт бұл атпен күлкі үшін атаса да келе-келе ол келеке-күлкі жайына қалып біртіндеп ескі Қоғалысай аты ұмытылып, оның орнына «Кәментоғай» деген жаңа аты шынымен жарасым тауып, үйлесіп, ақыры, мүлде сіңісіп кетті. Жылдар өтіп жатты. Кәмен болса көктем сайын бой бергісі келмей қаулап өскен құрақ пен қоғаны қайталай отап, қорық батпақтан кеберсіген аумақты кеңейте түсумен болды, және босаған жерге ылғи шыбық үстіне шыбық шаншып отырды. «Бұл нендей ағаш, бұл не әжетке жарайды-ау?!» деп таңдап та жатпайды, қолына іліккен шыбық болса-ақ апарып сайдың табанына шаншып жатқаны. «Өсе берсін» – деп қоятын. Күректей қолдың мейірімін сезгендей әлгі жас шыбықтар келер көктемде бұралып жапырақ жайып бірін-бірі жарыса қуалап өсе беретін.

	Басқалардың тамырымен қазып әкеп орнатқан ағаштары ала жаздай бүр жара алмай сидиып семіп тұрғанда Кәменнің сынық бұтақты шанша салып өсіруі таң қаларлық жай еді... «Апыр-ау, бұл шіркіннің ағаш өсіруде не сиқыры бар екен-ей», – десетін көршілері. Сайды кеулеп өрлей желкілдеген жас тоғайдың аумағы жыл өткен сайын ну жынысқа айналып кеңейе берді. Біртіндеп бой түзеген жас шыбықтар көзді арбаған сұлу сүмбіл теректерге айналды. Сәл жел тұрса жапырақтары суылдап төңірек шуға толып кетеді.

	Шілденің қапырық ыстығында көлеңке іздеген адамның аңсары енді сол тоғайға ауатын болды. Бір ауық ағаш арасының саялы көлеңкесінде дем алғысы келген ауыл адамдары ендігі жерде қолы босап кетсе ойланбастан тура Кәментоғайға тартатын. Құс біткеннің ордасы болған жас тоғайдың іші шынында да жанға сая, көңілді еді. Адам ғана емес-ау, бүкіл табиғаттың өзі осынау алақандай жердегі жас тоғайға еріксіз қайырылатын сияқты еді. Самал жел тұрса Кәментоғайдың үстінен ғана сусылдап есетін болды, әнші құс келсе Кәментоғайға ұялайтын болды. Тіпті бұрын біздің ауыл естімеген, білмеген беймәлім көрікті құстар пайда бола бастады.

	Биік жердегі ағаштарға сай түбіндегі сылдырай аққан бұлақтан суды қолмен тасып құюға тура келген. Бұл жұмысты Кәменнің толып жатқан қара борбай балалары атқарады.

	Бір қызығы: тоғаймен бірге жылдар өткен сайын Кәменнің балалары да көбейе берді. Олар ертеңді-кеш шелек сүйретіп тоғайдан шықпайды. Үйректің балапанындай үпір-шүпір боп бық-бық етіп шулап жүргендері де бір қызық. Әйелі «Батыр ана» орденін алғаннан кейін, екі рет егіз баладан туды, онан кейін араға екі жыл салып үш ұл бірдей қатарынан дүниеге келген, газеттерде айлар бойына Кәменнің семьясы туралы нелер қызық мақалалар басылды. Радио-телевидениеден қаншама тілшілер келді, кино да түсірілді, әй, армансыз-ақ шулатты-ау!..

	Әрине, жазу да, киноға түсіру де – бәрі де жақсы ғой, бірақ осынша толып жатқан баланы тәрбиелеп, өсіру тауқыметін есіңе алғанда төбе шашың тік тұратын. Кәменнің үйінде бірер сағат отырып шыққан адамның өзі екі құлағы тұнып, басы айналып, есеңгіреп қалатын. Үлкені бар, кішісі бар, өңшең қара сирақ балалар: бірі секіріп, бірі төбелесіп, бірі тырқылдап күліп, бірі бақырып жылап қашан да азан-қазан болып шуылдасып жатады. Ал Кәмен мен әйелі болса өздерінің бұл тұрмыстарына дән риза. Бір қабақ шытып кейіген жандар емес. Әйелі ертеден қара кешке дейін күйбең-күйбең: балаларының кірін жуып, киім-кешегін жамап-жасқап, тамағын пісірумен-ақ болады, ал Кәмен жұмыстан қайтса-ақ, әуелі үй төңірегіндегі шаруаларын тындырып жайғастырады да, онан соң демалудың орнына, қалың шудың ортасына кеп кіріп балаларының талапайына түседі. Бірі басына шығып, бірі мойнына мініп, асыр салып домалаңдаған балаларының астында алып денелі

	Кәмен – үлкен тай тулақ құсап жататын. Бұндай сәттерде балалары еркеліктің шыңына шығатын, оны құлағынан, мұрнынан жұлқылап, бүйіріне тепкілеп, істемейтіндері қалмайтын; біресе ат болады; сөйтіп балалары онымен әбден сілелері қатып шаршағанға дейін ойнайтын да, ақырында әкелерінің төңірегінде ұмар-жұмар боп бұйыққан қозылардай бірінің басы, бірінің аяғы айқасып, бірі бүктісе тоңқайып, бірі шалқасынан түсіп, қарны жалтырап ұйқыға кететін.

	Әкесіне бүйтіп тек кішілері ғана емес, тіпті ес кіріп, естияр болған үлкендері де қатты еркелейтін. Бір ретте шаруа жайымен үйлеріне кіріп келгенімде өз көзіме өзім сенбей аңырып тұрып қалдым. Кәмен тақыр еденде жүрелеп отыр да бой жетіп қалған үлкен қызы – Әйкен әкесінің иығына мініп ап: «Әке, тұршы кәне! Күшті болсаң мені көтеріп тұршы» деп бүйірге тепкілеп, інілеріне бас болып айқайлап отыр екен. Мені көріп, естияр қыздарының мына қылығына қысылып қалған шешесі:

	– Жә, былай тұр! Өй, әдепсіз неме... – деп ұрсып тастады. Бетін басып ұялған Әйкен, тасыраңдай жүгіріп сыртқа шығып кетті. Кәмен болса:

	– Ұрыспасаңшы балаға, – деп қойды әйеліне.

	– Қойшы әрі! Еркелеткеннің жөні деп, о не? Қыз дегенге бір ауық қаталдау болсаңшы деп қанша айттым, – деген әйелі бұрқылдай түсіп.

	– Пәлі, шіркін сөзіңе болайын. Өзі қыз болмағандай сөйлеуін, – деп Кәмен де беріскен жоқ. – Қыз бала деген ата-ананың аз күнгі қонағы емес пе, қайта ұлдан гөрі соларды көбірек еркелеткен жөн.

	– Иә, со бойжеткенше, мойныңа мінгізіп жүр.

	– Бойжеткені несі, ей!.. Әлі бала емес пе. Осы сен, қатын, соңғы кездерде балаларға тым қатал боп барасың-ау, ә?..

	Менің көзімше дауласқысы келмеді ме, кім білсін, әйелі күңкілдей сөйлеп тысқа шығып кетті. Кәмен басын шайқап күліп қойды.

	– Біз де кейде өстіп шекісіп қаламыз, – деді ақтала сөйлеп. Келер жазда Кәменнің үйіне уақытша сәл бір кірбің енді. Әлгі «әлі бала ғой» деп жүрген – тұңғышы Әйкен көрші колхоздағы біреуге күйеуге қашып кетіпті. Мұндай жаңалық сымсыз телефон арқылы біздің ауылда тез тарайтын. Бұл жолы да қызыл іңірде қыз қашты да, ел орынға отырмай-ақ осы хабар бүкіл ауылға мәлім болды. Кәменге көңілі жақын деген ауыл азаматтары аттары барлары бір-бір атқа мініп, қолдарына сойыл ұстап, қала берді мотоциклдерге мінгесіп, машинаға тиеліп, ілездің арасында қызды іздеуге жиналып та қалған. Егіле жылаған Кәмен өзі бас боп атқа қонды, жігіттерге жалына тұрып:

	– Айналайындар, ұстасаңдар ешкімге қол жұмсамаңдар. Тек әйтеуір Әйкенімді үйге алып қайтсаңдар болды, – деп өтінді.

	Қуғыншы аттылардың жан-жаққа шапқылаған тұяқ дүбірлері, фарлары жарқ-жұрқ еткен мотоциклдер мен машинаның тырыл-гүрілдері ен даланы жаңғырықтырып осы аймақтағы ауылдарды тегіс дүрліктірді. Бірақ қыз бен жігіт суға сіңгендей із-түзсіз ұстатпай кетті.

	Түні бойы ат тізгінін тартпай ой мен қырға шаба-шаба әбден қалжыраған Кәмен ертеңгісін үйіне кеп құлап түсті. Сол жатқаннан үш күн бойы орнынан тұрған жоқ.

	Үшінші күні жұбатып басу айтушылардың бірі боп ауыл ақсақалдарымен бірге Кәмендікіне мен де бардым. Кәмен басын көтерді. Мұндай боркемік адам болар ма? Үш күннің ішінде сылып алғандай-ақ жүдепті. Кішірек көздері шүңірейіп, жақ сүйектері шошайып, қоңқиған мұрны ғана қапты.

	– Батыр-ау, қой енді. Түк көрмегендей мұнша күйремегің не?! Бір балаң екеу болыпты, қайта қуанбайсың ба? Қосағымен қоса ағарсын деп жақсы тілеуіңді айтсаңшы, – деп ортамыздағы ақсақал адам оған зекіп қойды.

	– Қашып кеткені батады, қашып кеткені, – деді Кәмен даусы әзер шығып. Осы тұста шай қамында жүрген әйелі:

	– Қайдан, қашпаса сен жіберетіндей болдың ба?! Бір-екі рет қызыңның тілегін білдірмек боп: «Әйкенжанның сондай ойы бар сияқты» деп құлақ қағыс еткенімде, жарылып кете жаздамап па ең, – деді оны кінәлап. – Айналайын, қарғашым, әлдекімдерге ұсап қашып-пысып кетті ғой, ақыры...

	Әйелі сөзінің соңын сыбырлай жұтып, көз жасын теріс қарай тұрып сығымдап алды. Кәмен де бұдан әрі өзін-өзі ұстай алмай, төмен қарап отырған күйі танауын қорс-қорс тартып қоңқылдап:

	– Бала еді ғой, әлі бала еді ғой, қарғашым, – дей берді.

	Ойлап отырсам сонан бері де біраз жыл өтіпті. Кәменнің тоғайы бұл күнде бұрынғысынан да кеңейіп өсіп кеткен. Күміс жапырақты зәулім көк теректердің бойы терең сайдың деңгейінен әлдеқайда асып тұрады. Ауылымыздың көркі десе де болғандай. Бұрын біздің ауыл ағаш атаулыны өсіріп көрмеген. Ал қазір көшенің әр тұсынан, дәл сол Кәменнің теректеріне ұқсаған сүмбіл жас теректер көзге жиі түседі. «Менің тоғайымның бұтақтары ғой», – дейді Кәмен.

	Кәменнің қара борбай балалары да шетінен ер жетіп өсіп келеді. Бой жетіп қалған қыздар, жасөспірім бозбалалар тоғайдың төңірегінде көп-ақ. Өткен күзде үш ұлы бірдей әскер қатарына шақырылған, оларды Кәмен өзі аудан орталығына дейін азық-түліктерін арқалап барып, сәт сапар тілеп аттандырып сап қайтты. Аудандық соғыс комиссариаты бір ұлын бірер жылға кейінге қалдырмақ болған екен. Кәмен өзі көнбепті: «Оны өз қатарынан кейінге қалдырып, обалына қап қайтем?! Барып, міндетті борышын кезінде өтеп қайтсын», – депті. Тағы бір жаңалық: өткен жылы Кәменнің Әйкенге тете тағы бір қызы – Мәйкен өзіміздің колхоздың екінші бригадасындағы есепші жігітке тұрмысқа шыққан.

	Кәмен мен әйелі бұл қыздарын ұзатарда да Әйкен қашып кеткендегідей қатты қапаланды. Сонда Кәмен: «Ә, баланың көп болғаны жақсы-ау, бірақ осылардың ұлын ұяға, қызын қияға қондырамыз дегенше біз бейбақтарда шаш та қалмас» деп, қамыға отырып сырын айтқан маған. Бірақ не дегенмен өмірдің өз заңы бар ғой. Кімді де болса бағындырады. Сол заңға Кәмен де мойынсұна бастағандай еді.

	Биыл пішен басталғалы Кәмен екеуміз мая салып жүрміз. Дала қосында бір жатамыз. Ертеңді-кеш жұмысқа бірге барып, бірге қайтып, өте жақын араласып кеттік. Мен жұқалтаң бір жігітпен маяның үстіндемін де, ұзын бойлы Кәмен айырмен төменнен бізге шөп көтеріп беріп тұрады. Мұндай да қайратты адам болады екен!

	«Әуп!» деп шіреніп тұрып сілтеген кезде бір шөмеле шөпті маяның үстіне бір-ақ лақтырады. Біз маяның үстіндегілер екеулеп жүріп әзер жаймалаймыз. Сондайда мен: «Боркеміктік осы қайратпен бір бойына қалай сыйысып жүр екен» деп таң қаламын.

	Бүгін күндегідей емес, Кәмен таңертеңнен-ақ жұмысқа көңілсіз кірісті. Ұйқысы қашқан адамдай өңі сұрланып, ауық-ауық айырына сүйене тұрып, ауыл жақтан келетін қара жолға елеңдеп қарай берді. «Апыр-ай, өз-өзінен жүрегімнің аузыма тығылып тұрғаны, қуанышқа болғай...» – деп күбірлеп қояды.

	Енді бірде ол мазасы болмай тұрғанын бригадирге де білдірді. Сәті түсіп, Кәмен екеумізді бригадир бір күнге ауылға барып дем алып қайтуға босатқаны. Көліктің реті болмаған соң, біз бес-алты шақырым жерге жалғыз аяқ сүрлеумен төтелетіп, жаяу тарттық.

	Сәске түс боп қалған кез. Күн шыжып тұр. Белуардан өскен көк майса шабындықтың ортасында келеміз. Шырмауық шөптер аяғымызға оралып зың-зың еткен шыбын-шіркей, шілделіктер аттаған сайын жыртылып айырылады. Балқурай мен сиыр жоңышқаның ұсақ гүлдері балауызданып тұр, жабайы аралар олардың бірінен біріне ұшып, желімге қонғандай жабыса қалады. Аңқыған жұпар иістен бас айналғандай. Ыстық аптаптан талмаурап қалғып-шұлғып ілби басамыз. Ұйықтаған күйі жүріп келе жатқандаймыз.

	Сондайда аспандағы адасқан қаздай әр тұстан қалықтаған ақша бұлттардың бірі кеп дәл төбемізде айналып тұрып алады, көлеңке түсіп селт етіп оянғандай боламыз, маңдайымыздан қоңыр самал жел сипап желпіп өтеді, бойымыз сергіп, бұлттан ары бояп қойғандай шымқай көк аспанға қараймыз.

	– Шіркін, заман осы ғой, міне. Адамға мұнан өзге не керек, – дейді Кәмен. Сөйтеді де алқынғандай боп кеудесін ұстайды: – Әй, мына жүрегі құрғырдың аузыма тығылып келе жатқаны-ай... қуанышқа көрінгей... – дейді.

	Кәменнің тынышы болмай келеді, ауық-ауық алқына тоқтайды.

	Ірк-ірк еткен ірі денесін тер басып кетті. Әлден уақытта:

	– Біз бір атадан он бес ағайынды едік, – деді бас жоқ, аяқ жоқ. Онан іркіліссіз сөйлеп келеді. Даусы жасып аянышты шықты. – Не керек, тоз-тоз болдық қой. Біреулері ертеректе аштан өлді, біреулері ауырып өлді, енді біреулері соғыстан қайтқан жоқ. Сонан жалғыз, мен-ақ қалдым. Шіркін-ай, небір сабаздар еді, бір де бірінің артында тұяқ қалмады-ау... Әйтеуір, менің соңыма ерген біраз күшіктерім бар, тіл-көзден солар аман болса екен деп тілеймін де... Бәрінен де соғыс деген пәле болмасын десеңші. Сен газеттерді құр жібермей оқып жүресің ғой. Саясаттың беті оң ба?..

	– Оң болады ғой, Кәмеке. Күш деген кімді ақылға салмас дейсіз, – деп мен өзім оқып білген біраз жайларды әңгімелей бастаймын.

	– Күш деген жақсы ғой, бірақ барлық жақ бірдей күшейе берсе оның несі жақсы дейсің, – деді Кәмен менің сөзімді бөліп. – Менің ойымша со соғыс деген пәлеңді бала-шағасы жоқ қулар шығаратын болу керек.

	Әңгімелесе жүріп дәл Кәментоғайдың тұсынан сайға түстік. Үпір-шүпір боп шуылдап ойнап жүрген өңшең бір қара домалақ балалар бізге қарай лап қойды. Келе бірінен кейін бірі Кәменнің аяғына оралып, ол еңкейіп біреулерін сүймек болған кезде, бойы жеткендері тырбаңдай жабысып арқасына, мойнына мініп алды. Кәмен балаларының бірін де жерге түсірген жоқ. Мойнына, иығына, арқасына мінгізіп, қалғандарын қолтығына қысып көтеріп жүрді. Оның бойындағы алып қайраттың, ең әуелі, дәл осындайда қажет екенін мен сонда бірінші рет ұққандай болдым. Есігінің алдына жеткенімізде бұл үйден бұрын мен көрмеген тағы бір қара домалақ бала әлтек-тәлтек басып қарсы шыққан. Басқаларындай «әкелемей» «аталап» жүгірді.

	– Қарашығым, қарашығым, – деп Кәмен оны да жерден іліп алды.

	Біраз күн көрмегенге балалары да сағынып қалса керек, әкелерінен айырылар емес: бірі құлағынан тартып, бірі мұрнынан ұстап, енді біреулері жеңінен жұлқылап есін шығарып жіберді. Кәмен болса екі езуі екі құлағына жете ыржиып, солардың талауына түскенше рақаттана масайрап отыр. Әлгінде ғана шаршап, шөліркеп келгені де мүлдем есінен шығып кеткен сияқты. «Аталап» шыққан екі кішкене баланы нұсқап:

	– Сіздерде мұндай бала жоқ еді ғой? – дегем. Кәмен ол баланы ерекше мекірене иіскеп:

	– Тұқым ғой, бұл менің бұтағым ғой... – деді. Осы кезде үйден Кәменнің әйелі де шықты.

	– Әй, атасы, сүйінші... Сүйіншімді әпкел, – деп өзі бір хатты ұсына берді. – Жаңа ғана Әйкенжанның ауылынан бір шопыр бала келіп, беріп кетті. Айналайыным, аман-есен босаныпты...

	Кәмен хатты жұмарлай ұстаған күйде:

	– Бәсе, бәсе... – деп күбірледі. – Ертеден бері жүрегім аузыма тығылып мазам болмап еді... Бәсе...

	Сәлден кейін көңілі қуаныштан орныққандай болған соң, хатты ашты.

	– Мына шіркін қалай жазған ей, адам танымайтындай етіп. Сы-ә-лы-е-м-ы... сәлем, хы-а-ты, хат... – деп ежіктеді де бұдан ары әйеліне:

	– Япыр-ай, әлгі күйеу баланың өзі кеп, айтпағанын қарашы-ай! – деді.

	– Күйеу бала таудағы малға тұз тартып әкеткен көрінеді.

	– Ә! Бәсе! Әйтпесе, о шіркін сүйінші сұрап өзі жетіп келер еді, ендігі, – деп Кәмен мәз боп күлді. – Ол шіркіннің мінезі сондай, аңқылдақ.

	Ол қолындағы хатты аударыстырып ұстаған күйде:

	– Ал, кемпір, не істейміз? – деді, әйеліне сұрақты кескінмен бұрылып.

	Оның ойын бірден ұққан әйелі:

	– Құда-құдағидан ұят болар, бірінші баласын алдық қой, – деген. Кәмен де бірден келісті.

	– Иә, иә, ұят қой, амал қанша, – деп қостай түсті де, артынша көңілі басылғандай күрсініп қойды.

	– Тұқым ғой, тек, тірі болсын... Сен кемпір, ондық-мұндық қант-шай, жентіңді алып, бүгін-ертең барып қайт. Мен кейінірек, пішен аяқталған соң барармын, – деді.

	– Бүгін-ертең қайдан барам. Әлгі қыз бен ұл екеуі бірдей қосарланып институтқа түсуге барамыз деп жүр емес пе. Биылша ұл ғана барсын деп едім, әнеу күні өзің сені де жібереміз деп қызды да желіктіріп кетіпсің, – деген әйелі кейіс үнмен.

	– Енді қайтесің, қатарынан қалғысы келмей тұрса.

	– Е, қойшы, сонда да осы сенің емешегің ерекше үзіліп тұрады.

	Со қыздың биылша үйде-ақ қалатын жөні бар еді.

	– Биылша дегенмен кейін-ақ оның мүлде қалғаны ғой оқудан, кемпір. Жә, осы бізге біткен қыздың бәрінің маңдайына орта мектеп бітіріп күйеуге тиюді жазып қойып па? Ең болмаса, біреуі жоғарғы оқуға барсын да. Бәлкім, мұнан кейінгі қыздар содан үлгі алып оқуға ұмтылар. Солай емес пе? – деп Кәмен сөзіне қостау күткендей маған қарап қойды. – Ал жол қаражатына, мына көршілердің біреуінен қарыз ала тұр. Осы айдың аяғында қайырып береміз ғой, қазір мына пішеннің еңбегі жақсы жүріп жатыр. Сөйт, – деп осымен бұл әңгімені тұжырғандай рай танытты.

	Мұнан әрі отыра беруді қолайсыз көріп кете бермек едім, Кәмен етегімнен ұстай алды.

	– Әй, бидай көже ішіп кет.

	– Рақмет.

	– Жә, рақметіңді сонан кейін айтарсың.

	– Ойбу, сөзге айналып мен де отырып қаппын ғой, – деп әйелі дегбірі қалмай ұшып тұрып үйге қарай кетті.

	Сәлден кейін екі үлкен тостағанға шіпілдете құйып бидай көже алып шықты. Айран қатқан ашқылтым көже мұздай салқын екен, тісті сырқыратып жіберді. Шөліміз қанып, бойымыз салқындап мүлде рақаттанып қалдық.

	– Балалардан хат бар ма? – деп сұраған енді Кәмен әскердегі балаларын есіне алып.

	– Егіз екеуінен бар, әлгі Қазтайдан жоқ. Түнеу күнгі ұрысқанымызға өкпелеп қалды ма, жаман неме, қайдам.

	– Өзінікі де жөн бе енді?! Әскерде жүріп қызбен суретке түскен деген немене?

	Кәмен енді маған бұрылып әңгімелерінің жайын түсіндіре бастады.

	– Әлгі үлкенірек ұлымыз Полтавада служить ететін. Сонда бір орыстың қызымен суретке түсіп, сонысын осындағы тетелес інілеріне жасырып салып жіберіпті. Жаман неменің мақтанғандағысы да. Балалы үйдің ұрлығы жата ма, тәйірі, кішілері ұрлап әкеп оны шешесі екеумізге көрсеткені. Күшіктің сонысына ашуланып, ұрсып хат жазып ем: қыз қуып сандалмай жайыңа жүр, әскери қызметіңді дұрыс атқар деп. Оның үстіне осында өзімен бір класта оқыған мына көршіміздің жап-жақсы қызы бар, әуелгі кезде сонымен хат алысып тұрады деп еститінбіз. Оған мына шешесі екеуміз кәдімгідей іштей қуанып жүретінбіз де. Сонан кейін істеп жүрген ісін қарашы күшіктің... – енді қайтадан әйеліне бұрылды:

	– Айтпақшы, байқастап көрмедің бе, мына Тасыбектің қызына кешірім сұрағандай боп хат жазбап па?

	– Жоқ. О, байғұс, хабар күткендей жаутаңдап өзіме қарайды. Әй, жақсы бала-ау, тәрбиелі, көргенді... Айрылып қаламыз ба, деп қорқам. Әттең әлгі көкшешегім қолымда болса жанын шығаре-еп тұрып, осы Тасыбектің қызына үйлендірер ем-ау.

	– Иә, жақсы бала, – деп Кәмен де қостап қойды.

	Мен де жөніме кеттім. Былай шыққан соң бұрылып артыма қарадым. Кәмен үйінің іргесіндегі биік жардың үстінде тұр екен. Ауылдың әр тұсындағы бой түзеген күміс жапырақты көк теректерге қарап тұрған секілді. «Менің тоғайымның бұтақтары ғой» деп күбірлеп тұрғандай көрінді маған.

	Бірер сағаттан кейін ағаштың көлеңкесінде жатып кітап оқып демалайын деп Кәментоғайға келдім. Көлеңкесі молдау теректің түбін сайлап ап, созыла түсіп жата бергенім сол еді, тапырақтай жүрген аяқтың дыбысы естілді, басымды көтергем, анадай жерде Кәмен кетіп барады екен. Мені аңдар емес. Бағыты бағанағы өзіміз пішеннен келген жалғыз аяқ сүрлеу.

	– Оу, қайда кеттіңіз? – дедім дауыстап. Ол селт етіп тоқтады да мені көріп:

	– Ә, сен екенсің ғой, – деді – демалып жатырсың ба?

	– Иә.

	– Әрине, сендер кітап оқып демалғанды жақсы көресіңдер ғой.

	Ал мен жұмысқа қайтып барам.

	– Демалмадыңыз ба?

	– Несіне демалам, шаршап жүргем жоқ қой. Көңіл орнына түсті.

	Енді жарты күн болса да, тәбілге еңбек жазылғаны дұрыс та.

	Сөйдеді де қорбаңдай басып жүріп кетті. Денелі адамның асыққаны қызық қой, емпелеңдеп оңқа-шоңқа құлап түсердей боп барады, ми қайнатардай шыжғырған ыстық күн ойына да келер емес.





ТАҢҒЫ ШЫҚ




	Селолық дүкеннің сатушысы Тұраш қамаудан үш ай дегенде босады. Қоңыр сырмен боялған зілдей ауыр ағаш қақпа қарсы алдынан ешбір сықырсыз жайымен сырғи ашылды. Тұраш сыртқа шықты.

	Осыдан үш ай бұрын қамауға айдап әкелгенде қыстың күні еді. Көше омбы қар болатын. Үскірік жел суыра соғып тұрған. Арықтағы су көкпеңбек боп безеріп қатып жатқан еді. Содан бері: шалқар аспан жүзіне сақинадай ғана тор көз терезеден қарап, кең дүниені қоршауы биік, тар аулаға күніне бір ауық шығарғанда ғана сезетін. Сонан бері жабырқап, әбден титығып басылған көңіл дәл қазіргі сәтте мың сан құс боп сайрап қоя берді. Көкірегі қуанышқа толып, жарылардай боп кетті.

	Буындары сәл діріл қаққан Тұраш көше бойлап келеді. Асықпай басып, жай серуендеген адамша жүруге тырысады. Есіл-дерті сырт көзге қамаудан шыққанын танытпау. Әлсіреген халін сездірмеу.

	Автобус станциясына келді. Мұның ауылына жүретін автобус жарты сағаттай бұрын соңғы рейспен кетіпті. Енді тек ертең таңертең жүреді екен. Не істерін білмей ойланып қалған Тұраш қалтасында көк тиыны жоқ екенін есіне алды. Қарыз сұрайтын таныс біреу кездеспес пе екен деп біраз қарайлады. Бірақ автостанцияға жан адам бас сұққан жоқ. Тек анадай шетте, көшенің бұрышына ине-жіптен жаңа шыққандай тап-таза киінген қара костюмді жас жігіт тұр. Тықыршып, сағатына қарай береді.

	Тұраш не де болса сол жігіттен бірер сом сұрап алуға оқталған. Үркітіп алмайын деп, ақырындап таяп келді. Осы мезетте үстін шерткіштеп, туфлиіне қараған жігіт дереу қалтасынан қызыл шүберекті ала сап, аяғын ысып-ысып қойды. Шүберегін сілкіп-сілкіп, бүктеп қалтасына қайта тықты. Жалт-жұлт еткен қызыл пүліш екен. Тұраштың жүрегі зырқ ете түсті. Теріс айналды. «Түу, ақшасы да, бәрі де құрысын, тезірек кетейінші...» деп шеткі көшемен тауға қарай тартты.

	Мұның ауылына баратын жалғыз аяқ жол әуелі тауды бөктерлей жүріп, екі-үш белеңді асқаннан кейін үстіртке шығатын. Тұраш сол жалғыз аяқ жолмен жүріп келеді. Қара тер боп үстіртке де шықты.

	Аласа қоңыр таудың үсті тақтайдай жап-жазық. Өткен жылғы саржағал бетеге тұтасып жатыр. Түбіртегінде қадалған көк қылтанақтар көрінеді. Аяқ астынан пыр-пыр етіп бозторғайлар ұшады. Көк жүзіне шығып ап шырқырап тұрады да, бетегеге қайта сүңгиді.

	Тұраштың көкейінен қызыл пүліш кетпей қойды. Сәнқой жігіт әлгі қиықты қайдан алды екен? Әрине, мұның үйінен алған жоқ. Бірақ қайдан алды екен, ә?..

	Алқынған Тұраш жүрісін баяулатып жан-жағына көз тікті. Аудан орталығы тау ығында көрінбей кеткен. Қазір қай жағына қараса да мөлдір көк аспанның күмбезі тек тау үстіне ғана төңкеріле қалған сияқты. Анадай жердегі биік-биік қарлы шыңдардың үстінен қол созым ғана көрінеді.

	Құдия еңкейген күннің көзі ақшыл сарғыш реңінен біртіндеп сүзіліп енді алқызылданып, жер үстін қызғылт шапақты нұрға мала бастады. Бүкіл үстірт күрең қызылданып жатыр. Аппақ қар басқан шыңдардың ұшар басы жалқын тартып жарқырайды. Тұраштың көз алдына тағы да қызыл пүліш келе қалды. Бойы тоңазығандай дір ете түсті. Онан соң: «қойшы, болар іс болып кетті ғой, құрысыншы», – деп өзін-өзі жұбата бастады. Бір сәт әйеліне де «заты қызылқұмар емес пе, ол байғұсқа не кінә» деп кешірім еткендей болды.

	Осыдан біраз күн бұрын артынан тамақ алып келгенде әйелі: «Е, қойшы, сол он метр пүлішке бола соттар дейсің бе, шығасың ғой, аманшылық болса», – деген-ді. Сонда Тұраш әйелінің осынша парықсыздығына іштей ренжіп қалып еді. Бірақ өзі қамауда жатып, сағына жолыққанда қатты айтып, әйелін ренжіткісі келмеді. Іштей тынды... «оу, мәселе пүліште емес қой. Басқада... Енді неде, бәсе?.. Туу, құрысыншы, мейлі, не де болса еске алмайыншы сол пәлені...»

	Тұраш ауылға дейін қанша қалғанын еске алды. Ауыл – осы қоңыр таудың күнгейінде.

	Тас жолмен айналып жүргенде аудан орталығынан жиырма бес, отыз шақырым, ал тау асып төтемен жүрсе он шақырымнан асар-аспас жер. Miне, Тұраш әне-міне дегенше жол ортасына да жетіп қалды. Анау алда жатқан жырамен құлдиласа, табаңда Тастанның қыстауы бар – нақ жол ортасы. Онан арғы жол ылғи еңіске қарай. Осы жүріспен ел орынға отырмай-ақ үйіне жетіп барады.

	Жырамен төмен құлдилай бастады. Неғұрлым күнгей асқан сайын бетеге сиреп, енді ғана бүр жарған тобылғы, қараған жиіледі. Состиған жартастар көбейіп, жалғыз аяқ таспа жол солардың арасымен бұралаңдап кетті. Қорым тас та кезікті. Аттаған сайын салдыр-гүлдір етіп, тау арасының тыныштығы бұзылып келеді. Меңіреу тыныштықтан да осы салдыр-гүлдір ұнады Тұрашқа. Қорым арасында сасыр өсе бастапты. Көк кесірткеше тас қуысынан басы қылтиып тұр, тиіп кетсе жасық иісі бұрқ ете түседі.

	Күн қарсыдағы өркеш жотаның тасасына көрінбей кетті. Қызғылт сәулесі тек қарлы шың басында тұр. Жыра іші күңгірт тарта бастады. Еңіске жүру өте қолайсыз еді. Секірме тастардан сүрініп түсе жаздап, Тұраш өз денесін өзі әзер іркіп, зірк-зірк етіп келеді. Тауға шыққаннан да, таудан түскен қиын сияқты. Өстіп әбігер боп келе жатқанда табандағы ескі тас қыстаудың үңірейген терезесінен жылт еткен от көрінді. Өз екпінін ірке алмай аттай түскен, енді қыстау ішінде жанып жатқан от ап-анық боп үлкейіп көрінген. Бойын суық тер басып кеткен Тұраш қалшиып тұрып қалды. Айдалада, тау арасында иесіз қалған ескі тас қыстауда от жағып жүрген кім екен? Төбесіндегі мұржасынан бұрқырап көк түтін көтеріліп тұр. Қатты қорыққан Тұраш не ілгері, не кейін қозғала алмады. Бүкіл тұла бойы шымырлап ұйып барады. Осы кезде қыстау ішінен сыңғырлаған әсем күлкі – қыз күлкісі шықты. Мүлги бастаған тау арасының кешкі тыныштығын тіліп өтіп, күмісше сыңғырлайды. Әлі құрыған Тұраш сылқ етіп отыра кетті.

	Әлден уақытта қыстау ішінен қызыл көйлек киген талдырмаш жас қыз шықты. Киіктің лағындай орғыған, ақ маңдайлы, қос бұрымы тірсегін соғады. Басына ақ орамал тартып апты. Ыңылдап ән салып жүр. Анадай жерде үюлі жатқан тобылғыдан құшақтай ала бергенде көзі Тұрашқа түсті. Әуелі сілейіп тұрып қалды да, тобылғысын тастай сап қыстауға жүгіре кірді. Соның артынша әлгі қызбен сөйлескен еркек даусы да естілді. Енді қыстаудан қызға еріп жігіт шықты.

	Ұзын бойлы, кесек тұлғалы қара торы жігіт. Өз-өзіне келіп, бойын жиған Тұраш қорыққанын сездірмей соларға қарай жүрді. Таяп қалған кезде қыздың:

	– Ой, ол кісі емес екен. Тұраш ағай ғой, – деген сыбырлы сөзін естіп қалды. Жігіт те сыбырлап:

	– Ол кім? – деп сұрады.

	– Ұмытып қалдың ба, мына көрші колхозда дүкенші боп істеп еді ғой?

	– Иә, иә, енді түсті есіме. Қамауда емес пе еді?

	– Тс-с...

	Таяп келген Тұрашқа:

	– Сәлеметсіз бе, Тұраш ағай, – деп қыз өзі амандасты.

	Таныған кісіше жарқын шыраймен жөн сұрап жатыр. Жігіт те қол ұсынды. Тұраш қыз бен жігіттің түстерін шырамытқандай болды. Бірақ қапелімде бұлардың кім екенін, қайдан көргенін есіне түсіре алмады. Әсіресе қызды жақсы танитын сияқты. Аппақ тістерін көрсетіп, жымия күліп тұр. Таныс кескін, жақсы таныс...

	Тұраш өзінің автобустан кешігіп қалған соң төтелете жаяу шыққанын айтты. Енді жөн айтудың орайы қыз бен жігітке ойысқан.

	– Біз ауылдан жүрміз, ағай. Биыл колхозшыларға бақша салатын жер мына үстірттен берілген, – деді қыз қарсы беткей жақты нұсқап.

	– Ашық далада, тау үстінде тоңамыз ғой деп, мына қыстауға келдік.

	Тұраш: «қарақтарым, иесіз қыстауға түнеуге болмайды ғой» деп айтуға оқталды да, қыз бен жігіттің тіпті жайбарақат қалпын көріп іркілді. Бұл ақылы тым ерсі болатындай көрінді.

	Өз жолымен жүре берген. «Апыр-ау осы бір сүйкімді қызды қайдан көрдім? Өзі мені танып тұр. Жігітті де көрген сияқтымын. Қайдан көрдім?» деп ойлады. Едәуір ұзап кеткен, соңынан:

	– Ағай! – деген қыздың даусы естілді.

	Тұраш артына бұрылған. Қыз бен жігіт қосарлана жүгіріп келеді.

	– Ағай, сіз білмеуші ме едіңіз, мына, алдыңыздағы Қасқалдақ тасып жатыр қазіргі уақытта. Таңертең су тартылған кезде өтпесеңіз, қазір елең-алаңда өтуіңіз қиын. Әне, тыңдаңызшы... – деді қыз.

	– Иә, таңертең өтпесеңіз, қазір қауіпті, – деп жігіт те қостап қойды.

	Шынында Тұраш енді есіне алды. Тау арасындағы Қасқалдақ жазда сылдырап аққан кішкене мөлдір бұлақ қана болғанымен көктемде, тау басындағы қар еріген кезде қатты тасып, жаяу түгілі аттылыға өткел бермейтін. Құлағына енді жетті. Тасыған судың шуылы тау арасын жаңғырықтырып тұр.

	– Жүріңіз, ағай, бүгінше бізбен бірге болып, қонақ боп кетіңіз. Жас отаумыз. Түзде жүрсек те, үйде жүрсек те қонақшыл болғымыз келеді. Тойымызда болмасаңыз да, бүгінгі қонағымыз болыңыз, – деді қыз қиыла өтініп. Үлкен қара көздері жаудырап тілек етіп тұр. Ашаң жүзі кешкі қараңғылықта айрықша аппақ көрінді. – Жүріңіз. Аттап өтпеңіз біздің дәмімізді. Шақырсаңшы сен де ағайды, үй иесі сенсің ғой, – деп жігітті бүйірден түртіп қайрап қойды.

	– Иә, сөйтіңіз, ақсақал, жүріңіз... – деді жігіт те өтініп.

	Бұл кезде ымырт үйіріліп, көз байлана бастаған. Қыстау іші қараңғы еді. Жігіт пен қыз Тұрашты қолынан жетектегендей екі жақтап төрге шығарды. Тастан қаланған жер-ошаққа таяу тобылғының жұмсақ бүрі қалың етіп төселіп, үстіне үлкен кенеп плащ жабылыпты. Әлгінің үстінде қыз бен жігіттің киім-кешектері, буыншақ-түйіншектер жатыр. Бұлардың төрі осы екен.

	– Жантайып демалыңыз, – деп, жігіт өзінің мақталы фуфайкасын бүктеп, Тұраштың шынтағының астына тастады.

	Қыз тобылғыны үстемелей жағып, кішкене қара шәугімді отқа қойды.

	Қыстау іші жып-жылы. Шыжылдап, пырсылдап жанған жас тобылғының ашқылтым түтіні көзді жасауратады. От сәулесінен қыстау қабырғасындағы қырлы тастар көмескі ғана жылт-жылт етеді. Сәлден кейін шәугім қайнап, тасып кетті. Қыз басына тартқан орамалын дастарқан етіп жайды да, түйіншектің бірін шешіп нан турады. Екі стакан алып, қайнаған судан құйып, бірін Тұраштың алдына қойды, екіншісіне өздеріне құйды.

	– Ағай, қомсынбаңыз, алыңыз дәмнен, – деді күлімсіреп.

	Тұраш еріндерін күйдіре отырып ыстық суды сораптап іше бастады. Ішкен сайын бойы жадырап, тершіп, жан-дүниесі бұрын өзі сезіп, біліп көрмеген рақатқа батты. Ләм деп үн қатпастан шәугімдегі суды ақырына дейін ішті. Егер өздері айтпаса қыз бен жігіттен ештеңе сұрамауға бекінді.

	Шайдан кейін ірге жақтан Тұрашқа жұмсақ етіп төсек әзірленді.

	Ал қыз бен жігіт өздері плащқа оранып жатты.

	Ошақтағы қыз толтырған жас тобылғы бықсып, ызылдап, шыжылдап жанады. Әуелде сыбырласып жатты да, сәлден кейін қыз бен жігіт ұйықтап кетті. Бұл екеуінің кім екенін басын қатырып біраз ойлап жатты да, сәлден кейін бойы дел-сал боп езіліп, талмаусырап Тұраш та ұйықтады.

	Әлдеқандай дабырдан оянды. Қыстау іші ептеп жарық тартыпты. Кештете туған ай ашық терезеден сығалайды. Қыз үй ортасында қолының ауырғанын айтып жылап отыр. Жігіт оның асты-үстіне түсіп бәйек болуда.

	– Кәне, мына жарыққа әкелші, – деп ол қыз білегін ай сәулесіне тосты. Онан соң жұбатқан үнмен:

	– Ештеңе де болмапты, ептеп қана... – дей берген қыз білегін ерніне апарып.

	– Иә, саған ештеңе де болмаған, – деп қыз қолын жұлып алды. – Екі тастың арасына мыжылып қалды, ал сен ептеп қана дейсің. Аю сияқты теріс қарап аунап, тасты басып қалған сенсің... қолым-ай... қолым-ай... Енді не істейін...

	– Әкел жақсылап тұрып байлап берейін.

	Жігіт әлдеқандай шүберекті дар еткізіп жыртты да, қыз білегін тағы да ай сәулесіне тосып тұрып, байлап тастады. Үн шығармауға тырысып, тұншыға өксіген қыз орнына қайта жатты. Анда-санда жас балаша қорс ете қалады. Жігіт оны аймалап, басынан, көзінен сүйіп тағы да жұбата бастады.

	– Жыламашы енді. Төсекте жатып жылауға болмайды... Қазір-ақ қояды ауырғаны... Қойшы енді. Мына кісі оянып кетеді, әйтпесе. Жыламашы...

	– Оянса мейлі, қорқады дейсің бе? – деп қыз күңк ете түсті. – Қолым-ай, солқылдап әкетіп барады... Неткен бақытсыз едім...

	Жігіт жұлып алғандай:

	– Не, не, не? Қайталашы соңғы сөзіңді, – деп басын көтерді.

	Оның түрін көре алмаса да қатты ашуланғанын Тұраш жақсы сезді. Қыз қорыққан болу керек, тырс етіп жауап қатпастан булығып жылай берді. Біраздан кейін тыншығандай болды. Жігіт болса басын көтерген қалпында шынтақтап отырған. Енді қатқыл үнмен:

	– Сен немене, өкініп жүрсің бе? – деді қызға. – Қолыңды сылтауратып ойыңдағыңды айтқаның ба?.. Мен саған жалғыздығымды, түгімнің жоғын ескертіп едім ғой о баста. Өзің емес пе едің: бақыт деген екеуміз қол ұстасып жүрген жерде дейтін... Ал енді қосылғанымызға үш күн болмай жатып мұның қалай?.. Бағана аяғыма тікен кірді деп жыладың...

	Жігіт шалқасынан түсіп, көкірегін ашып тастады. Сәлден кейін теріс қарап жатқан қыз көтеріліп кеп, басын жігіт кеудесіне салды. Өксіген күйде:

	– Ашуланбашы, – деді, жігіттің бет-аузын аймалай сипалап: – Батырым менің... Сен де жылап жатырсың ба?.. Көзіңнен жас ағып жатыр ғой... – Қыз шөпілдетіп сүйе бастады. Жігіт дірілдеген үнмен:

	– Ендігәрі айтпа мұндай сөзді, – деді. Қыз ерке қылыққа басты.

	– Айтпаймын. Ант етемін өзіңе. Қойшы енді, құшақташы мені... Екеуі де үнсіз ұзақ сүйісті.

	– Ерте тұрамыз ба? – деп сұрады қыз.

	– Ерте тұруымыз керек.

	– Сен оянбасаң, мен ояна алмаймын.

	– Екеуміз де оянамыз...

	– Күректерді тығып кетіп пе едің?

	– Тыққан жоқпын, кім алар дейсің.

	Қыз бен жігіт осылай басылды. Біраздан кейін қарлы шыңдарға иек артқан ай жылжып маңдай тұсқа келді. Енді күміс сәуле қыз бен жігіттің бетіне түсті. Екеуі де тәтті ұйқыда.

	Жігіт шалқасынан жатқан күйде көзін сәл ашыңқырап, ақырын қорылдайды. Қалың түк басқан жалаңаш кеудесі көтеріле басылып бір қалыпты қозғалады. Қыз болса басын жігіт көкірегіне салған, қалың бұрымы ұйпалақ-тұйпалақ шашылып, еріндері сәл ашыла түсіп, бір жақ езуінен аққан сілекейі жылтырап тұр. Маңдайынан бастап бетінің үстімен тамағының астына қарай ноқат жүгіріп өтті. Қыздың жүзі жыбыр қағып күлімсірегендей болды. Енді бірде түшкіріп қалды. Онан соң ұйқысырап күңгірлеп сөйледі. Тұраш ештеңе ұға алған жоқ. Қыз жігіт бауырына тығыла түсіп, сақ-сақ күлді.

	Неге екені белгісіз қыз жүзіне қызыға қарап жатқан Тұраштың да күлкісі келді. «Қайран, бақытты шақ-ай» деп күбірледі. Күрсінді. Бір кезде өзі де осындай ыстық бақыттың құшағында болып еді-ау! Қанша жыл өтті, сонан бері... Иә, онша көп те болмапты-ау.

	Небәрі он жыл ғана. Он жыл!.. Тұраш та дәл мынау жатқан бейтаныс жігіттей қылшылдаған жас еді. Күшті еді. Ол кезде ауылдағы жігіт атаулының арманы болған сұлу қызға үйленді. Қолы жетпеген жігіттер бұған тіс қайрайды. Бірақ бетпе-бет келуге қаймықты. Дәл, Тұраш үйіне келін түсірген түні, ауыл жігіттері жарымес Құсанды өлгенше мас қып арақ ішкізіп, қолына оқтаулы мылтық берді. Той тарқап, үйде Тұраш пен жас келіншегі оңаша қалған. Шешініп, енді шымылдыққа кіре берген кезде терезеден гүрс етіп мылтық атылды. Әйнектер шалдыр етіп шашылып түсті. Үрейі ұшып жылап жіберген жас келіншегін құшағына алып, аймалап сүйе берген... Бір қызығы, алғашқы қосылған кездерінде Тұраш та болымсыз нәрсе үшін төсекте жатып, әйелімен қосыла жылаушы еді.

	Жылап жатып екеуі ыстық табысатын. Сол шақтар ең бір бақытты кезең екен ғой. Адам сонда бақыттан да жылайды екен-ау! Онан кейін айлар өтті, жылдар өтті, біртіндеп сол бір қосыла жылайтын шақтар ұмытыла бастады. Тіпті сол сәттерді кейінде, әйелі екеуі еске алғанда: «сондағымыз не, ей, біздің? Ақымақ екенбіз-ау!» деп сөкет көретін. Енді Тұраш жылар болса, әйелі жырқылдап күліп, мазақ еткен де болар еді. Өйткені әйелінің қазіргі тілер бақыты мүлдем басқа. Тұраштың өзі де осы соңғы бақытты күйттеп кетті ғой... Көз алдына жылт-жылт етіп қызыл пүліш келе қалды... Күтпеген жерден тексерудің сап ете түскені. Онан соң сарғайып қамауда жатқан үш ай.

	«Үш ай!.. Айтар ауызға оңай. Кірпік қаққандай әр сәті қымбат өмірдің үш айын қапаста өткізу кешірілмес күнә емес пе. Қызықпен өтер қаншама күндер, ләззатпен өтер түндер қайтып оралмас боп заяға кетті ғой. Уай, адам қамауда жатып сарғаю үшін емес, бақыт үшін өмір сүрмей ме?! Ал ол бақыты бар болғыр адамның өз бойында емес пе. Апыр-ау, сол бақыттан қалай айырылып қалады...»

	Тұраш көз ілместен ұзақ жатты. Қыстау іші тым-тырыс. Ай сілейген күйде білдірмей жылжып, жамбасқа ауды. Қыстау іші үңірейіп күңгірт тарта берді. Қабырға тастардың әрқайсысы өздерінше үрейге толып, құбыжық көріне бастады. Терезе тұсындағы шыңдар да қарауытып, сұстанып кетті. Жартастар жан-жақтан қаумалап төніп тұр. Тау-тасқа жаңғырығып, ысылдай шыққан шуыл естіледі. Бұл – сарқырай аққан Қасқалдақтың шуылы.

	Әлден уақытта қыстау іргесіндегі қорым тас салдырлап, тасыр-тұсыр дүбір шықты. Сөйткенше болған жоқ жер астынан шыққандай «У-уф! У-уф!» деген ащы үн естілді. Бүкіл тау-тас уілдеп әлгі үнді жаңғырықтыра жөнелді. Тұраштың тұла бойы түршігіп кетті. Жүрегі дүрсілдеп, алқымына тығылып, айқайлап жіберуге сәл-ақ қалды. Дәл қазір қорқынышты бірдеңе қыстауға кіріп келетіндей боп жатты. Бірақ үрейлене күткенмен, қыстауға ештеңе кірген жоқ. Сәлден кейін әлгі ащы үн «У-уф! У-уф!» деп қайталап шықты да, қорымтас салдыр етіп, қыстау үстінен құс ұшып өтті. «Ух! Жаным-ай үкі екен ғой...» деп күбірледі Тұраш.

	Қыз бен жігіт еш нәрседен қаперсіз тәтті ұйқыда, қозғалар емес.

	Бақыт ұйқысында жатыр.

	Рауандап таң білінді. Шығыс жақ көкпеңбек боп, түн қараңғысы батысқа қарай түріле бастады. Тұраш ақырындап тұрып, киінді де тысқа шықты. Ауа қоңыр салқын екен. Тау-тасты аппақ шық басыпты. Кіршіксіз, шыңылтыр таза таңғы шық.

	Тұраш өз жөнімен жүріп кетті. Тау арасы тұп-тұнық, буалдыр көк-аяз тұнып тұр. Тобылғы, қарағанның бүріскен бүрлері жақұт тағынғандай жылт-жылт етеді. Көңілі алып ұшып, қуанышқа толып келеді Тұраштың. Бұрын өз бойында болып көрмеген өзгеше қуаныш.

	Біртіндеп, таң аппақ боп атып, күн шалған қарлы шыңдардың басы нұр сәуле шашып, жарқырай бастады. Сәуле төмен қарап сырғып барады. Күн сұлу да бүгін ұясынан сергек тұрған тәрізді. Тұраш ауылға асып түсер өркеш шоқыға шыққан, арт жақтан:

	«А-а-а!» деп тау жаңғырықтырған дауыс естіледі. Алыста, әлгінде өзі түнеп шыққан – Тастан қыстауының тұсындағы биік шоқының үстінде қыз бен жігіт тұр. Күн нұры оларды қызғылт шапағына орап апты. Тек сол екеуінің қуанышын паш етіп тұрған тәрізді.

	– А-а-а!..

	Тау жаңғырықты. Қожыр-қожыр жақпар тастардың бетіндегі аязданған таңғы шық айғыз-айғыз боп тамшылап тұр.

	Қыз бен жігіт қол бұлғайды. Тұрашты көкірекке сыймас қуаныш кернеді. Осы таңмен келген адам айтқысыз зор қуаныш. Сол қуаныштан жүрегі жарылардай боп шырқырайды.

	Иә, жүрек шырқырап тұр. Өксіп-өксіп жылағысы келді Тұраштың. Қуаныштан егілу еді бұл. Артына соңғы рет бұрылды:

	– Өркендерің өссін!..

	– А-а-а!..

	Тау жаңғырықты...





ҚЫЛАУ




	Шырт ұйқының құшағында жатқан. Бас жағынан дарылдай сөйлеген әкесінің даусы оятып жіберді.

	– Әй, Сатай, тұр балам, барып шананы алып қайт, – деді.

	Сатай көзін сығырайтты. Үйдің іші әлі қараңғы екен. Терезеден бұлыңғыр ғана жарық түсіп тұр. Түн ортасынан жаңа ғана ауған мезгіл сияқты. Нағыз тәтті ұйқының шағы да. Бүкіл тұла бойы маужырап ұйып, дәл осы күйде талықсып ұйықтап жата бергісі келеді. Бұл шақта адам белгісіз бір, жақсы әуезге тербетіліп, талықсып қана ұйықтайтын болар. Бірақ ендігі жерде әкесі ұйқы береді дейсің бе. Әнеки, шақырған тауықтай бас жақтан ауық-ауық қылқылдап дауыстай бастады. Қою қайда!.. Әй, беймазасы-ай осы шалдың.

	– Сатай-ау, таң атты ғой, тұрсаңшы енді. Ертерек барып алып қайтсаңшы шананы, – дейді және қайта-қайта айтады. «Әлі түн ортасы ғана ғой, таң атсын да...» – дегісі келеді Сатайдың. Дәл осы кезде қорадағы әтеш қанатын дүрсілдете қағып қойып, тамағы жыртылардай айқай салады: «Таң атып қалды-е-е...» дейтін сияқты. Маза беруші ме еді бұлар.

	Сатай көзін қайта жұмды. Шіркін-ай, ең болмаса, он минут ұйықтар ма еді. Қайдағы ұйқы, әне әкесі тағы сөйлеп жатыр. «Қап, ұйқы бермеді-ау» деп ренжіді, онан соң: «Қой, тұрайын, болмас» деп ойлады тағы да. Бірақ бұл тек ойы ғана. Әне тұрдым, міне, тұрдым деп жатқан, енді бірде тіпті киіне бастаған сияқты еді, сөйтсе қайтадан маужырап ұйықтап кетіпті...

	Бас жағынан тағы да әкесінің даусы шықты. Рақаттана албырап бара жатқанда құлақ шекесінен ағаш балғамен ұрғандай боп әр сөзі дың-дың етіп естіледі.

	– Сатай, тұр енді. Ертеңгі шайға дейін алып кел шананы. Апаң екеуміз базарға барып қайталық. Бол, тұр, балам!

	Әкесі жұмсақ-ақ үнмен дауыстайды, бірақ соның өзінде жағымсыз естіледі-ау.

	Сатай көзін ашпастан самарқау ғана қимылдай бастады. Іңірде жағылған оттан кейін, түні бойы суық тартып кеткен үйдің іші қоңыр салқын. Көрпенің асты жып-жылы. Орындық үстіндегі киімдеріне қол созған. Киімдері сұп-суық, темірше қариды. «Брр... әй, дәл осы бүгін быт-шыт боп, шанақтарың шашылып, отқа жағылғыр, қу шана-ай... Қай уақыт болды екен?..» Көтеріліп төргі бұрышқа мойнын созды. Бірақ стол үстіндегі сағаттың тықылдап соққаны болмаса, тілі көрінер емес. Көрші-көлеңдегі қоралардан әтештердің байбалам сап шақырғаны жиілеп кетті. Бірінен-бірі қалысар емес: «Таң ат-ты-ы... таң атты-ы!..» деп шуылдасып-ақ жатыр. Сатай екі-үш рет жағы айырылып кетердей боп құшырлана тәтті есінеді.

	Онан соң тоң-торыс боп түйілген күйінде үнсіз киінді. Әкесі шам жағып киін деп еді, оның сөзін естімеген адамша жауапсыз қалдырды. Жасаурап ашыған көзін уқалап қойып, қараңғыда киімінің оң, терісін тігісінен сипалап отырды. Әкесі болса со жылы төсекте жатқан күйінде бір сарын жұмсақ үнмен бұған не істеу керектігін түсіндіруде: ең әуелі, тор дөненді суғарып алған жөн, сонан кейін қорадағы қамыт-саймандарды қарға тигізбей, шұбалтпай, рет-ретімен алып шығу керек; қамыт-саймандарды кеше ғана майлап қойған, қарға сүйретілмесін, су болады; айтпақшы, бел көтерме тартпаны ұмытып кетпегей, сонан соң «Тастөбедегі» шанаға жеткенше терлік тоқымды астына салып, мініп баруы керек, әйтпесе тақымын ойып алады... тағы басқа да осындай ақылдарын шұбырта тізіп айтып жатыр, айтып жатыр. «Ойылса тақым өзімдікі ғой, сіздікі емес», – дейді Сатай іштей қиястана қарсыласып. Тек іштей ғана солай дейді, естіртіп айта алмайды. Оған дәрмен қайда? Егер естіртіп айтар болса, әкесі жайымен ғана орнынан тұрар еді, көзі шарасынан шығып кәрлене шатынап, қалш-қалш етіп өз төсегінің тұсында ілулі тұрған сегіз өрім дырау қамшыны анау сіңірлері білемденген дәп-дәу қатты қолына алар еді де, сонсоң ешкімнің арашасына жол берместен мұның пәре-пәресін шығарар еді. Иә, солай, әкесі қиқаңдағанды көтермейді, баласын қиқаңдатпайды да.

	– Доғаны алма. Өзіміздің бір доға сонда, – деді әкесі.

	Әрине, жылы төсекте жатып ап бұйыра бергенге оның несі кетіп барады дейсің. Онан да өзі тұрып осындай салқын үйде етті темірше қарыған киімдерін киіп: «Бүгін демалысы ғой, балам ұйықтасыншы бір», – деп шанаға өзі барып қайтсашы. Өйту қайда. Тегінде, үлкен кісілердің баланы өстіп қинап жұмсағанға жаны құштар-ақ-ау. Сол несі екен? Әсіресе осы Сатайдың әкесі. Мұның қынжылғанын, қиналғанын сезген сайын қыбы қанып жататын сияқты. Фу!..

	Сатай пеш үстіндегі қоңырсық шуаш пен киіз иісі аңқыған пимасын алып, аяғын сұқты. Сыңғырлап кеуіпті, іші жып-жылы. Шәугімдегі су да жып-жылы екен. Алақанына құйып бір-екі үйкеп бетін жуған болды. Ауызына ұрттап еді, бір түрлі жылымшы, шәугімнің таттанған дәмі шығып кетіпті, түкіріп тастады. Таба наннан бір үзіп ап енді сыртқа шыға бергенінде әкесі тағы да:

	– Әй, ана қара ішікті киіп ал, тоңасың, – деді.

	Сатай үндеместен босағада ілулі тұрған зілдей ауыр қара ішікті бауын үзе-мүзе жұлып алды. Бұйра сеңсеңнен ашқылтым бір қатықтың, терінің иісі аңқиды. Өзі зілдей болса да жып-жылы. Оранып ап аунай кетіп ұйықтаса, шіркін!..

	Күн бұлыңғыр. Жер жүзі әлі ашыла қоймапты. Суық боз тұман басып тұр. Онша қою емес. Сәл ғана ызғырық еседі. Танауды қусырған шыңылтыр ызғырық. Болар-болмас қар қылаулап тұр. Түні бойы қылаулаған болу керек, кеше ғана айнадай ғып сыпырып, күреп тастаған есік алдында жаздағы көк теректің басынан төгілген ақ үлпек сияқты боп жұлықтан асар аспас қылау қар көлпілдеп жатыр. Жұп-жұмсақ боп ерекше үлпілдейді. Сатай шеткергі торы дөнен тұрған қораға дейін барғанша үлпек қар табанына шодырайып жабысып қалды. Ой, қызығы-ай, пимасы әйелдердің биік өкшелі киімі сияқты. Аттаған сайын аяғы бұлт-бұлт етеді, жығылып қала жаздады. Сатайдың күлкісі келді. Алып елеуіш құсап себелеп тұрған сұр кенеп аспанға, онан тұмантып меңірейіп тұрған айналаға қарады.

	«Мұндайда қасқыр кездесуі мүмкін-ау!» – деген ой келді. Бір түрлі бойы түршігіп, дір ете түсті. Бірақ артынша «Кездессе екен, шіркін», – деген тентек құштарлық оралды. Қорқыныш та, балалық әуестік те бар. Сатай әлі күнге тірі қасқырды көрген емес. Көруге құштар-ақ. Бірақ жапан далада үрейлі жыртқышпен бетпе-бет кездесіп қалса... Сатайдың төбе құйқасы шымырлап кетті.

	Ол торы дөнен тұрған қораның есігін ашқан. Торы дөнен күндегі әдетінше жем күткендей оқыранып, тыпыршиды. «Атдорбаны басыма ілсейші», – дегендей тұмсығымен Сатайды нұқып-нұқып жіберді.

	– Жә, жә... Жануар. Жемді қайтып келген соң жейсің, әйтпесе кешігеміз, – деп қойды Сатай. Іргелес құс қорадағы қаздар қанаттарын сабалап: «Ойбай, біз қалдық!.. Біз қалдық!..» дегендей қаңқылдасып қоя берді. Дауыстары қандай ащы! Дәп біреу шетінен тарпа бас салып, езгілеп жатқандай.

	– Өй, қанаттарыңды, шуламаңдар! – деп айқай салды ыза болған Сатай. Қаздар онан әрман қаңқылдасып, шулап кетті.

	Сатай дереу қамыт-сайманды қамдап алды да, қара ішікті киіп, биік күресін қардың үстіне шығып, торы дөненге қарғып мінді де Тастөбеге тартты. Ауылды қақ жарып өткен. Бірен-саран үйлердің терезесінен от көрінеді. Жұрт ояна бастаған. Ал жер жүзі әлі ашылған жоқ.

	Ашылатын түрі де жоқ сияқты. Торы дөненнің китің-китің жорғасы бар. Тағасыз төрт тұяғы қатқақ қарды тұқыл таяқша қытырлата ойып, сол китіңіне салып келеді. Қос құлағын тынымсыз қайшылайды. Өз тұяқтарынан шыққан жылаңқы шиқылдан өзі елеңдеп келе жатқан сияқты.

	Ызғырық дәл маңдайдан есіп тұр. Сатайдың жүзі отқа қақтағандай боп бір түрлі сырқырап, ауырып, көзі жасаурап кетті. Ат үстіне бір қырындай отырды. Ауыл сыртындағы зираттың тұсынан өтіп барады екен. Қар басқан молалар, ағаш қоршаулар бәрі қалқиып тұр. Суықтың бәрі осы зираттан шығып жатқан сияқты. Жаздың күні осы арадан өткен Сатай әлденеден сескенгендей жүрегі суылдап, өз-өзінен қара терге түсіп, алды-артына жалтақтаумен болушы еді. Сырт жағынан қорқынышты біреу шошаң етіп шыға келетіндей, мұны тарпа бас салатындай көрінетін. Бұл жолы ойына тіпті ештеңе кірер емес. «Осы, зираттан қорқатын түк те жоқ, – деп ойлады да. – Өлген адамдар жатыр. Е несі бар, өлді бітті. Енді жата берсін. Топырағы торқа болсын бәрінің де. Ұмытылмағандарын айтып жүреді жұрт: пәленше марқұм жақсы еді, түгенше марқұм жаман еді деп. Ұмыт болғандары со қалпы ұмыт болады. Ал талай жылдар өткен соң, ондаған, жиырмалаған, отыздаған... жылдардан кейін сол ұмытылмағандардың өзі де ұмыт болады әлі...»

	Торы дөнен сүрініп кетті. Омақаса жығыла жаздап барып, әзер түзелді. Қайта китіңге басты. Тағы да сүрінді. «Өй, жамандатқыр, мынаған не көрініп келеді ей», – деп Сатай әкесінің даусына салып, тізгінді тартып қап, қамшымен борбайлата салып жіберді.

	«...Шіркін, адам өлмейтін болса. Әйтпесе, не ол... туасың, өмір сүресің, күндердің күнінде өлесің де қаласың, ал сонан кейін... сонан кейінгісін тіпті ойлағың да келмейді-ау, қандай қорқынышты. Жарық дүниені мүлдем... қайтып көрмейсің. Бар болсаң да мүлдем тып-типыл жоқ боласың... Қорқынышты-ақ...». Сатай өзі-өзінен көңілі жабырқап ауыр ойдан арылар емес. «Шіркін, үлкендер айтатын о дүние деген бар бола қалса, қандай тамаша! Бұ дүниеден өлесің де о дүниеде тағы да өмір сүресің. Тұрасың, жүресің, жұмыс істейсің. Қандай тамаша болар еді!.. Жоқ қой, әттең, жоқ қой. Ең аяғы заман ақыр дегені де бар болсайшы. Мың жыл өткеннен кейін жер бетіне – жарық дүниеге бір минутқа ғана басыңды қылтитып қарайтын болсаң. О, қандай ғажап десеңші. Мейлі, тауы қаңбақтай, тасы бұршақтай боп, топан суы қаптап-ақ жатсын, тек осы жарық дүниені бір көрсең болады ғой...». Әбден тапталып, шегедей боп қатып қалған, бір шана сиярлық қана жолдың үстін жұлықтан келер-келмес үлпек қылау жауып жатыр. Жол шетінде анда-санда кездескен бұталар да ақ қырауға оранған. Торы дөнен жалтаңдап, солардан үркіп қояды. Зираттан ұзап, үлкен дөңнен асып түскенде, анадай жерде бірдеңе шоқиып отырғандай боп көрінді.

	Қозғалатын сияқты. Сатайға бірден «қасқыр» деген ой сап ете қалды. Естуінше қасқыр дәл осындай ақшулан болады... Ашыққанда жол торып, өстіп шоқиып отырады. Зәресі ұшқан Сатай алды-артына алақтай бастады. Жан көрінбейді, тысыр еткен дыбыс жоқ.

	Күн қылаулап, ызғырық есіп тұр. Ал Сатай ілезде пысынап, терлеп қоя берді. Жүрегі тарс-тарс етіп жарылып кетердей боп соғады. Тәуекел деп қамшыны үйіріп, аттандап тұра шапқысы да келді. Енді бірде жақындап келгенде қасқыр сияқты көрініп зәресін ұшырған нәрсе қатар өскен үш сиырқұйрық боп шықты. Бастарын жел қозғап тұр екен. «Аумайды-ей, қасқырдан», – деп күліп жіберді Сатай. Қуанғаннан шыққан күлкі еді.

	Бұл кезде таң әбден атқан. Тұман сәл сейілгендей болды, бірақ күн сол бұлыңғыр қалпы. Аспан мен жердің еш айырмашылығы жоқ, біртегіс ақ бұлыңғыр. Бір түрлі көңілсіз, жадау күн. Ұшқындаған қылау таусылар емес, құйылып тұр, құйылып тұр. Қырау басқан тор дөненнің жал-құйрығы аппақ. Сатай бойы тоңазып кірпіктері қайта-қайта айқасып жабысып қап келеді. Ол бойын жылытпақ боп, торы дөненді тебініп қап шаба жөнелді.

	Бірақ бос қамыт қолқылдап аттың мойнын соғып, ұзақ шаптырмады. Оның үстіне еңіске қарай тоқыммен шапқан тақымға да жайсыз екен. Ішін де түйіп жіберді. Амалсыз ат басын ірікті. Еңіс бітіп өрге келген кезде шауып еді, кәдімгідей едәуір жолды өндіріп тастады.

	Өстіп, бір шауып, бір аяңдап Тастөбеге де жетті. Шананы жегіп ап, ештеңеге бұрылмастан кейін тартты. Шанаға жантая отырып, делбені қағып-қағып жіберіп, зулатып келе жатқан. Дәл Тастөбенің көшесінен шыға берген жерде, жол шетінде бүрісіп тұрған, қолында тырсия толған портфелі бар, өзі құралпы қызды көріп тоқтады.

	– Қайда барасың?

	– Бірлікке, – деді қыз.

	– Мен Қостөбеге барам. Айырық жолға дейін отырам десең отыр. Қыз шананың арт жағынан кеп тізерлей отырды. Тоңған болуы керек, бет-аузы көкпеңбек. Жұқа пальтосынан бүкіл өне бойының діріл қаққаны байқалады. Аяғында етік екен.

	– Мә, ішікті жамылып отыр, – деп қойды Сатай. – Әбден тоңыпсың ғой өзің.

	Қыз үндеген жоқ, ішікке оранып алды. Сатай біразға дейін артына бұрылмастан тор дөненді шықпыртып қойып, алға қарай қасқайып отырды. Әлден уақытта бұрылып:

	– Неғып жаяулап жүрсің, осындай суық күнде? – деп сұрады.

	– Үйге бара жатырмын.

	– Бірлікке ме?

	– Иә. Осында, Тастөбеде оқимын. Кеше басқа балалармен бірге қайтатын едім, ойын қоятын боп қалып қойдым. Енді үйге барып қайтуыма бір күнге рұқсат етті.

	– Не ойын? Концерт пе?

	– Иә. Колхозшыларға концерт қойып бердік.

	– Пьеса да әзірледіңдер ме?

	– Жоқ. Пьеса таба алмадық.

	– Бәлі, сөз бе екен сол да, таба алмадық деген. Пьесасыз қандай ойын ол. – Сатай менсінбей сөйледі. – «Қыз Жібек», «Еңлік-Кебектерді» қоймайсыңдар ма?

	Қыз күлді.

	– Директор ағай рұқсат етпейді ғой, – деді онан соң. Біраз жерге дейін екеуі тағы да үнсіз отырды.

	– Ой, ол директорлардың айтқанын тыңдай берсең шаш шығармайды, – деп қойды Сатай. – Біздің де бір директорымыз бар. Өй, бір тұрған бойы мақтаншақ. Сәл бірдеңе істеп қойсаң. «Кәне, ережеде не депті», – деп дікілдеп есіңді шығарады. Мына біздерге шаш жібертпей қойды ғой, әуелі. Сен нешіншіде оқисың?

	– Жетінші класта.

	– Мен де жетіншідемін. Ал жетінші класта шаш жібертпеу масқара емес пе?

	– Атың кім?

	– Рабиға.

	– Атың жақсы екен. – Менің атым Сатай. – Өзің берірек отырсаңшы, бері, мен жеп қоймаймын. Желге кеулетпей ішікті түймелеп ал, сонда тез жылынасың. Тоқта, мен жағаңды көтерейін. Әп, міне, енді сені Сібірдің аязы да алмайды. Қане, бері қарашы маған, өзің керемет сұлу қыз екенсің, Рабиға.

	Қыз суық қарығаннан бетер қып-қызыл боп қызарып кетті. Бетін теріс бұрып:

	– Өзің ұялмайсың ғой тақылдап. Адамның өзіне сен сондай екенсің деп айтуға бола ма екен, – деді ренішті үнмен күңкілдей сөйлеп. Сатайдың өзі де қысылып қалды.

	– Ой, кешіріңіз. Менің сондай бір жаман мінезім бар, қоя алмай-ақ жүрмін – деді самбырлап. – А ну! Шүу, торы дөнен!..

	Торы дөнен қос аяқтап шаба жөнелген. Шақұр-шұқыр еткен тұяғы шанаға қарай қар кесектерін бұрқырата атқылап берді. Кенет торы дөнен ішін тартып, жалт бұрылып тұра қалды. Қос құлағы найзаша шаншылып, қалш-қалш етеді. Қамшыны үстемелете үйірген Сатай кенет:

	– Әне, қасқырды қара, – деп айқайлап жіберді. Даусы сондай қуанышты даурыға шықты.

	Рабиға да жалт қарады.

	– Шынында қасқыр, ей! – деді таңдана үрейленіп. Жалтақтап Сатайға қарап қойды.

	Анадай жерде шананың жолын кесіп өтіп, бұларға самарқау ғана бір қырын қарап қойып, сұр бөрі бүлкілдеп кетіп бара жатты.

	– Ай-ау, айт! – деп есі кеткен Сатай шананың үстінен ыршып түсіп қала жаздап айқайлады.

	Бөрі біраз жер бүлкілдеп барып, бұларға немкетті қарап қойып, шоқайып отырды. Ойына ештеңе кіріп шығатын емес, тіпті маңғаз.

	– Ай-ау, айт! Айт!.. Уида, күшігім, кә-кә! Айт, айт!

	– Сатай, қойшы. Бізге қарай жүгіріп пәле қылар.

	– Немене! Қорқасың ба?

	– Қорықпағанда.

	– Өй-й, неменесіне қорқасың? Ит сияқты ғана нәрсе емес пе. Егер ұмтылатын болса қақ шекеден мына қамшымен бірді тартып жіберсем... – Сатай есі қалмай самбырлап кетті. – Өзі селт етпейді-ей, айтақтағаныңа. Нағыз арлан бөрі ғой. Сенің қасқырды бірінші көруің бе?

	– Былтыр қыста алыстан бір рет көргем. Жақыннан көруім осы.

	– Бәлі, өзіміз талай рет көргеміз, – деп Сатай өтірікті де соғып жібергенін аңғармай қалды. Артынша тілін тістей қойды. – Әй, қойшы соны, қасқыр да сөз боп па, – деді онан соң. – Онан да сабақ жайын сөйлесейік те.

	Рабиға қайтадан ішікке қымтана оранып, жағасын көтеріп алды. Әдемі пісте мұрыны қызарып, үңгір түбінен жылтырағандай боп көздері ғана көрінеді. Алған демі суық ауаға түтінше бұрқырап шығады. Ішіктің бұйра сеңсең жағасын ақ қырау шалды.

	– Сендер тарихтан нені өтіп жатырсыңдар? Рабиға ойланып жауап қайырды.

	– Кеше ғана Уат Тайлердің көтерілісін үйге берді.

	– Бәлі, сендер артта екенсіңдер ғой, біз оны өтіп кеткелі қашан, – деп Сатай мақтанып қойды. – Мен дәл сол Уат Тайлердің көтерілісін айтып беріп төрт алғанмын.

	– Сен жақсы оқисың ба? – деп сұрап қалды Рабиға. Сатай бірден жауап қатқан жоқ.

	– Орташа, – деді әлден уақытта. – Мына тарих, әдебиет сияқты пәндерден төрт, бес... Менің шорқақтайтыным математика... бір пәле, басыма кірмейді. Кірер еді-ау, тіпті өзімнің оқығым келмейді, бір есепті аяғына дейін шығарғанша ішім пысып кетеді.

	Рабиға сыңғырлап күліп жіберді. Кішкентай қара көздері ойнақшып, жұмылып кетті.

	– Ал мен математиканы жақсы көрем, – деді аппақ тістерін түгел көрсете, басын бір жағына қисайтып қойып. – Біздің математик ағай мені каникул кезінде облыстағы жас математиктердің конкурсіне жіберемін деп жүр.

	– Әрине, кітабың болса, мұғалімің жақсы болса, математиканы да жақсы оқуға болар еді. Әйтпесе, немене, бізге бір кәрі әйел береді. Ұрысқақтығында шек жоқ енді. Класқа кіріп келсе-ақ ақай жоқ, тоқай жоқ: «Ал кәне, пәленшиіп, тақтаға шықшы, мына есепті шығаршы», деп дігерлей жөнеледі. Сәл шатассаң-ақ: «Болды, білмейсің, отыр», – деп екіні қонжита салады. Сонсоң жының ұстайды да тіпті оқығың да, түсінгің де келмейді.

	– Ой, сен мұғалімдеріңнің бәрін жамандап болдың ғой. Жаңа директорыңды жамандап едің, енді...

	– Неге, бізде де жақсы мұғалімдер бар. Мәселен, әдебиеттен беретін ағай. О-о!.. Сен білмейсің ол кісінің қандай екенін.

	– Др-р. Тоқтат, қайда апара жатырсың, мен түсіп қалайын. Жол айырығына келдік қой, – деді күле сөйлеген Рабиға атып тұрып.

	Сатай аттың басын тартты.

	– Қалай тез келіп қалдық, ей!

	Рабиға ішікті шешіп алып Сатайдың қасына қойды да, шанадан секіріп түсті.

	– Ендігі жылы сегізінші класты қайдан оқисың? – деп сұрады Сатай.

	– Ауданнан.

	– Бірге оқиды екенбіз ғой.

	– Мен де ауданнан оқимын.

	Рабиға кетуге ыңғай білдірген, кенет Сатай:

	– Сен өлімнен қорқасың ба? – деді.

	– Қалай? – деді түсінбеген Рабиға.

	– Мысалы, кәртейіп өлетініңді, онан еш уақытта тірілмейтініңді ойлайсың ба?

	Рабиға күлді. Тағы да аппақ тістерін көрсетіп, басын бір жағына қисайтып қойды.

	– Сен қызық баласың, Сатай, – деп қадала қарады. – Соны да ойлай ма екен адам.

	– Ал мен ойлаймын.

	– Ішің пысып, ерігетін шығарсың.

	– Тіпті ішім пыспай-ақ, бүгін ертеңгісін жолда келе жатып та ойладым.

	– Сөз емес. Мен талай рет жол жүріп жүрмін, бірақ ешқашан ойлаған емеспін. Ой, тоңып кеттім, ал рақмет, қош боп тұр, – деп қолын бұлғап өз жолымен жүріп кетті.

	Сатай да шанадан түсіп, торы дөненнің о жақ, бұ жағына шығып, бел көтермені туралап, доғаны ырғап көрді. Жал-құйрығы, құлағының ұшы ақ қырау дөнен ауыздығын қаршылдата шайнап-шайнап, бір-екі рет дүр сілкіне пысқырынып қойды. Үсті-басынан ақ бу шығады. Өрден біраз алқынып қалған сияқты. «Жануарды аса қысыңқырап жіберіппін-ау», – деп өкіне ойлады Сатай.

	Күн сол бұлыңғыр қалпы. Қай уақыт болғаны да белгісіз. Сатай Рабиғаның соңынан қарады. Қыз алды-артына қарамай асыға басып кетіп барады. Тұман басқан меңіреу ақ далада жалғыз қарайған сол ғана.

	Сатай қара ішікті иығына жамылып алды да, торы дөненді жәйімен сыдырта аяңдатып жүріп кетті. Ойынан Рабиға кетпей қойды. «Жақсы қыз екен», – деп түйді. Кішірек жотаны асып барып кілт тоқтады. Мен Рабиғаны сол Бірлікке дейін неге апарып салмадым. Ат-шанаға бес-алты шақырым да сөз боп па? Желдіртіп барып қайтар едім.

	Күн әлі ерте шығар. Оның үстіне бүгінгідей тұманды суық күнде атамдар базарға бара да қоймас».

	Ол дереу торы дөненнің басын кері бұрды да, шықпырта осып-осып жіберіп, еңіске қарай құйғыта жөнелді. Әне-міне дегенше жол айрығына да жетті, онан Бірлікке қарай бұрылды.

	Торы дөнен бөтен жолға жүргісі келмей қиқалақтай беріп еді. Сатай ақырып жіберіп, қамшымен тағы да шықпыртты. Өзінің осы шешімге келгеніне қуана құлшынып кеткен.

	Айт жануар, шуу деді,

	Арындап, торы гуледі.

	Ол сақылдай күлді. Қазір Рабиғаны қуып жетеді. Тағы да оған қара ішікті кигізеді де, ауылына апарып салады. Жеткенше екеуі тағы да әңгімелеседі.

	Бірақ торы дөненді қанша шықпыртқанымен Рабиғаға жете алмады. Аяқ асты жым-жылас жоқ. Тек меңіреу далада созыла жатқан жол ғана. «Апыр-ау, қайда кете қалды?» деп мазасызданды Сатай. Әлде бұрылған із жоқ па екен, деген оймен жолдың екі жағына жалтақтап қарап келеді. Әрі-беріден кейін шыңылтыр қардан көзі бұлдырап, басы айналғандай болды.

	Осы сәт анадай жерден тұман ішінен шоқиған бір нәрсе қараңдады. Торы дөнен селт етіп осқырып тұрып қалған. Сөйткенше болған жоқ, жолдан шеттеп бара жатқан көкжал бөрі көрінді. Бағанағы көкжал болу керек. Сатайдың бойынан ток жүріп өткендей шымыр ете қалды, не істерін білмей:

	– Аттан, аттан! Айт, айт!.. – деп жан дәрмен дауыстап жіберді. Бірақ қанша аттандадым дегенмен тамағына кесек тығылғандай үні шықпай қалды. Басынан көтере үйіріп қамшысын бұлғады. Көкжал бөрі бұл жолы да маңғаз бүкеңдеп барып, әудем жерге шоқиып отырды да, біртіндеп қалып қойды.

	Бойын билеген қорқыныш басылғаннан кейін Сатай тағы да Рабиғаны ойлады. «Апыр-ау, қайда кете қалды? Әлде қасқыр...» Ойын әрі қарай жалғастыруға көңілі дауаламай тұла бойы түршігіп, дірілдеп кетті.

	– Рабиға-а!.. Рабиға-а!.. Тоқ-та-а! – деп айғай салды.

	Бірақ тымырсық даладан дыбыс болған жоқ. Сатай айғайлаған сайын торы дөнен құлағын жымырып ап, оқтай зымырап келеді.

	Жолдың ой-шұңқыры білінер емес. Кішкене шананың табаны жерге тиер емес.

	– Рабиға-а!..

	Мұның айқайын меңірейген суық тұман жым-жылас қып жұтып жатқан сияқты. Ат тұяғынан ұшқан қар кесектері омырауын басып қалды. Көзін аштырмай келеді. Енді бірде торы дөненнің шабысы бәсеңдейін деді. Соның арасынша иттің үргені естілді.

	Әлдеқайдан жақыннан сиыр мөңіреді. Сатай аттың басын тартты. Бұл кезде «Бірлік» колхозының көшесіне де кірген екен. «Енді не істеу керек?» Рабиғаның үйін тауып алып, келген-келмегенін білу керек. Осы кезде біреу ту сыртынан:

	– Сатай! – деді.

	Анадай жерде ыржия күліп Рабиға тұр.

	– Жаңа артымыздан менің атымды атап біреу сонша айқайлады, сен емессің бе?

	– Иә, мен. Сен немен келдің?

	– Шанамен. Артымнан колхоздың шанасы қуып жетіп, соған отырып келдім. Түскенім осы. Ал сен неменеге келдің?

	– Жәй, бір жұмыспен келдім, – деп жалтарды Сатай. Бір түрлі көңілі жабырқап, құлазып кетті.

	– Иә, тіпті бұл жақта ешқандай жұмысың жоқ еді ғой, – деп күлді Рабиға. Аппақ тістерін көрсетіп, басын бір жағына қисайтты. – Жүр, біздің үйге, шай ішіп кет.

	– Жо, рақмет, атам мен апам базарға бармақ еді, күтіп қалған шығар.

	Рабиға ақ көбік боп буы бұрқырап, селкілдей бүйірін соғып тұрған торы дөненнің басынан сипады.

	– Сен қызықсың, Сатай, атты сонша қинап керегі не еді?

	Сатай құлақшынын жасаураған көзіне түсіріңкіреп, теріс айналды.

	– Бер жақта жолда қасқыр жүрді, қасқыр, – деді сөзінің соңын дірілдей жұтып.

	– Қорықтың ба? – деді Рабиға аяныш білдіріп.

	– Мен бе? – деп айқайлап жіберді Сатай. – Мені қорқытарсың.

	Маған десең жолбарыс, арыстаның түгел өріп жүрсінші!..

	Онан соң делбені қағып жіберді де, атын шұғыл бұрып ала жөнелді.

	– Сатай, тоқташы.

	– Ал, немене?

	Рабиға таяп кеп портфелін ашты.

	– Мә, мына алгебраны сен ал.

	– Оны қайтем, керегі жоқ, – деді Сатай тіксініп.

	– Рас айтам. Мә, ал. Менде тағы біреуі бар үйде. Ал, әйтпесе ренжимін, – деді Рабиға шынымен ренжитіндей түр көрсетіп.

	– Мынауың қызық болды ғой, – деді еріксіз күлген Сатай. – Ал, әкелші жарайды, алсам алайын, әйтпесе сен тағы ренжіп қаларсың.

	Ол қыз ұсынған кітапты алып, қойнына тықты.

	– Сөйтіп ендігі жылы бірге оқимыз ба? – деді Рабиға күлімсіреп. Онан соң ескерткендей. – Байқа, класта қалып қойып жүрме, – деді.

	– Қорықпай-ақ қой. Класта мен қалды дегенше заман ақыр болады дей бер. Егер мен шындап оқимын десем, математикаларыңның быт-шытын шығарамын. Рабиға басын бір жағына сәл қисайтып, оның сөздерін күле тыңдап тұрды. Бәрінен де осы қылығы ұнамды екен. Сатай басын изеп, оған көзін бір қысып қойды да, ернін жымқырып ысқырып жіберді. Торы дөнен ала жөнелді.

	Қайтар жолында, әлгіндегі қасқырдың ізіне түсіп жол жағалап кетіп бара жатқан екі салт атты кездесті. Асынып алған мылтықтары бар. Тотыққан өңдері қатулы көрінеді.

	Сатайдың жанынан екеуі де үндемей өтіп кетті. Торы дөнен шалдығып қалған сияқты, бүлкіл желісінен ауған жоқ.

	Дәп зираттың тұсынан өткен кезде Сатай өзінің ертеңгі ойларын, Рабиғаға айтқан сөздерін еске алды.

	– Шынында да басқа ойлайтын нәрсе таусылғандай өлімдегі шаруам қанша еді, ей, – деп күбірледі.

	Кенет оған: зираттың ішіндегілер тегіс сыртқа шығып, тізіліп қарап отыр-ау деген шәлкес ой келді. Әрине, бұл оларды көре алмайды, ал олар мұны көріп отыр. Сатай кішкентай күнінде кәрі әжесінен көзге көрінбей жүретін аруақтар жайлы көп ертегі естігенді.

	– Бәрі өтірік соның, надандық, – деп тағы да күбірледі. Сонда да жүрегі дауаламай теріс қарап отырды. Бойын тер буып, тырс еткен дыбысқа елегізе құлақ түрумен болды. Бірақ қорыққандығын білдіріп, атты қысаған жоқ. Сол бір қалыпты бүлкіл желіспен өтті.

	Үйге келгенде әкесі қалың киініп, күміс белбеуін буынып есік алдында тұр екен.

	– Неғып кешіктің осы тұрған жерге, сонша, – деді зекіген үнмен.

	– Жүк тартқасың ба, атты қинап тастапсың ғой?!

	Сатай шанадан секіріп түсіп, қойнындағы алгебраны алып көрсетті де:

	– Кітап алдым, – дей салды.

	Мұнан әрі әкесінің күңкіліне құлақ аспастан ысқыра әндетіп үйге кіріп кетті.





ҮСКІРІК




	Қар жауды, көп жауды. Онан соң ышқына ұлып долданып, жер-көкті астын-үстіне сапырып, жұлып жеп, жын қаққандай құтырынып, еліріп боран соқты. Қарды жалап-жайпап сыпырып, қуыс-қуысқа үсті-үстіне нығарлады кеп, нығарлады кеп. Ертеңіне күн ашылды. Бірақ аспанды мұнар кіреуке торлап тұрды.

	Күннің көзі жасаураған, шел басқан кәрі көздей өлеусіреп, қызамықтанып, жыртиып қана сәуле шашты. Жылуы жоқ, жансыз сәуле. Ен даланы саршұнақ аяз жайлады, үскірік есті. Боран оңынан соққан, үскірік солынан есті. Бет қаратпайды, жалап тұр, жалап тұр.

	***

	Таң атқалы қораларды аралап, малдарды қарап жүрген ферма бастығы үсті-басы қырау-қырау, сақыр-сұқыр сықырлатып екі үйге кіріп шықты. Екі үйдің азаматын: Дәнеш пен Қайрақты екі шанамен шөпке жұмсады. Алыста қалған мая бар, соны бұзып кешке дейін шөп әкелулері керек, мал қолға қарап қалды, сақ отырған жөн. Аша, күректі сайлап алмаса болмайды. Жол ашуға, қар басып қалған болса маяны аршуға тура келеді. Жол ауыр, жол қиын.

	Екі жігіт – ұйқылары қанған, көңілдері тоқ, мал қораның алдына шана жекті. Үйден жұқа шыт көйлекшең күйі жүгіріп шыққан сауыншы келіншек екі шананың ортасынан өте бергенде, екеуі бірдей тап-тап берісіп, біреуі оң білегінен, біреуі сол білегінен ұстай алды. Екеуі де ақсия күліп, келіншекті екі қолынан кере тартып тұр.

	Жүздерінде: қуаныш, күлкі, өмірге деген еркелік, масайрау ғана бар.

	– Тоңып кеттім, ой-бай, – деп шыңғырады келіншек. Шықырлаған хром етік киген топ-толық балтыры жарқ-жұрқ етіп, бұғалықтағы асаудай тыпырши секіріп жұлқынады.

	– Жіберіңдер, деймін.

	Бірақ өзі жігіттердің осындай қылжағын тіленіп тұрған сияқты. Қап-қара көзі ойнақшып, екі беті қып-қызыл нарттай боп бал-бұл жанып, аппақ ірі тістерін көрсетіп сақылдай күледі.

	– Тоңып кеттім, ой-бай...

	– Бетімізден сүйсең ғана жібереміз.

	– Иә, екеумізді кезек бетімізден сүй.

	– Ой, оңбағандар-ай!.. Ал..

	Келіншек алдымен Дәнештің, онан Қайрақтың бетінен сүйді.

	– Ал, енді жіберіңдер.

	– Алдымен неге менің бетімнен сүймейсің, жоқ жібермеймін, – деді Қайрақ.

	– Дәнеш, қой деші мынаған.

	– Қой, Қайрақ, енді босат.

	– Өй, мен сол Дәнештен қорқады дейсің бе. Кел, сүй!

	– Осы сен кетші ары, безеу-безеу болмай, – деп оған ернін шығарған келіншек, қатты жұлқынып қалды да, сып етіп жүгіре жөнелді. Анадай жерге барып кілт тоқтай қалды.

	– Дәнеш, бері келші, – деді.

	Дәнешті шақырып ап, бірдеңе деп сыбыр-сыбыр етті де, тағы да сақылдай күлді. Ыза боп қалған Қайрақ оған көзін алартып, басын шайқап қойды.

	– Әй, келіншек, маған да айтпайсың ба?

	Бірақ келіншек бұған пысқырып қайрылған да жоқ, сықылықтай күлген бойда жүгіріп кетті. Дәнеш езуін жия алмай ыржиып, шанасына қайтып келді.

	– Не дейді?

	– Жай, әншейін бір...

	– Жасырасың ғой, жарайды...

	Дәнешке көзін сүзе қараған Қайрақ тісінің арасынан сыздықтата шырт түкірді де, шанасына барып отырды. Сауыншы келіншектің қылығы қитығына тиіп намыстанып қалған сияқты.

	– Ал, баста!

	– Жо, сен түссеңші алға.

	– Қиқаңдамай баста! Сен тұрғанда жолды мен күрейді дейсің бе?! – деп даусын шығарып, қитыға ақырып қойды Қайрақ.

	– Мынау қайтеді-ей, – деп езу тартқан Дәнеш оның сөзін әзілге сайып жауапты күле қайырды:

	– Әй, бірақ, сен қашан жол бастап көріп ең. Орға жығып жүрерсің. А ну-у!..

	Шанаға секіріп мінген Дәнеш ысқырып қап делбені қақты, қолындағы ырғай сапты ұзын бишігін үйіріп-үйіріп, таңдай қаққандай сарт еткізді. Суықта сіресіп тұрған аттар алып жөнелді.

	Түні бойы ышқына соққан боран қалың түскен жаңа қарды жол үстінен сыпырып тастапты. Таптанды болған, өңі сарғыш сүрлеу қар тақтайдай. Аттар қос танауы шелектей боп буды бұрқ-бұрқ бүркіп, аршындап келеді. Торысы қайсы, бозы қайсы, белгісіз. Аппақ ақ сүңгі қырауға оранған, тек бүйірлері ғана қап-қара боп ойылып солқ-солқ етеді. Шөп тиейтін қанатты бос шаналар май үстінде жүзгендей сыпсыңдайды. Ат тұяқтары тақтай қарды қырт-қырт ойып, шана табандары таусылмас бір сыңсу тартады. Үзілердей бұралған қобыз сыңсуы. Жол бірде ырғып қырға шығады, бірде құлап еңіске түседі. Осынау тұтасып жатқан, мелшиіп жатқан ақ-даланың жонында сыпсыңдаған ат-шана жөңкіп аққан жаңқа сияқты. Жол арнасынан мүлт шығуға болмайды. Аттар аяғын беті қатқыл күпсек қарға сұғып алса, күп беріп, оңқа-шоңқа боп түседі. Соны сезетін әккі боп үйренген аттар да ізден таймайды. Үкідей ұшып cap желіп келеді. Бүйірлерін солқ-солқ соғып құлақтарын қайшылап ырс-ырс етеді.

	Бос шананы құйын ұшырғандай ұйтқытады.

	Алда шөп бар. Есті алардай, мас қылардай жұпар аңқыған әлі бүрлері үгілмеген көкжауқазын құрғақ шөп бар. Соны сезіп келеді. Безектеп алып ұшатыны да сондықтан.

	Алдыңғы шанада – Дәнеш. Киімі ықшам, жұмысқа ыңғайлы күпәйке, мақталы сырма шалбар киген. Атты шана үстінде түрегеп тұрып айдап келеді. Делбені қағып тастап, ысқырып қояды. Қолындағы ұзын бишікті үйіріп-үйіріп сермеп қап жалаң еткізді. Бишік ысқырып-ысқырып кеп таңдай қаққандай сарт ете түседі. Онсыз да үкідей ұшып келе жатқан аттардың зәре-құты қалмайды. Құлақтарын жымырып, жымып жөнеледі. Міне, Дәнеш бишігін тағы да үйірді. Делбені қағып жіберіп, ысқырды, бишік қосыла ысқырды.

	– Әй-й! Дән-е-еш!

	Арт жақтан Қайрақтың жан даусы шықты. Дәнеш аттарының басын тартты. Кейін қарады, Қайрақтың шанасы тоқтап тұр.

	– Әй, ит, ала алмай жүрген өшің бар ма еді, ашаңа арандата жаздадың ғой, – деді Қайрақ тістене әзілдеп.

	Дәнештің ашасы түсіп қапты. Найзасы жоғары қарап, дәл Қайрақтың шанасының алдында көлденең жатыр. Егер тоқтамағанда аттары шынымен арандағандай екен. Дәнеш жүгіріп кеп ашасын алды.

	– Қасақана әдейі түсірдің, ә, – дейді Қайрақ тағы да қыжырта сөйлеп.

	– Азар болса сенің қарныңа кіретін еді, – деді Дәнеш те улы әзілмен.

	Қайрақ үлкен қара тонға оранып алған. Шананың ортан белінде бір шөмеле шөпке ұсап, дүңкиіп отыр. Үстін ақ сүңгі қырау басқан. Сөйлегенде болмаса қимылдамайды. Делбені бос жіберген, ұшы жамбасының астында. Дәнеш барып шанасына секіріп шыққанда тықыршық атып тұрған аттары ала жөнелді. Қайрақтың аттары да ентелеп соңынан ерді.

	Шана табанының зар еңіреген шиқылы төбе құйқаны шымырлатып, жүректі тырнайды. Үскірік те жаланып тұр. Ашық жер болса қарып түсердей. Қайрақ қара тонның жағасына тұмсығын онан әрмен тыға түседі: «У – у, суығы-ай!..» Дәнеш болса, со түрегеп тұрған күйі, ысқырып қойып бара жатыр. Бет-аузы қып-қызыл боп кеткен, үскірікті елең қылар емес.

	– «Қарныңа кіретін еді», – дейді, – кіргізермін мен қарныма... Әуелі өз қарныңа кіріп жүрмесе, – деп қояды Қайрақ Дәнешке кіжініп. – Өзі қашан да болсын өле алмай жүріп сөзіңе сөз қайтарады. Кеше де кәдімгідей тайталасып жатыр. Не жайлы еді?.. Е, айтпақшы...

	Кеше, боранды күні бір топ жігіт соғым сойған бір үйге түстеніп карта ойнаған. Дәнештің қолы жүріп, біраз ұтыстарға ие болды. Сондықтан ептеп есіңкірей сөйлеп отырды. Сонда Қайрақ: «Ой, сорлы-ау, азын-аулақ тиын-тебен алғанға сонша есірмесеңші, мен шындап ойнасам, тақияда тамтығыңды қоймаймын ғой», – деген әзілдеп, Дәнеш іркілместен: «Әй, ондай мықты болсаң әйеліңді салшы картаға бір түнге, әкеңді танытайын», – деді. Әрине, әзіл орайына қарай әзілдеп айтты. Бірақ жараның аузын удай ашытып тырнап кетті. Амал не, ашуланудың еш реті жоқ. Ол екеуінің мұндай әзілі кеше ғана ма екен? Баяғыдан, бала күндерінен осындай емес пе...

	Аттары тағы да пысқырынып тұра қалды. Тонының жағасымен бетін бүркеп еңкейіп отырған Қайрақ басын көтерген. Дәнештің ашасы тағы да түсіп қапты, шананың алдында кесе-көлденең жатыр. Бұл жолы Дәнеш өзі түсіп кеп алды ашасын.

	– Қыстырып қоятын жібім үзіліп кетіпті, – деді.

	– Әй, жіп-мібіңді білмеймін, енді түсірсең, айтпады деме, сол ашаңды өз қарныңа тығам, – деді Қайрақ зілденіп.

	– Менің ашам басқа қарынға болмаса, өз қарныма кірмейді, – деп күле сөйледі Дәнеш.

	– Өзің әлгі келіншектің сыбырынан кейін есіңнен танғандай есеңгіреп келесің ғой деймін.

	– Сен әлі соған ашуланып отырсың ба? Ой, жігіттігіңе болайын. Онан да өзіңнің әйелге өтімсіздігіңе ашулансаңшы, – деді Дәнеш те ыза болып.

	Аттар тағы да заулап жөнелді. Қылау жоқ, қылтанақ жоқ томпиған қоян жон кішкене жоталар бірінен кейін бірі қалып жатыр. Ат екпіні күшейткен үскірік қойны-қонышты кеулеп, бойды тітіркендіреді. Суық өтіне шыдай алмаған Қайрақ бетін қайта бүркеп, тұмшаланып алды. Жеңіл киінген Дәнештің мына суықты елең қылмағандай шана үстінде қайқайып түрегеп тұрғаны оның ит жынын келтірді.

	«Әйелге деген осындайлардың аузы салымды болады», – деп ойлады Дәнешке бірдеңе деп соқтығып, тиіскісі кеп кетті.

	– Әй, Дәнеш, ит-ау сонша елеуреп баяғыда өлген әкеңнің асына асықтың ба, ақырын жүрсеңші, – деп айқай салды.

	Дәнеш қайырыла бұрылып қарады. Құлақшынының бауын байлап алған, өрттей қызарған қып-қызыл жүзін ақ сүңгі қырау көмкерген. Ақсия күледі. Уытты бірдеңе айтардағы түрі.

	Сөйткенше болған жоқ:

	– Менің әкем шейіт кеткен, атаусыз қалған сенің әкең ғой! – деді ол да айқайлап.

	Бұлар айқайлап сөйлескенде аттар қиқу естігендей құлақтарын қайшылап еліре түсті. Тұяқтарынан ұшқан тоң-тоң мұздақ, кесек қар шанаға қарай борап келеді. Қара тонның сыртынан сарт-сұрт етеді. Қайрақтың алдын көміп тастады. Ол бір қозғалып көтеріліп, әлгінде үйден астына салып шыққан бір аша кәшәктің үстіне тізерлей отырды. Тонының жағасын кейін қайырып тастады. Үскірік аяз бетінен осқылай жөнелді. Тынысын қарып жіберді. Көзі жасаурап кетті. Сонда да тістеніп шыдап бақты. Дәнештің жаңағы сөзі көкірегін удай ашытып барады. Ылғи осы. Бір сөзді жауапсыз қалдырмайды-ау. Қайрақ «ә», десе, бұл: «мә» деп тұрады. Және асырып айтады. Екеуінікі де әзіл сияқты, әй, бірақ сөздері мірдің оғынан да қатты-ау!

	Еске алып қаза берсең мұндай улы әзілдердің не бір сорақылары айтылады-ау екеуінің арасында. Екеуі талай рет бірін-бірі қақ маңдайдан салып қалғандай етіп, не бір ащы, улы әзілмен аямастан мұз тақырға талай отырғызды ғой. Сонау бала күндерінен бастап бірімен-бірі бақа тіреспен келеді емес пе. Екеуі бір жылда туды. Бір жылғы төлдей қатар өсті. Бүкіл өмірлері осы бір шағын ауылда өтіп келеді. Біріне-бірі улы зәрді өмір бойы шым-шымдап жинаумен келеді. Далалы жерде, жусанның арасында бір тұтам қара шұбар жылан болады. Уы жалғанда қатты. Шаққаны қате кетпейді, халықтың айтуынша сол қатерлі жылан бір рет қана шағатын уын бүкіл жаз бойы жинайды екен. Бұл екеуі де сол сияқты, құрдастық қақында әзілдескенімен, шым-шымдап жиналып жатқан улары бар іштерінде. Ол үшін екеуі де кінәлі емес. Кінәлі – әкелері. Екеуінің екі әкесі. Осынау кең дүниеден соларға не жетпеді екен! Ол жағы бұларға белгісіз. О баста болымсыз ғана қатын өсек бірдеңе себеп болған сияқты. Болымсыз нәрседен ушығыпты. Аяғы үлкен жауығуға апарған көрінеді. Кімнің әкесінің қиянаты басым? Ол жағын бір тағдырдың өзі ғана білед те.

	Әуелі Дәнештің әкесі қуғын көрді, қамауға түсіп, аз күн жатып шықты, онан кейін Қайрақтың әкесі ұсталды және ұзаққа кетті. Ол кезде бұл екеуі де жөргекте жатқан сәбилер еді. Бұл алыс-жұлысқа екеуінің де зәредей қатысы жоқ, мүлдем пәк болатын. Бірақ әкелер арасында болған жауығу ана сүтімен бұлардың бойларына да тарады. Ал әкелері болса, екі жөргектің ортасына отты тастады да, істерін осымен тындырғандай өздері мәңгі жоғалды. Дәнештің әкесінен Ұлы Отан соғысында қаралы қағаз келді, ал Қайрақтың әкесі ұсталғаннан хабар-ошарсыз...

	Суық жеп бара жатқандай болған соң Қайрақ қайқиған пісте мұрнын уқалап қойды. Шана үстінде делбені шірене ұстап талтая қайқайып тұрған Дәнешке қарады. «Егер төбелессек қайсысымыз басым түсер едік», – деген ой келді оған. Екеуі де бірін-бірі аямас еді. Бірін-бірі құртып тынуы мүмкін ғой... Тіпті біржола құртпағанның өзінде, шала жансар, жарымжан етеді, ол сөзсіз. Әттең, қайткенде де Қайрақ бір басымдық көрсетуі керек.

	Дәнештің төбесіне бір шығуы керек қой. Бір ғана рет! Ал Дәнеш оңайлықпен беріспейді, көнбейді. Түбі екеуі бір айқасуы айқасады. Бірақ, қашан, қалай, қандай себеп сылтау болады оған? Ол жағы белгісіз әзірге. Және алдымен тиісетін Дәнеш болмайды, жо, ол тиіспейді де, тіпті оған негіз де жоқ қой. Қайрақ суық өтіп сырқырағандай болған соң тісін шықырлатты, қолындағы бишігіне қарады: қисық ағаш сапты, төрт өрім, үйіргенде қолға салмағы жоқ, атқа да онша өтпейді. Бишік... сөз бе екен. Азар болса бірін-бірі өрім-өрім ғып сабайды, бірінен-бірі таяқ жейді. Бар болғаны еттен өтетін таяқ қана...

	Төбелес... таяқ... сөз болып па. Жұдырықпен бір қойғаны үшін сотталады да кетеді, ол бір жұдырықпен кек те қайтпайды, өз өмірі өксиді, қор болады. Жә, кек қайтарған соң қайтарған сияқты қайтару керек. Өмір бақи жанын сыздататындай ету керек. Өзіңнің де айызың қанатын болсын. Ал ол қалай болады? Әзірге белгісіз... Тақтақ жол да белден-бел асып әлі созылып жатыр, шана табанының зар еңіреген шиқылы жүректі мысықша тырналайды, аттар тұяғы төбені ойғандай күрт-күрт етіп, мұздақ кесекті шанаға қарай үсті-үстіне бората лақтырады. Сәскеден ауған күн аспанды бүркеген аяз мұнарының арасынан төңірегі қызара шелденіп жасаурағандай боп көрінеді. Тезірек батуға, ұясына кіруге асығатын сияқты.

	Дала аппақ. Солқылдатып көзді суырады. Тағы біраз жүргеннен кейін үлкен жолдан шығып, терең құзды бойлап, едәуір биік қабақтың үстінде тұрған бір мая шөпке қарай бұрылуға тура келді. Аттар тақтақ жолдан шыққылары келмейді. Қиқаңдасып барып, төбелерінде бишік ысқырып, бір жақ езулері жыртылардай болған соң әзер бұрылды. Нағыз азапты жол басталды. Күпсек қарға бауырынан батып, жандәрмен ұмтыла секіріп, қайта батып, малтығып шоқаң-шоқаң жүріспен келеді. Дәңеш шанадан секіріп түсіп, делбені жебей қағып, аттарды жанамалай жаяу жүрді. Түні бойғы жел түймештен кейін сіресіп қалған қатты қар мұны салмақ көрер емес. Пісіріп басқан ақ киіздей боп тып-тығыз жатыр. Жүгіріп ойнақ салсаң ойылар түрі жоқ, ал аттарға қиын-ақ – сұқпа-сұқпа. «Аяқтарын сындырып алар ма екен» деп қорқып келеді Дәнеш. Артына бұрылып қараған, Қайрақ со күйі шананың үстінде отыр. Қозғалар емес. Тіпті делбені де қолына алмаған. Аттардың жандәрмен бұлқынуы, мертігердей боп қарға оңқа-шоңқа малтығуы ойына кіріп-шығар емес. Дәнештің зығырданы қайнап кетті.

	«Иттің баласы, шатың ісіп отыр ма, түс шанадан!» – деп ақыра ұмтылып, бишікпен осып жібергісі келді де, өзін-өзі ұстап, іркіліп қалды. Өйткені, олай еткен күнде ашумен істейді, ал ашумен істесе оның аяғы екеуі үшін де жақсылықпен бітпейді. Жә, керегі не.

	Жамандыққа қай уақыт болмасын барысуға болады ғой. Ал жарайды делік, екеуі қазір төбелесіп, бірін-бірі аямайды, қызылшеке қан болады. Сонда не түсті? Мүмкін тіпті айдалада араша түсетін адам жоқ, бірін-бірі өлтіріп те тастар... Онда не болады? Сабыр, Сабыр... Өз жөнімен жүріп кетті. Аттар қара терге малынды. Үстерін басқан ақ қырау сыпырып алған көбіктей жоғалды. Әлгінде шана үстінде тұрғанда, сіресіңкіреп қалған Дәнештің бойы да жылынайын деді. Енді ол темір күректі алып, бірлі-жарым кесек қарды күрей отырып, қайтар жолды тазалай жүруге кірісті. Өліп-талып маяға да жеткен. Маяға көлікпен жанап келу мүмкін емес еді. Қалың қар іргесін мүлдем көміп тастапты. Жол аршуға тура келді. Темір күрекпен қарды күпсектете кесек-кесек етіп оя бастады.

	Едәуір артта қалған Қайрақтың шанасы да жетті бұл кезде. Қайрақ асықпай қозғалып, орнынан тұрып тонын шешті, оны бүктеп шетке қойды, қолғабын киді. Онан соң бұл да темір күрегін ұстаған.

	– Сен менің ойғанымды ашамен лақтыра бер, – деді Дәнеш.

	– «Һм, қуын қарай гөр. Бәсе, асыкқаны тегін емес еді. Қар оюды өз міндетіне ап, маған лақтыртпақ екен ғой», – деп басын шайқап қойды Қайрақ. Бірақ ләм деместен күректі тастап, ашаны алды. Асықпай барды да, әдемілеп, төрт бұрышты кірпіш құсатып қиылған шеткі бір кесекті іліп ап, сол сылбыр қимылынан танбастан, салмақтап тұрып лақтырып жіберді. Құрысып тұрған тұла бойы күтір-күтір етіп, желі үзіліп жеңілейіп қалды. Асықпай екінші кесекті іліп алды.

	– Өй, бұ қимылмен біз шөп алып қайтпақ түгілі кешке дейін қарды аршып бітіре алмаспыз, – деді Дәнеш күңкілдеп. Өзі бусанып терлей бастапты. Күректі тастап енді ашаны ұстады. Өзі ойған қарды үсті-үстіне ытқытып лақтыруға кірісті. Әп-сәтте жерді тазартып та тастаған.

	– Дәл осы жолы өз еңбегімді де саған жазғызбасам ба, – деді Қайрақ әзілдеп. Дәнеш үндеген жоқ. Маңдайына құйылған терді сүртіп, біраз белін жазып тұрды да, қайта құлшына кірісіп кетті. Алды-артына қарамастан апыртып лақтыра берген. Оң аяғының астынан сусып бірдеңе кіргендей болды да, кәдімгідей көтере бастады. Қапелімде шошып қалған Дәнеш бір шетке қарай ыршып түскен.

	– Байқаусызда сені де қармен бірге лақтырып жібере жаздаппын-ау, – деп Қайрақ ыржиып күліп тұр.

	– Кімді кім лақтырар екен, келші өзің, – деп қызып тұрған Дәнеш ашаны оқтай ұмтылып тап берді. Қайрақ та осыны күткен тәрізді, ашасын қарсы тіреп тұра қалды. Онан соң өңмеңдеп келе жатқан Дәнештің ашасын қағып тастап, бүйірлете сұғуға өзі ұмтылды.

	Бір сәтке күлкі ойнаған көзі қанталағандай сұмдық қорқынышты болып кетті. Өңі сұп-сұр, сұп-суық, қыстыгүні безере қатқан жердің тоңы түстес, мүлде жансыз. Астыңғы ернін жымқыра тістеп ашаны шындап сілтеді. Дәнеш бұлт етіп бір жағына қарай секірген. Ашаның айыр ұшы жанқалтасына ілініп, дар еткізіп жыртып жіберді. Енді Дәнеш те аянған жоқ. Ашаны бұ да шындап кезеді. Шындап сұқпақ болды. Бірақ Қайрақ тағы да қағып тастады, онан соң Қайрақтың ашасын бұл қақты...

	Осылайша екеуі айдалада бірінші рет аяусыз соқтығысты. Біріне-бірі ашаны кірш еткізіп бойлата сұғуға бар, әттең... бірін-бірі ала алмай діңкеледі. Екеуі де бар күш, бар айла-тәсілдерін салып бақты, бірақ жеңісе алмады. Ақыры әдбен қара терге малынып, сүлесоқ боп қалжырап, екеуі екі жерге отыра кетті. Дәнеш кесек қардың шетінен кертіп алып аузына тықты. Қайрақ аунай кетіп қарға тұмсығын тығып жіберді де, обырлана асады. Онан соң қар жабысқан тұмсығын көтеріп, Дәнешке ыржия қарады. Дәнеш те ыржия күлген болды. Бірақ әлгідегі жаналқымға келген арпалыс есіне түскен сайын жүрегі су-су етіп шымырлап, ып-ыстық жас көзіне үйіріліп, алқымына өксік кептеліп тұрып қалды.

	Аузындағы еріген қардың суын жұта алмай буындары босап, дірілдеп кетті.

	– Анда-санда өстіп, алысып-жұлысып қан таратып алған жақсы, ә? Бойың сергіп қалады, – деп қойды Қайрақ.

	– Қой, ойнадық, қан тараттық, жетеді, енді шөп тиейік, – деп қорыққанын сездіргісі келмей орнынан тұрды Дәнеш.

	Тырмысып жүріп, маяның үстіне шықты. Бет жағындағы қар басқан шөпті аударып тастаған, көкпеңбек көк жауқазын шөп көздің жауын алып шыға келді. Құп-құрғақ, хош иісі танауды жарып жібергендей. Манадан құлақтары салбырап, үскірік суықтан бүрсектеп, сөлбірейіп тұрған аттар құрғақ шөптің сыбдырын естіп бастарын көтеріп алды. Құлақтарын тігіп, танауларын жыбырлата оқыранып, ауыздықтарын азу тістеріне салып қиып тастардай-ақ күтірлете шайнап, дегбірлері қалмады. Дәнеш мая үстінде тұрып-ақ екі аша шөпті аттардың алдарына лақтырып тастады.

	– Ей, аттардың ауыздығын алып, белін босата салшы, өз шанаңды бері жақындат, алдымен сенің шанаңа тиейік, – деді Қайраққа.

	Мұнан кейін екеуі де үн-түнсіз шөп тиеуге кірісті. Қимылдары бірдей, істері ортақ, бірақ әрқайсысы өз ойымен өзі.

	«Иттің күші бар, едәуір күшті, оңайшылықпен ала алмайсың. Сақ болмасаң мерт қылып жіберуден де тайынайын деп тұрған жоқ. Оқасы жоқ. Бұл бірінші рет күш сынасуымыз, амандық болса әлі екінші рет те айқасармыз, сонда көрермін әуселесін... Дегенмен қауіпті екен өзі, байқамаса болмас», – деп ойлады Қайрақ.

	«Осындай итпен шөпке келіп жүрген обал жоқ өзіме де, обал жоқ... Басқа білмесе де менің білетін кезім жетті ғой, осының мінезін, сөйте тұра, онымен бірге жүрем. Бүгін осы шөпке бірге келмеуіме де болатын еді ғой. Өзімше батырсынып, қорқатынымды білдіргім келмеді. Жоқ, батырлық өз алдына... Лажы болса ендігәрі бірге жолға шықпауым керек», – деген ойда болды Дәнеш.

	Бұлар екі шанаға шөп тиеп болған кезде күн еңкейіп, ұясына қонуға таяп қалған. «Ауылға ымырт үйіріле жететін болармыз», – деп шамалады Дәнеш. «Тақтақ жолға түскенше қиын, онан әрі зулаймыз ғой». – Ол әбден қара терге түсіп, өзінің едәуір титықтап қалғанын сезді. Бір жағы кетіліп орталанған маяның үстінде тұрып, біраз бойын жазып, орамалын алып бет-аузының терін сүртті. Аттарға қарап еді, теп-тегіс аппақ ақ сүңгіге оранған. Көк жауқазын шөпті күрт-күрт еткізеді. Үскірік әлі есіп тұр. Бірақ ертеңгісіндегідей емес, зәрі қайтқан сияқты. Тіпті бетке жұп-жұмсақ тиеді. Төңірекке рақаттана көз жіберді. Тым-тырыс. Құба жондар аппақ-аппақ болып дүңкиіп жатыр. Көз жетер жерге дейін қылтанақ бұта жоқ. Алыста бұлаң қағып түлкі жүр. Тінтінектеп кеп, жата қап қарды тырмалайды, атып тұрып жортақтай жөнеледі. Тышқан аулап жүрген болу керек. Онан әріде, терең құздың арғы бетіндегі үлкен жолда бір шана кетіп барады. Алыстан қарағанда мидай тегіс аппақ жонның үстінде тапжылмай бір орында тұрған сияқты, бірақ жылжып барады. Көз ұшында ауыл көрінеді. Әр үйдің іргесінде көкшіл тартып селдіреген биік теректер, төбесін тегістеп қырыққандай қара ағаштар, мұржалардан көтерілген түтіндер шоқпыт-шоқпыт боп соларға ілініп жатқан тәрізді.

	– Не қарап тұрсың, ей? – деп сұрады Қайрақ.

	– Мынаның үстінен дүние жер көрінеді екен. Қарашы, сонау батыс жақта ауыл мұнартып тұр, үйлердің төбесіндегі түтіндері қызық... көкшіл түтін, қара түтін, қоңыр түтін...

	– Кәне?

	Маяның үстіне Қайрақ та шықты. Ол да ауыл жаққа қарады.

	– Шынында да қызық екен, ей, – деп қостап қойды. Онан соң маяның ар жағына бұрылып қарады да ішегін тартты. Ой-бай-ай, мына құзды-ай! – деді таңырқап. – Дәл осы маяның үстінен домалаған адам табанына бір-ақ түсер. Өзінің табанында бұлақ бар ғой, ей, әне, қап-қара боп буы бұрқырап жатыр.

	– Бұлақ бар, жазда шөп шапқанда талай рет су ішкенбіз. Суы мол бұлақ.

	Дәнеш құлақшынын алып қолтығына қыса тұрып, маңдайын, шөптің үгіндісі түскен желкесін орамалымен ысқылап, тағы сүрте бастады. Құлақшынының аяқ астына түскенін байқамай қалды.

	– Әй, кетпейміз бе енді? – деп Қайрақ бұған бұрылып қарады да:

	– Тер қатып өлесің ғой, сорлы-ау, – деді күліп.

	– Біз шыныққанбыз. Терден қорықсаң жаныңды күткен сен қорық.

	– Әй, шыныққаным-ай, – деп Қайрақ мая үстінен секіріп түсе берді де, аяқ астында жатқан Дәнештің құлақшынын көріп, – мынау қайдан келген доп, ей! – деп теуіп жіберді.

	Құлақшын қалқып барып құздың жар қабағындағы өңірейіп құлағалы тұрған көшкіннің үстіне түсті. Төмен қарай ақырындап домалай бастады.

	– Өй, өй, кетеді-ау, анау кетеді-ау!.. Уә-ә, ойбай! – деп санын шапақтап, Қайрақ секіріп түсіп шанасына қарай жүгірді.

	Әуелде не болғанын білмей сасып қалған Дәнеш, тоқтап қалып домалап, тоқтап қалып домалап, көшкін қабаққа таяп қалған өз құлақшынына аңырайып қарады да тұрды. Тоқтар деп ойлаған, жоқ, тоқтамады. Әне, көшкіннің құламасына бір метрдей ғана қалды. Енді бір үш-төрт домаласа... Дәнеш көшкінге қарай секіре атылды. Бірақ жетіп үлгермеді. Бұл құлама көшкінге бес-алты адымдай қалғанда, құлақшын соңғы рет төңкеріліп барып, бұлт етіп көзден ғайып болды. Қатты екпінімен Дәнештің өзі көшкіннен асып кете жаздады. Өкшесін қадай тіреп әзер тоқтады. Онан соң ақырындап аңдап басып кеп, көшкін қабақтан төменге үңілген. Құлақшын жел қуған қаңбақтай табанға қарай құлдырай зымырап барады екен. Жолында не бір тосқауыл, не бір бұта жоқ. Анда-санда жалп-жалп етіп секіріп қояды. Дәнеш бала кезінде тауға шығып, балалармен тас домалатып, жарыстырып ойнайтын. Сонда кейбір домалақ жұмыр тастар табанға жеткенше өстіп зымыраушы еді. Домалатқан бала сол тас қашан тоқтағанша есіл-дерті соған ауып, селт етпестен мәз боп тұратын. Онда бір керемет мақтаныш болушы еді және неғұрлым алысқа, тоқталмай домаласа екен деп тілейтін. Ал қазір... құлақшын сол зымыраған күйде, құздың табанындағы жыланша ирелеңдей қарайып жатқан бұлақ суына барып жалп ете түсті.

	Дәнеш енді ештеңені ойланып тұрмастан дереу барып мая үстінде қалған ашаны алды да, қатты қарда соны тіреуіш етіп құздың табанына түсті... Бұлақ суы буы бұрқырап, қалың қардың түбінде қара ботана боп созыла қарайып жатыр. Ағып жатқаны, әлде іркіліп жатқаны белгісіз. Жаздағыдай сылдыраған күміс үні естілмейді. Меңіреу тілсіз, түбі жоқ сияқты. Төңкеріліп түскен құлақшын ортан белінен суға толып, батып тұр екен. Су едәуір сіңіп, бөгіп қапты. Дәнеш сілкіп-сілкіп суын бұрай сығып басына киіп көріп еді, тастай суық судың сызы шекесінен өтіп сырқыратып жіберді. Қайта жұлып алды. Жоқ, мұны кигенше жалаңбас жүрген артық. Енді ол құлақшынының бауын байлап білегіне іліп алды да, терлеп-тепшіп, сан жығылып, тайғақтап, ит көрмеген қорлықпен құздан әзер шықты.

	Ентіккені сонша, буындары қалтырап кетті. Шананың үстіне әзер шығып отырды. Аттар да тықыршып тұр екен, айдау күтпестен жолға өздері түсті.

	Қайрақ едәуір ұзап кетіпті. Тонға оранып, шөптің үстінде дөңкиіп барады. Артына қайырылар емес. «Тұра тұр, иттің баласы, қазір жетейін»... деп тісін қайрады Дәнеш.

	Ысқырып жіберіп, бишігін үйірді, жол ойқы-шойқы болса да аттары желіп кетті. Енді ғана байқады, күн ертеңгісінге қарағанда жылынбапты, қайта аждаһадай жалаңдаған қаһарына шындап мінген екен. Әлгінде ет қызулықпен сезбепті, үскіріктің ащы зәрі күшейіп, кешкілікке қарай сары шұнақ аяздың құтырына түскен түрі бар. Бүкіл дүниені сығымдап қусырып, қысып тұр. Дәнештің құлақ-шекесін, алқымын қарып-қарып алғандай болды.

	«У-у!..» Бишікті үйіріп-үйіріп, ысқырып жіберді, бойындағы бүкіл долылық ыза атаулы ысқырық боп шыққан болу керек. Соны сезген аттар сүріне-қабына ұшып жөнелді. «У-у!..»

	Суық ауа дем алдырар емес, тынысты қарып барады. Дәнеш қолғабын шешіп, алақанымен құлағын, шекесін ысып-ысып қойды. Қармен ысқылап алсам ба екен деп ойлады, бірақ шананы тоқтатып, сәл де болса жолдан қап кідіруге дәті бармады. Неде болса алға, тезірек Қайрақты қуып жетуге асықты. «Апырай әдейі істеген иттігі ме, әлде абайсызда болды ма?.. Неге тоқтамайды ей?.. Бұ неткен суық күн еді... Неге бір сәт толастамайды...» Құлақ-шекесін тағы ысқылады қолымен, алақаны мұндай жылы көрінер ме. Өзінің мүйіз-мүйіз боп ойылған, домбыққан алақаны жып-жылы екен. Есіне, ертеңгісінгі сауыншы келіншектің алақаны түсті. Оның қолы доп-домалақ, жұп-жұмсақ еді, әне, нағыз жылылық қайда!.. Дәнештің қолы сексеуіл сияқты көрінген сонда... «Қайтеді ей, мына суық, шынымен жеп барады ғой...»

	Дәл тақтақ жолға түскен жерде Қайрақты қуып жетті. Дәнеш одан бір амалын істе, не құлақшыныңды, не ішігіңді бер деп көмек сұрағалы келе жатқан. Бірақ Қайрақ артына бұрылып қарады да, мұның мына мүшкіл халін көріп, қыбы қанғандай масайрап ыржия күлді.

	– Әй, шыныққан жігіт, хал қалай? – деді. «Қап, әттеген-ай, иттік істеппін-ау. Абайсызда болды-ау...» – деген ой қаперіне де кірер емес. Сол зымиян күлкісі, сол зымиян күйі.

	Ыза кернеген Дәнеш бишігін көрсетті, жай көрсеткен жоқ, салмақтап дөң айбат білдіріп көрсетті.

	– Менде де бар, – деп Қайрақ та қисық сапты бишігін шошаңдатып қойды. Онан соң ішігін шешіп тастап, «келсең-кел», – дегендей шана үстіне тізерлеп қоқырая отырды.

	Мұнан ары Дәнеш ештеңені ойланбастан, бәрін ашу ызамен істеді. Әлгіндегідей тағы да құлақты жара ысқырып қап, делбені шірене жұлқып, аттарын бишікпен осып-осып жіберген. Аттары атыла ыршып, қарды омбылап, Қайрақтың шанасын қаға-маға жан дәрмен алға ұмтылды. Екі шана қапталдасқан кезде, Қайрақтың шанасы бір жағына, Дәнештің шанасы екінші жаққа қарай шоңқия берді. Екі шана екі жаққа аударылардай аралары ырсиып ашылған. Не болғанына түсінбегендей Қайрақтың аттары тұрып қалды.

	Дәнеш бишігін үйірді. Қайрақ та қапы қалмай үйіре берген. Бірақ Дәнештің бишігі ысқырып кеп бірінші тиді де, Қайрақтың мойынына оралды. Дәнеш, шанасы озып бара жатып, бишігін қайта тартып аламын дегенде ұмтыла тұрған Қайрақ домалап кеп бір жағы көтеріліп келе жатқан шананың астына түсті.

	– Ойбай, өлдім! – деп айқай салды. Дәнештің шанасы алға шыққан. Дәнеш артына бұрылып еді, Қайрақ қарға көміліп қалған бір аяғын тартып ала алмай шоршаңдап жатыр екен. Дәнеш шанасын тоқтатып, қарғып түсіп кеп, оны қолынан тартты. Көзі қызара жасаурап қанталап, қабағы кіржиген Қайрақ: «ойбай-ай, өлдім-ау... өлдім-ау...» деп, шолтаңдай басып шанасына қарай жүрді. Қолтығынан демей берген Дәнештің қолын қағып жіберді.

	– Аяғың аман ба? – деді иегі-иегіне тимей сақылдап дірдек қаққан Дәнеш.

	– Кет!.. Кетші ары, әкеңнің!.. – деді көзінен жасы ыршып кеткен Қайрақ бұған жеп қоярдай кіжініп.

	– Шанаға отыра аласың ба?

	– Кет, дедім ғой. Өзім отырам...

	Дәнеш шанасына отырып жүріп кетті. Жаланған суық құлақ-шекесін удай ашытып сырқыратып әкетіп барады. Көзі жасаурап бұлдырап, кірпіктері айқасып жабыса берді. Сасқанынан күпәйкәсін шешіп ап, басын орады. Сәл жүргеннен кейін зәрлі үскірік бүкіл тұла бойын кеулеп, әсіресе белін сырқыратып омырып жіберді. Амалсыздан күпәйкені қайта үстіне киді. Біраздан соң тағы солай істеді, күпәйкесін басына орады, онан үстіне киді. Екі қолымен бірдей бет-аузын, құлақ шекесін ысқылай берді. Қолы шашына тиген, басындағы өз шашы емес, болат сымтемірлер сияқты қап-қатты бірдеңе. Алақанын осқылап, тызылдатқандай болды. «Бұл сұмдық болды ғой, сұмдық болды ғой... – дей береді күбірлеп. – Осыдан аман жетер ме екем үйге...»

	Күн ұясына қонып барады. Ортан белінен батыпты. Сөніп бара жатқан шоқ сияқты. Күрең қошқыл. Сөніп бара жатса да шоқта жылу болушы еді, ал мынада жылу да жоқ, тек жексұрын сәулесі бар, иә, жексұрын сәуле! Бірінші рет Дәнешке күннің сәулесі жексұрын көрінді. Жексұрын емей не, ең болмаса шоқ құрлы жылуы жоқ дәт қылар. Қайрақтың зымиян күлкісіндей ғана алдамшы, опасыз сәулесін шашады.

	Күпәйкесін тағы да басына орады. Болар емес. Тажал үскірік сүйек-сүйегінен өтіп, сырқыратып барады. Белден өткен суық қандай ащы, улы еді. Күпәйкесін қайта үстіне киіп алды. «Ойпыр-ой, бұ неткен ұзақ жол еді?.. Ауыл көшіп кеткен бе, сонша... Жып-жылы үй, ып-ыстық алақаннан асқан не бар екен дүниеде? Оның есіне тағы да сауыншы келіншек оралды, аппақ тістерін көрсетіп ақсия күлген кейпі, жұп-жүмсақ алақаны алыста... мүлдем алыста, жеткізбес арман-қиял тәрізді ғана...

	Бет-аузы, құлақ-шекесі, сырқырап ауырып кетті де, онан кейін тызылдап аши бастады, ақыры суық зәрін сезуден қалды. Басы телеграфтың бағанына ұқсап зыңылдап, құлағында керемет бір көп шуыл пайда болды. Көзі жұмылып кірпіктері айқасып қалды. Қайтып аша алар емес. Тіпті ашқысы да келмеді. «У-у» Сақылдай шыққан өз даусы ма, әлде құлағына шалынған үскіріктің үні ме, әйтеуір бір ұлыған дыбыс бар. «Осыдан аман жетер ме екем», – деген ой үйіріліп келе берді басына.

	Аттар ұшып келеді. Ауылға қарай делбе қаққызбастан өздері бастап келеді. Шана табанының зар еңіреген шиқылы. Үзілердей бұралған қобыздың сыңсуы сияқты жүректі тырнайды. Дүние тегіс сақырлап кеткен тәрізді. Аяз деген тажал алып қазанын сақырлатып қойып, бәрін бірдей қуырып жатқан сықылды. Дәнеш басын бауырына тығып бүктетілген қалыпта мең-зең боп өң мен түстің арасындағы бір халде жата берді. Ешбір әрекет істеуге мұршасы келмеді. Сақыр-сұқыр, сақыр-сұқыр... Әне, қайнап кетті қазан, ақ көбігі асып төгіліп жатыр. Ызыңдап қайнайды, сыңсып қайнайды... Дәнеш үрлеп жатыр, үрлеп жатыр. Мәссаған, шана тоқтап тұр ғой. Аттар қораның алдына кепті. Дәнеш мықшыңдап шанадан түсе берген, біреу қолтығынан демеді. Аяғы жерге тиді, бірақ жүре алатын емес. Басында «жеттім-ау... жеттім-ау...» – деген көмескі ғана бір ой бар, ал дене өз денесі емес сияқты. Біреу қолтығынан демеп жетеледі де, жылтыраған отқа алып жүрді.

	Үйге кірді. Түу, шіркін-ай, енді өлсе де арманы жоқ қой! Түрегеп тұрған күйде көзін ашты да, қайта жұмды.

	– Ей, Дәнеш-ау, Қайрақ қайда? Қайрақ қайда қалды? – деп ферма бастығы жұлқылады. Дәнеш кемсеңдеп аузын ашқаны болмаса, сөйлеуге шамасы келмеді. Терезеден сыртқа қараған үй иесі – бақташы қарт:

	– Ой-пай, келістіріп тиепті-ау шөпті, – деп сүйсіне таңданып қойды.

	– Өй, бұлардың бүйтіп әкелген шөптері кұрысын, иттің балалары, – деді ферма бастығы кіжініп. – Ісім осы екеуімен болсын ендігі жерде!..

	Ферма бастығы шығып кеткен. Дәнеш әлі тұр. Сол қолының қарына ілген құлақшыны зілдей боп, сусып барып гүрс етіп жерге түсті. Біреулер жұлқылап шешіндіре бастады.

	Енді бірде мың-сан инелер бет-ауыз, құлақ-шекесін, бүкіл өн бойын удай ашытып қадалып, сұққылап кетті.

	– Шыда, жаным, шыда, – деген жұп-жұмсақ дауыс келді. Әлгі сауыншы келіншектің дауысы болар. Бірақ ащы инелер аяусыз сұққылап жатыр...

	...Жапалақтап жауған қардан кейін, алай-түлей боп жер-көкті сапыра теңселткен боран соғып өткен соң, ертеңіне күн шайдай ашылатын бір кез болады. Бірақ күннің зәрі қайтпайды. Кең даланың төсінде танауды қусырып, бет қарыған зәрлі бір үскірік еседі. У-ух, сол бір үскірік-ай!..

	Терезеге қырау тұрады. Неше түрлі гүлді өрнек торлайды. Жылы жерде ұзақ қарап табиғаттың асқан зергерлігіне қызығуға болады. Сондайда жаланып тұрған үскірік еске түссе, төбе құйқа шымырлайды. Әсіресе ен далада үскіріктің бар ащы зәрін татқан адам зар күйіне салады. Қасірет шеккізген қатыгез жол, тарамыс жіптей созылып, бүкіл ойы көңіліне шырматылып, жанын қыл бұрауша шырқыратады.

	Жылы палатаның ішінде жатқан Дәнеш, бет-аузы, басы тегіс таңулы, көзі ғана жылтырап, ұзақты күнге терезеге қарайды. Үскірік есіне түскен сайын сай-сүйегі сырқырап, есінен танар халге жетіп ыңырсиды.

	Саулығын сұрап, халін білуге келетіндер көп. Ағайын-туған, бірге жүріп, бірге тұрған жолдас-жоралар. Біреулері жылап-еңіреп, бұл қорлықтың есесін қайыруға іштей бекініп кек түйіп, көкіректері ерімес мұз боп қатып, ашынып келсе, біреулері азаматтық кеуілді бетке ұстап, кешірімділік, жақсылық дегендерді көлденең тартып, ағайын арасына бітім тілей келеді.

	Міне, мұртын сылап қойып ферма бастығы да келіп отыр. Үлкен басын кішірейтіп, мұның алдына осымен екінші рет келуі. Татулық сұрайды Қайрақ үшін. Алды-артты орай отырып, аз сөзбен көп жайды аңғарта сөйлейтін, көңілі жүйрік, ел-жұртқа қадірмен ақылды адам.

	– Сыртта Қайрақ келіп отыр. Саған кіріп, аяғыңа жығылмақ, – дейді ол жұмсақ үнмен сөзінің соңында. – Зар еңіреп, қатты опынып жүрген көрінеді. Өзін қойшы оның... көзінен жас емес, қан аққанына қарамастан атып тастасаң обалы жоқ. Әттең, ана шиеттей балаларын айтсаңшы... жаның ашиды...

	Ферма бастығы кетуге ыңғай білдірді. Тек бір ауыз жауап естімек.

	– Маған кірмей-ақ қойсын, – деді ыңқылдай сөйлеген Дәнеш.

	Онан соң әл жинағандай біраз тыныстап барып жалғады сөзін:

	– Қорықпасын...

	Қар кетіп, жер түлеген көктемнің жайма-шуақ күндерінің бірінде Қайрақ бошалап кеткен сиырын іздеп, зираттың тұсынан өткен, жолға таяу, шеткергі, үстінен бу бұрқырап жатқан жас қабірге еріксіз көзі түсті. «һм, жатырсың ба? – деп күңк етті. – Жат, жат».

	Бұл – Дәнештің қабірі еді. Ұзақ ауырып жатып, ақыры қайтыс болған. Өле-өлгенше Қайрақтың бетін көрмей кетті. Бірақ, бірде-бір туыс-туғанына Қайрақпен екеуінің арасында болған жайды ләм деп айтпапты. Мүмкін, жігіттігі ұстап намыстанған болар. Үнсіз жатқан күйі, үнсіз кеткен.

	Дәнешті жерлеген күні осы қабірдің басында Қайрақ елден ерекше зар еңіреп жылаған еді. Қабірге түсіп, жер бауырлап жатып алған. «Қайтсін-ай, қатар өскен тел емес пе, қимайды ғой», – дескен көздерін сығымдаған қарттар.

	Қазір сол сәт есіне түскенде Қайрақ бір түрлі ұяттан беті дуылдай бастады. Өзінен-өзі қысылып ыңғайсызданып кетті. Сондағы өзінің сотталып кетем бе деп, жанынан қорыққанынан, сырт елге көз қылу үшін жер бауырлап сонша жылағанын – ойлап тұрса ез болып құлдырауы екен. Кенет оған жұрттың бәрі мұның сол ездігін, пасықтығын білетін сияқты, сыртынан мазақ етіп жиренішпен күлетіндей боп көрінді. Сол сол-ақ екен тынысы тарылып, жер болып қорланған, өмір бақи бетіне шіркеу түсіп, таба болған жаман күйге түсті. «Әй сорлы... адамның қорысың ғой», – деп күңкілдей айтылған сөздер құлағына анық естілгендей. Өне бойын тер басқан Қайрақ бар ызасын мойнын жерге соза берген атынан алғандай:

	«Өй, мынаған не болған, ей!» – деп қамшымен тартып жіберді.

	Жас қабірді оралып өтіп жүріп кетті. Әлгі бір сезім көкірегін жегі құртша кеміріп онан сайын удай ашытып барады, ит бұралқы күйге түсіріп, жер қып барады.





ОТАУ ҮЙ




	Әкем қайтер екен?» – ауылдың шетіндегі шаруашылық ауласынан машинаға отырып, әкесінің үйіне жеткенше Ұзақты қинаған ой осы болды. Жеке үй боп бөлініп шығатынын қалай айтпақ? Және аяқ асты қазір айтып, дереу көшуі керек.

	Әдетте, ертеден келе жатқан дәстүр бойынша, қазақ баласын жеке үй ғып шығарарда ағайын-туғандарына күні бұрын тегіс хабарлап, мал сойып, ауыл-аймаққа той-томалағын жасап, басына отауын тігіп, енші шығарар еді. Ұлы ер жеткен, қызы бой жеткен әрбір ата-ананың көкейінде жатқан көмбесі, көксейтін мұраты осы ғой. Көрсек дейтін қызығы да осы. Ал Ұзақтың әкесі осы қызықты ел ғұсап көре алмайын деп отыр...

	Осы ойдың келуі-ақ мұң екен, Ұзақтың көңілі ұйқы-тұйқы бұзылып сала берді. Ертеден бергі тырсылдап терісіне сыймай жүрген ашуы су сепкендей басылып қалды. Қазір әкесіне не демек? Бәрінен де батқаны, қысылғаны осы болды. Бірақ енді бетінен қайтпақ емес. Ел ғұсап күні бұрын сөз салып ағайын-туғанмен ақылдасып, ата-ананың ақ батасын аламын деп, жол-жораны күтер жайы және жоқ.

	Әншейінде сөзуар, ауыз жаппайтын шофер жігіт те Ұзақтың қиналған түрін көріп көп сөйлеген жоқ. Тек бар сұрағаны:

	– Жаппастың ескі тамына кіресің бе? – деді. Ұзақ басын изеді.

	– Тым ескі емес пе?

	– Күн жылынып қалды ғой, ештеңе етпес. Жазға өзім үй саламын, әлгінде бастық құрылыс материалдарын тауып беруге уәде етті, – деп қойды Ұзақ.

	– Әрине салып алуға болады. Бір-екі рет асарға шақырсаң жігіттер-ақ салып бермей ме.

	Осымен сөз тынды. Қазіргі сәтте Ұзақты қинап отырған ой үй салудың қайғысы емес еді. «Әкем қайтер екен? Бұл ісіме не дер екен?» деп тағы да дегбірі қашты.

	Әкесі болмаса, «апама не деймін» деген ой оның қаперіне де келген жоқ. Қайта, дәл өстіп кетуімен апасына деген көңіл сызын, ренішін танытып кетпек. Ақ сүтін беріп өсірген анасы ғой, оны еш табаламайды, айыптамайды да, бірақ Ұзақтың көкірегіне сол анаға деген реніш тоңдай боп қатқан. Ойпырмай, ала қыстай, ең болмаса бір рет жібір, райынан қайтар деп күткен еді Ұзақ, бірақ анасы жібір болмады ғой. Танаға (Ұзақтың келіншегіне) дегенде бар қытымырлығын істеп бақты-ау.

	Бүгін түні бойы Тана ішім ауырды деп мазасы кетіп дөңбекшіп шыққан, тек таң алдында ғана көзі ілініп, бір сәтке тыншығып еді. Осы кезде апасының ащы даусы шықты.

	– Тана-а! Әй, Тана!.. Үйде су жоқ!..

	Ұзақ селк етіп оянып кеткен... Тана төрт бүктеліп бүрісіп мұның бауырына тығылып жатыр екен. Жанына батқан азаптан киналып кеп тапқан саясы осы Ұзақтың бауыры сияқты. Қабағын сәл шытына түсіп тәтті ұйқыға батыпты. Жүдеген, сәл секпіл басқан жұқалтаң өңі таңғы буалдыр жарықта тарғылданып көгерең тартып, тыныс алған сайын өне бойы ауырсынып діріл қағатын тәрізді. Әбден жылап, талықсып барып ұйықтаған сәбише ауық-ауық ішегін тартып өксік қысқандай боп, қабағын кіржитеді. Ұзақ келіншегін қатты аяп кетті. «Байғұсым-ай, аяғы ауырлап, қиналып жүр-ау, – деп қойды.

	– Кеш жатады, ерте тұрады, үйдің бүкіл күйбің тірлігі осының мойнында».

	– Ойбай, Тана-а-ау! Та-нашы-ы!.. Ойбай тұрсаңшы! – деді апасы есікті қағып, дәл бір дүниені өрт қаптап келе жатқандай аттандап шықты даусы. Тана ұшып тұрды. Дір-дір қағып киімін кие алмай:

	– Апа-а, қазір... қазір... – дей берген.

	– Тана, сен жата берші, суды мен әкелейін, – деді Ұзақ келіншегін иығынан тартып.

	Онан соң өзі аяғын етігіне қоңылтаяқ сұға салды да, майкесінің сыртынан мақталы күпәйкесін киіп ауызғы бөлмеге шықты.

	– Шелек қайда, апа? Суды мен әкелем, – деген.

	Сол сол-ақ екен, апасы аяғымен от басып алғандай бұлқан-талқан боп, жер-көкті жұлып ала жөнелді. Тананы жеті қабат жердің астына әлденеше батырып, әлденеше суырып алды. Тәрбие көрмеген, тексіз, жұрағатсыз... не бір ауыр сөздер атылған оқтай құлақтан зу-зу етіп өтіп жатты. Әй, апасы-ай ана сүтін емізген, емірене өпкен апасы-ай, Танаға деп айтқандарының бәрі өзінің Ұзағын да аяздай қарып жатқанын сезбей ме екен? Бұл да біреудің әлпештеп өсірген баласы емес пе? Неге кемсітеді, неге қорлайды? Неге өзінің Ұзағынан алалайды? «Жоқ, енді өлсем де бөлек шығам. Дәл бүгін кетем осы үйден», – деп түйді Ұзақ. Сонан ертеңгі шайды ішпестен кеткен. Пәтер іздестіріп көріп еді, Жаппастың ескі тамынан басқа ештеңе табылмады. Мейлі, ескі де болса соған кіруге бет қойды. Сол ертеңгі кеткенінен үйге соқпастан, председательге кіріп, көшетін машина сұрап ап, біржола келе жатқан беті осы. «Әкеме не деймін?..»

	Машина есіктің дәл көзіне кеп көлденең тоқтады.

	– Әй, Ұзақ, өте асығыспын. Тек, тез тиеңдер жүктеріңді, – деді шофер жігіт. Өзі кабинадан түскен жоқ, есінеген күйі алақанымен бетін ыспалап отырып қалды.

	Үйде әкесі жоқ боп шықты. Апасы төрде жүн түтіп отыр да, Тана қаперінде түк жоқ, ыдыс-аяқтарды жуып, қазан-ошақ жақта жүр екен.

	– Ұзақжан-ау, қайда жүрсің, қарағым, уақтымен тамағыңды ішпей, – деді апасы дағдылы үнмен мүсіркеп. Сөйтті де түтіп отырған жүнін шиыршықтап жинай бастады.

	– Әкем қайда?

	– Е, білмеймін, жүр де ауыл арасы.

	Апасы тұрып кеп пеш үстіндегі шәугімді алды, суын әуелі өз қолына құйып көріп:

	– Жылы екен. Келе ғой, қарағым, жуынасың ба? – деді өзі су құюға ыңғай білдіріп. – Әй, Тана, әлгі сорпаны жылытшы, оразасын ашпай кетіп еді, қарны ашып келді ғой.

	– Жоқ, апа, жуынбаймын, – деді Ұзақ пышақ кесті. Терезе тұсындағы орындыққа отыра кетті. Онан соң сыртқа бедірейе қарап отырған күйде:

	– Апа, біз көшеміз, – деді. «Рұқсат болса» деп айтайын деді де, іркіп қалды, өйткені, бәрібір апасы рұқсатын бермейді.

	– Көшкені несі? – деді апасы. Түкке түсінбей, ұлына қарады, онан Танаға қарады.

	Тана көзі шарасынан шығып бажырайған күйде боп-боз сілейіп тұрып қалды. Ол да түкке түсінбеген сияқты.

	– Иә, көшеміз, – деді Ұзақ биік тосқауылдан секіріп өткен адамдай енді жеңілейе тыныстап. Сазарған кейіпте жүзін апасына бұрды.

	– Енді өсіп ер жеттім ғой, бөлек шығамын, ана Жаппастың ескі тамын көріп келдім, сонда көшеміз. Тана, жинал, бол, есік алдында машина тұр, – деді бұйыра сөйлеп.

	– Ең болмаса, шай ішпейсің бе? – деді есі шыққан Тана.

	– Жоқ, ішпеймін.

	Ұзақ тұрып барды да, өздерінің төсек-орындарын бір-ақ аударып бүктеп, буып-түюге кірісті. Апасына енді қарамауға тырысты. Апасының жылап тұрғанын анық сезді. Ұлының томырық мінезін жақсы білетін апасы көп ештеңе дей алмады.

	– Балам-ау, әлгі әкең... әкең... – дей берген. Ұзақ ол сөзіне құлақ асқан жоқ. Не істерін білмей қипақтай бастаған Танаға:

	– Бол тез, киін, машина асығыс, – деп зекіп қойды. Өзі шофер жігітті ертіп кеп кереуетті бұзып, екеулеп машинаға салды, көрпе-жастықты алып шықты.

	– Болды, – деді шоферға.

	– Түу, машинаны босқа әурелепсің ғой, мынаның бәрін бір өзің-ақ арқалап бармас па едің, – деп күлді шофер.

	Тананы кабинаға отырғызып енді жүрейін деп тұрғанда әкесі келді Ұзақтың. Көргеннен-ақ бәрін түсінген сияқты, мұның не деп сұраған да жоқ. Ештеңе демеді. Таяп кеп:

	– Баратын үйлеріңнің пеші қандай екен? – деді Ұзаққа.

	– Пеші ескілеу екен, примус жағамыз ғой.

	– Байқаңдар. Танашқа суық тиіп қалмасын.

	Ұзақ кінәлі пішінмен жалтақтап әкесіне бірер рет көз қиығын салған. Жоқ, әкесінің қаперінде ештеңе жоқ. Осылай боларын күні бұрыннан біліп, алдын ала бәрін тұспалдап кесіп-пішіп, бәріне де бекіп қойған адам сияқты. Тіпті жайбарақат, еш өзгермейтін, әдеттегі сабырлы қалпы. Машина бортынан асыңқырап тұрған кереуеттің басын ырғап төмен түсіріп, орнықты етіп қойды. Онан бір ескі киіз тауып әкеп, әлгі кереуеттің басы мен машина бортының арасына қыстырды, қажалмасын дегені. Әрине, мұның бәрі тек сырт көзге ғана да, ал ішінің пәре-пәре сөгіліп, егіле жылап езіліп тұрғанын Ұзақ жақсы ұқты. Өз баласын бауырына сыйғызбаған қытымыр атанып, бүкіл ел-жұрттың алдында сүйекке таңба болар дәл осындай қорлықты кешу қай ата-анаға жеңіл тиер дейсің.

	Әкесі қайтып тіл қатқан жоқ. Әр нәрсені бір шұқылаған боп, теріс айналып кетті. Сірә, қанша бекем болам, сыр алдырмаймын дегенмен баласының көшін безірейе қарап тұрып аттандыруға дәті жетпеген секілді. Апасы:

	– Әй, балам... анаңды... – деп еңірей бастаған еді, шалы:

	– Жә, өшір үніңді – деп зекіп тастады. Осы сәтте ғана байқады Ұзақ: әкесінің жасаурай беретін шүңірек көкшіл көзі отқа түскен тұздай шатынай қызарып, кемпірін жеп қоярдай ежірейе қадалып қапты.

	Машина көшені бойлап жүріп кетті. Көрші-қолаң тегіс бала-шағасына дейін жапырласып есіктерінің алдына шығып, дәл бір той-думанды қызықтағандай өзара күңкілдей сөйлесіп көздерімен ұзатып сап тұрды бұларды.

	Ұзақ осы тұста ғана қатты қысылды. Бір түрлі қорланғандай сезінді өзін. «Апырай, әкем байғұс жер боп қалды-ау, ә», – деп қойды ішінен. Сол-ақ екен, қолқасы үзіліп кеткендей боп бүкіл жан дүниесі астаң-кестең лықсып көкірегі удай солқылдап, ұлып сала берді.

	Өмірінде бірінші рет ызақорлана қыстығып, өзінің осынша күйкі көрінген тірлігін лағнаттап, ащы дауыспен аңырап тұрып жылап жібергісі келді. Дүниеге өзін әкелген алтын бесік ұясын тастап бөлек шығып бара жатқанын есіне алды. «Еш уақыт ұмытпаспын-ау осы қорлық сәтті», – деп ойлады. Запырандай ащы өксік алқымынан сығымдайды. Көзі жасаурай берген соң машинаның бортынан ұстап, алға қарап түрегеп тұрды.

	Күн бұлыңғыр, жер лайсаң. Қыстайғы қар астында жатқан көң-қоқыстың езіліп шіри бастаған жағымсыз сыз иісі танауды ашытады, жүректі лоблытады. Жел соқты ма, болмаса машинаның екпінінен бе, дәл маңдайдан суық ызғырық есіп тұр екен. Бойы тоңазып сәл сергиін деді. Дегди қоймаған жұмсақ жолда машина жүрісі былқ-былқ етеді.

	Өткен күздегі жаңбыр мен қыстайғы қардан қабырғалары сөгіліп алапес-алапес болған ауыл үйлері біртін-біртін қалып жатыр. Әне, Жаппастың темір шатырлы биік үйі де көрінді. Алдында мыжырайған аласа, ескі тоқал тамы тұр. Баяғыда осы араға алғаш колхоз ұйымдасқанда салынған, әбден ескірген там. Сырты шыбын үймелегендей сатала-сатпақ, айғыз-айғыз, кішкентай жалғыз терезесі ауру адамның шүңірейген көзі секілді.

	«Жарайды... әзірше, бізге осы да жарайды. Амандық болса жазға дұрыстап үй салып алам ғой...» Өзін өстіп қанша жұбатқанмен, үйдің сиықсыз күйін көргенде Ұзақтың көңілі тағы бұзылды, әлгідегі қыстығу қайта басталды. Тамағына тас тығылғандай боп көзі жасаурап жұтына берді.

	Машина Жаппастың жаңа үйі мен ескі тамының ортасына кеп тұра қалған.

	– Ал, кең сарайдай боз үйіңе де әкелдім, – деді жерге секіріп түскен шофер.

	Кабинада өңі сұп-сұр боп көзі бажырайып әлі де өң мен түстей халде отырған Тана да түсті. Жаппас шал мен кемпірі есіктерінің алдына шығып, қоныс құтты болсын айтысып, жандары қалмай қуанып қауқалақтасып жүр.

	–Құтыла алмай отырғандай балалардың өздерін ғана жіберіп, әлгі екі қақпасты-ай, ә... – деп қойды кемпірі.

	– Ештеңе етпейді, қарақтарым, «көш жүре түзеледі» деген. Өстіп жүріп ел қатарлы үй боп кетесіңдер, – деді Жаппас шал да Ұзақтың пәс көңілін жұбатқандай.

	Іші күңгірт тартқан екі бөлмелі аласа үйдің төргі бөлмесіне жалғыз төсек қойылып, әп-сәтте көрпе-жастық та жиналды.

	– Міне, отау тігіп, үй болды деген осы, келін шырағым. Қонысың құтты, от-басың берекелі болсын, – деп қолпаштай сөйледі кемпір. Шофер жігіт кетті, әрі-бәріден кейін жақсы тілек, жылы сөздерін айтып боп кемпірі мен Жаппас шал да кетті. Ұзақ пен Тана оңаша қалды. Ұзақ осы үйдегі жалғыз орындықта отыр да, Тана терезе алдында түрегеп тұр. Екеуі де мелшиген күйде бір сәтке орнай қалған тымырсық тыныштыққа елегізе құлақ түргендей тым-тырыс. Бір-біріне үнсіз қарайды.

	Әлден уақытта Тана жайлап жүріп кеп Ұзақтың ұйысқан шашын саусақтарымен салалап тарай бастады. Онан соң күйеуінің басынан құшақтап кеудесіне басты. Ұзақ күрсінді де көзін жұмып келіншегінің кеудесіне басын сүйеді. Тананың іші едәуір өсіп қалған. Жүрегі дүрс-дүрс етеді. Бір қалыпты ырғақпен қатты соғады, екі адам үшін бірдей соғып тұрған тәрізді. Ұзақ басын көтеріп келіншегінің жүзіне қарады. Жымиып күлді. Кенет кереметтей бір шексіз қуаныш билей бастады бойын. Қуланған кескінмен Тананың тұрған тұрысына, бас-аяғына қайта-қайта қарай берген. Қымсынған Тана да қызара күліп алақанымен оның көзін басты.

	– Олай қарамашы, ұялам, – деді ерке қылықпен күйеуінің құлағына аузын тақап сыбырлап қана: – Қарның ашты ғой, тамақ ішесің бе? – деді. Тананың еркелегендегі әдетінің бірі өстіп күйеуінің құлағына сыбырлап сөйлейді.

	Ұзақ сол күлген күйі басын изеді.

	Әлгінде ғана, әке үйінен аттанғандағы қорынудың, қыстығудың бәрін бір сәтке естен шығарғандай еді ол. Осынау айтып жеткізгісіз қуаныш күйкі тірліктің бәрін тоз-тоз қып жіберген сияқты. Келіншегіне елжірей қараған Ұзақ оның қолын өз алақанына салды. Ала қыстай әйелінің қолына бір зер салмапты-ау. Сұмдық-ау, мынау тіпті Тананың қолы емес қой. Бір кездегі сүп-сүйір нәзік саусақтар тілім-тілім жарылып, ойдым-ойдым боп мүйізденіп дөрбиіп ісініп кеткен. Тана қолын тартып алды.

	– Білмеймін, өзінен-өзі өстіп кетті, – деді.

	Онан соң ауызғы бөлмеге шығып примус жағып, табаға май шыжғырып ет қуыра бастады.

	Қуырдақтың тәтті иісі келді. «Міне, енді өзіміз де үй болдық», – деп ойлады Ұзақ. Бөлме ішіне көз жіберді. Тым жадау. Ала қыстай адам тұрмай әбден шаң тұтқан қабырғалардың бүгін аяқ асты асығыс айдақ-сайдақ ағартылғаны бірден көрініп тұр. Жаппастың кемпірі, байғұс, жуып, сыпырып тазартқансып қойыпты. Үйдің төбесінде есікке қарай бойлай салынған жалғыз жуан бөрене. Қаншама ондаған жылдар өтсе де жұп-жұмыр мығым қалпы. Үйдің жарын езіп жіберердей салмақты. Бірақ оның есесіне арық адамның қабырғаларындай ырсиған өңшең біркелкі жіңішке сырғауылдар майысыпты. Күзде жауын өткен болу керек, кей жерінің сылағы түсіп, жауыр аттың арқасындай ойылып, кей жерлері сары су ізімен сарғайыпты.

	– Ұзақ, қолыңды жу! – деп дауыстады Тана.

	Онан соң екеуі сандық үстіне дастарқан жайып шүйіркелесе шүңкілдесіп тамақ ішті.

	Екеуінің қосылғаннан бері сырт көзден қорғаншақтамай бетпе-бет оңаша бірінші рет отырулары еді бұл.

	– Сен енді ауылдан ұзап кететін алыс рейске барма, – деді Тана.

	– Мен үйде жалғыз қонуға қорқам.

	– Бармаймын, – деді нанды бұралай асаған Ұзақ. – Сен босанғанша бастық өзі де мені алыс рейске жібермейді, бағана айтқан.

	Қасықпен табақтың түбін тықырлата түсіп.

	– Тәтті қуырдақ екен, – деп қойды.

	– Қап, аз боп қалды-ау.

	– Жо, тойдым. Әбден тойдым.

	– Жарайды, қазір кешкісін тағы да тамақ жасаймын.

	– Кештің өзі де болды ғой. Мен тіпті тойдым, тамақ ішетін жерім жоқ. Рас айтам. Шаршаған шығарсың, бүгін бір ертерек жатып демалшы. Ұйықтайықшы.

	– Енді өзім де демалатын болдым ғой. Бұл үйде істейтін не бар дейсің, бір сенің тамағыңды әзірлеуден басқа, – деп күрсініп қойды Тана.

	Біртіндеп қараңғылық түсе бастады. Ұзақ та, Тана да тырс етіп үйден шыққан жоқ.

	Тамақтан соң екеуі бір-біріне қарсы қарап отырған күйде, асықпай үзік-үзік сөйлеп екеуіне де ортақ, таусылмас әңгімеге көшті. Қалай тұрмыс құрады, не тіршілік етеді, не алып, не қою керек?.. Қандай ыстық әңгіме! Екеуінен басқа бірде-бір жанға ұнамас та. Мейлі. Өйткені бұл әңгіме – тек екеуіне ғана ләззат берер, екеуін ғана рақатқа батырар әңгіме.

	– Май мейрамына қарсы мен бүрмелі кең халат-көйлек тіккізем.

	– Тым арзан емес пе?

	– Жо, Ұзақ, арзан болмайды. Аяғы ауыр әйелге қайта сондай киім киген жөн.

	– Байқа, жетіспеген адамдай жұрттан ұят боп жүрмесін...

	Қараңғылық көз байлады. Бірақ бұлар тізе түйістіріп шүйіркелесіп отыра берді. Тана шам жақпақ болып қозғала беріп еді, Ұзақ жібермеді, қараңғы үйде осылай отырғанды жақсы көрді.

	– Тоңған жоқсың ба? – деді. Онан соң бір қолымен келіншегін қапсыра құшақтап бауырына тартты, бұрын «Қойшы, Ұзақ, ұят емес пе... апам кіріп қалса...» деп бұлқына қымсынатын Тана, бұл жолы күйеуінің бауырына өзі кіріп тығыла түсті. Ұзақ келіншегінің шашынан, мойнынан сипады, маңдайынан сүйді.

	– Ұзақ, әй, Ұзақ! – деді Тана алқына сыбырлап.

	– Не?

	– Апам ренжіп қалды ғой бізге.

	Біреу үстінен суық су құйып жібергендей Ұзақтың тұла бойы түгел тітіркеніп кетті.

	– Ұзақ, не десең де біз сәл асығыстық жасадық. Қашан да болса сенің өстіп аяқ асты морт кететінің бар. Екі-үш күн бұрын ескертіп, кемпір-шалдың ризалығымен ренішсіз кетуімізге де болатын еді ғой.

	Ұзақ үндеген жоқ.

	– Әкейдің дәті берік кісі емес пе, сыр бермеді, ә?

	– И-ә-ә, – деді күрсіне тыныс алған Ұзақ.

	Сытыр-сытыр еткен дыбыс естілді. Екеуі де елең етіп құлақ түрген. Терезеге сытырлап тама бастаған жаңбырдың дыбысы екен. Ақырын ғана шерткен сияқты естіледі.

	– Байғұс, атам мен апам қайтып отыр екен қазір, – деп қойды Тана.

	Ұзақ орнынан тұрып қараңғы үйде қолын сермеп керіліп-созылып бойын жаза бастады.

	– Отырған шығар атаң мен апаң да біз құсап құшақтасып, – деп самбырлап әзілдей сөйледі.

	Кенет оның күлдіргі сөз айтқысы кеп, көңілденгісі кеп кетті. Ал көкірегі тағы да удай ашып, шым-шым етіп сыздағандай, енді бірде лықсып ақтарылып құлазығандай күйде еді.

	Егер, дәл қазір керіліп-созылып бой жазып, самбырлай сөйлеп, зорлана күлмесе, тұншығып қалатындай сезді өзін. Ұстамалы безгектей дірілдете тітіркентіп, өне бойын жайлаған өксік аралас ауыр бір тыныс әлсін-әлсін тамағына тас түйін боп кептеліп кеп, бүкіл тіршілігінің жұлынын үзіп жіберетін сияқты.

	– Ұзақ, әй, Ұзақ, кейін балаларымыз болғанда олар да бізді өстіп тастап кетер ме екен.

	– Мейлі, тастай берсін. Екеуміз қалсақ болды емес пе, жаным-ау, – деп көңілдене сөйлеп кеп Ұзақ қараңғыда келіншегін көтеріп алды. Көтеріп біраз тұрды. Екеуі бірін-бірі үнсіз аймалап, үнсіз ұғысты. «Шынында да кейін балалы-шағалы болармыз, олар ер жеткен соң өз беттерімен үйлі-күйлі боп кетер, ал біз Тана екеуміз қалсақ болды емес пе», – деп ойлады Ұзақ. Біртіндеп, әлгінде ғана бүкіл өн бойын құрыстыра басқан тымырсық күй тарай бастады. Тағы да келіншегінің мойнына тұмсығын тықты. Әсем бір жұпар шығады.

	– Шам жақшы.

	Тана бұрышта тұрған білтелі жетілік май шамды жағып босаға жақтағы шегеге іліп қойды.

	Жарығы тым көмескі екен. Үйдің іші ала көлеңке ғана боп тұр. Көз үйренбегендіктен бе әлде көңілсіздіктен бе, шағын бөлме шамның көмескі жарығында аңғал-саңғал боп үңірейіп, кеңейіп кетті. Әр бұрышы күңгірт тартып, алагеуім іңір қараңғылығында құлазып жатқан кешкі дала сияқты көңілді елегізіте бастады. Мұнан да жаңағы тастай қараңғылықта отырғанның өзі жақсы еді.

	Күнде бұл уақытта кешкі астан соң, Тана енесінің айтуы бойынша ұн елеп, ертеңгісін таба нан жабуға қамыр илеп, ашытып қойып, ыдыс-аяқтарды жуып, атасының дәрет алар құманына жылытқылап су құйып, тыным таппай шаруа істейтін. Бүгін соның бірі жоқ.

	Қарсы алдында жағы сопайып, көзі бағжаңдап, ұзын бойлы, сүйектері арбиған Ұзақ қана тұр. Көңілденген болады, күлген болады, бірақ өзінде өң жоқ, ұйқысы қанбаған адамдай боп-боз. Қайбір жетісіп тұр дейсің. Әне, ерсілі-қарсылы теңселіп жүре бастады, терезенің тұсына барып, сырттан тың тыңдады, одан кеп шамның білтесін көтерді, бәрібір со сықсиған жарық, бәрібір со алқымынан алып сығымдап тұрған өлі тыныштық. Дабыр-дұбырға үйренген адам үшін тыныштықтан қорқынышты ештеңе болмас. Тана Жаппастың кемпірі тастап кеткен жусан сыпырғышты алып әр жерді бір іліп-шалып сыпыруға кірісті.

	Еден таза болса да тым-тырыс отыра беруге шыдамы таусылған. Жай ермек үшін сыпырып жүр. Мүлдем мазасы жоқ. Ұзақтың ыңғайына қарап көңілді болам, сездірмеймін дегенмен, бүгінгі көшкен кездері есіне түссе, жүрегі суылдап, ауыр бір қылмыс іс істегендей қалтырай бастайды.

	Бөлек шыққанның қандай болатынын бұрын қайдан білген. Кейбір өздері құралпы жастардың жеке үй болып, түтін түтеткенін сырттай көргенде қызығатын да қоятын.

	Енесінің зәбірі жанына батқан кездерде: «шіркін-ай, солар құсап біз де бөлек шығар күн болар ма екен», – деп армандаушы еді. Енді, міне, сол арманы аяқ асты орындалған сәттегі сиықтары мынау. Әзірше қуанарлық ештеңе жоқ. Келгеннен бері байыз табар емес. Өзінен-өзі қуыстана береді. Әлденеден секем алған қорқыныш бар көңілінде. Қайын атасы мен енесі орала береді ойына. Қайтып отыр екен екеуі?! Мұны қарғап-сілеп, жылап отырған шығар. Әрине, бар кінәні Танадан деп біледі олар. Атасы айтпағанмен енесі солай дейді. «Баламыздың басын айналдырып алды, анау тымырайған залым келініміз», – дейді.

	Өстіп айтары анық. Бірақ Тананың не жазығы бар осы? Айдағанға жүріп, илегенге көнгені ме? Тіпті әлі күнге енесінің бетіне тура қараған емес қой. Ал ертең ғой, Ұзақты әке-шешесінен айырды, деп бүкіл ел-жұрт мұны сан саққа жүгіртпесін кім білсін. Осының бәрі жақсылықпен тынса жарар еді. Неге екені белгісіз, соңғы күндерде түбі жақсылық болады дегенге сенгісі келмейді. Әйтеуір бір қатты опық жеу, өкіну болатын сияқты көрінеді де тұрады. Неткен осынша бақытсыз жан еді.

	Келін боп түскелі әлі бір еш алаңсыз жадырап күле алмай келеді.

	Ылғи да қуыстану, қорқу...

	Әдбен қыстыққан Тана сыпырғышты тастай бере еңіреп жылап жіберді. Екі иығы селк-селк етіп күйеуінің омырауына бетін басып жабысып алды.

	– Ағатай, Ұзақ, мені үйге апарып тасташы... Титтей де ренжімеймін саған... Ағатай...

	– Оу, не болды саған?.. Мұнысы несі? – дей берді есі шыққан Ұзақ. Келіншегін аймалап жұбата бастады.

	– Қой, қой мұның не, менен қорлық көргендей.

	Біраз жылаған соң Тана басылды да, беліндегі алжапқышын шешіп алып, көзін сүртті.

	– Рас айтам, Ұзақ, мен саған титтей де ренжімеймін, үйге апарып тасташы... Мен үшін әке-шешеңді ренжітпеші...

	– Қой енді! – деп ақырып жіберген Ұзақ ұшып тұрып сандық үстіндегі пышақты жұлып алды. Қалш-қалш етіп, көзі қанталағандай түсі мүлдем бұзылып кетті. – Тек енді бір қайталашы!..

	Тана жым болды. Көпке дейін теріс қарап үнсіз отырды. Сыртынан кеп Ұзақ құшақтаған кезде:

	– Тоқташы, терезеге бірдеңе ұстайын, – деп, тұрып барып, алжапқышын терезеге тұтты. Онан соң қайтып кеп Ұзақтың құшағына өзі енді де оны маңдайынан, мұрнынан, ернінен сүйді. Бір-біріне қарап екеуі де жымия күлді. Әлгіндегінің бәрін естен шығарды.

	Ұзақ елжірей төніп келе жатыр еді, Тана өзінің ерке қылығына салып оның көзін алақанымен басты. Алақаны ып-ыстық екен.

	– Сен тыныш отыр, мен сүйейінші, – деді. – Тек сен көзіңді жұм.

	– Әйтпесе ұяласың ғой.

	Тана басын изеді. Тұрып шамды өшіріп келді.

	– Әй, ақымақ, күйеуінен ұялады.

	– Ұялмаймын, бір түрлі ыңғайсыз, – деді.

	Енді Ұзақтың тізесіне көлденең отырып, мойнына асылды, қатты қысып құшақтап алды.

	Үйдің іші тастай қараңғы.

	– Ұзақ, бірдеңе айтайын ба...

	– Не?..

	– Осы күні жаман қорқатын боп жүрмін.

	– Неден?

	– Өлімнен.

	– Тәйт ары!

	– Рас айтам... Ылғи бір жаман түстер көрем... Осы мен босана алмай өлетін шығармын...

	– Қойшы, не боса соны айтпай, – деп Ұзақ келіншегінің шашынан, арқасынан сипап, көзінен сүйіп дегбірі қалмады. Келіншегінің ап-арық иығы селк-селк еткен сайын, оны қатты аяп, бауырына қыса түсіп, өзінің ет жүрегі езіліп, көзі жасаурап, көңілі босап жылағысы келді. «Байғұсым-ай, мына күйіңмен шынында да қалай болар екенсің, қу сүйегің ғана ілініп...» – деп қойды ішінен.

	– Жатайық, – дейді Ұзақ.

	Төсекке жатқан соң екеуі сүйіскен жоқ. Қол-аяғы тастай боп дірдек қаққан Тана күндегі әдетінше бір уыс боп бүрісіп Ұзақтың бауырына тығылып алды. Ылғи өстіп жатып жылынады. Ұзақ кереуетті ұзынынан керіп жіберердей созылып жатыр. «Ал енді не тіршілік жасауымыз керек? Ең әуелі неден бастаған жөн?..»

	Терезеден шерткен жауын сытыры жиілеп, бір қалыпты, ырғақты шуылға айналған. Жуық арада басылмайтын, бір күйінен танбайтын көктемгі езбе жауын. Өстіп сытырлап тұрып-ақ дүниені көл-көсір ететін, қара жерді ми-миын шығарып езетін де осы жауын ғой.

	Терезенің түбінен дүсір-дүсір етіп арба жүріп өтті. Жер еденнен дүсір қатты естіледі екен.

	– О не? – деді үрейленген Тана басын жұлып ап.

	– Өй, ер жүрегім-ай... Арба ғой. Кел, сен іргеге жатшы, әйтпесе шошып жүрерсің.

	Тана қарсыласқан жоқ. Ұзақ от жаққа өзі жатқан соң, көкірегін толтыра тыныстап тың тыңдады. Танауына қышқылтым жусан иісі келді. Әлгіндегі еден сыпырған сыпырғыштың иісі болса керек. Айтпақшы жусан демекші...

	Ұзақтың есіне Танаға алғаш ғашық болған күні түсті. Өткен жазда, бұл элеваторға астық апарып өткізіп, кері қайтқан беті болатын. Станциядан шыға берісте, шлагбаумның тұсында ақ көйлекті, басына ақ орамал салған бір қыз қол көтерді. Түсі таныс сияқты.

	Сөйтсе, Тана екен. Кәдімгі, станцияның асханасында ыдыс-аяқтарды жинастырып жүретін қара торы қыз. Ыстық күнде тұрып әбден түтігіп, жүзі қоңырайып қаталап кетіпті. Көзінің төңірегі, жұқалтаң танауының үсті тершіген, кірпігіне дейін шаңғытқан. Ұзақтардың ауылындағы туыстарынікіне келе жатыр екен. Бұрын Ұзақ оны станцияға келген сайын асханадан көретін де, баласынып онша көзіне ілмейтін. Енді, міне, әлгі қыз машинаның тез табылғанына қуанғандай қызара күліп кеп, қасына отырғанда, аңыра қарап есі кетті.

	Жас қыздың қимыл-қозғалысы, қатар отырған кездегі жұқа шыт көйлек астынан сыртқа тепкен балғын мүсіні шып-шымыр еді, төңіректі лап еткізіп шарпып өтердей ыстық бір жалын сыртқа теуіп кернеп тұрған тәрізді. «Бұл қыз қай уақытта өсіп кеткен, ей», – деп Ұзақ таңдайын қағып, басын шайқады. Біразға дейін қызға көз қиығын сап, ыржиып күле берді.

	Ақыры, станциядан ұзап шыққан соң өзінің кәнігі әдетінше, отырғышының астына тығып алып жүретін бір жарты шарапты алып, аузын ашты да әуелі қызға ұсынды, қызарып кеткен қыз басын шайқаған.

	– Ал онда, бермеді деп ренжіме, – деп Ұзақ шалқайып тұрып шарапты аузынан қағып салды да, құмырасын лақтырып жіберді.

	Енді ол бабына келіп, батылданып алды. Қыздың тамырын басып, байқап көрмек оймен, әзілдеп бір-екі тіл қатты.

	– Өзің тіпті сұлу қыз бопсың ғой, бой жетіпсің ғой, – деген. Тана үндеген жоқ. Теріс қараған күйде қызара берді. Қылау жоқ,

	күн қақтаған тап-таза мойнына дейін, құлағына дейін күреңіте қызарды. Өзі нағыз қаз мойын екен, шашын тоқпақтай қып желкесіне түйіп апты.

	– Жігітің бар ма?

	Қыз тағы да үндеген жоқ.

	– Сен неге сөйлемейсің? Өзіңнің тілің бар ма? – деді шарап басына шығып, қызыңқырап алған Ұзақ. Қыз теріс қарап отырған бойы дірілдеп кетті.

	– Үнсіз отырғаның болмайды. Сөйлеуің керек, – деп қойды Ұзақ.

	Мидай жазық даламен зулатып отырып, жолдың орта тұсына жеткенде Ұзақ машинаны тағы тоқтатты.

	– Мотор қызып кетті, – деді.

	Төңірек белуардан келген көкпеңбек жусан еді. Дала жолының ала жаздайғы шаңын жұтып, тып-тымық боп шетінемей жатыр. Шаңғытып аңқыған қышқылтым кермек иісі ауаны буып тұр.

	Теріс қарап отырған Тана көп тұрамыз ба дегендей Ұзаққа бұрылған. Жігіт оған тесірейе қадалған күйде көзінен көз айырмастан, оның білегінен ұстады. Қыз үрейі ұшып қалшылдап, көзі шарасынан шығып, екінші қолымен кабинаның есігін қармай берді.

	– Қорықпа, Тана. Мен жай ғана... – деп Ұзақ оны өзіне қарай тартып еді, қыз екі қолын бірдей ербеңдетіп, жігітті басқа-көзге сабалап жылап жіберді. Бейкүнә жанның қауқарсыз далбасасы. Екі көзі боталап, кейпі соншалықты аянышты боп кетті. Бірақ тырс етіп үн шығарған жоқ. Қыздың көзіне көзі тағы бір түскенде Ұзақ селк етіп есін жиып алды.

	– Кешір... кешір... – дей берді. Сол сәттегі Тана көзінде тұна қалған бейкүнә дәрменсіздік, жалына-жалбарыну, налу, күйзелу деген сұмдық еді. Сол бір көз өмірінде Ұзақтың есінен кетпес. Тана жайлы ойлағанда Ұзақ қазір де сол көзді есіне алады...

	Сонан ауылға жеткенше екеуі де тырс етіп тілдескен жоқ. Көшенің ортасында Тана машинадан түсті де, алды-артына қарамастан, ең болмаса титтей де бір мезіреті жасап қайырылмастан, иттен қашқан көжектей зыта жөнелді.

	Ұзақ машинаның үстінде есеңгіреген күйде оның соңынан қарап көп отырды. Өмірі кешірілмес күнә істегендей көкірегі сыздап жаман өкініп еді сонда. Сол күннен бастап ол Танаға өлердей ғашық болды. Қазір міне, сол Тана бауырына кіріп, тығыла түсіп бүрісіп жатыр. Аяқ-қолы енді-енді ғана жылына бастады. Жыбырлап қозғалып қояды.

	– Ұзақ, не ойлап жатырсың?

	– Былтырғы сенімен екеуміздің станциядан келген жолымызды...

	Тана күлді.

	– Әй, сонда бір зәремді алып едің, – деп назданып, күйеуін бүйірден нұқып қалды.

	– Мһ... өкпемді түсіре жаздадың ғой, – деді қытығы келген Ұзақ жырқылдай күліп. – Айналайын-ау, жай қорқытқаным болмаса, ештеңе істемеп едім ғой. Кешірім сұрамап па ем.

	– Әйтпегенде мұрныңды бұзатын ем.

	– Иә, мен саған со мұрнымды оп-оңай бұздырып қойып отырармын. Екі қолыңды артыңа қайырып ұстасам...

	– Онда қыршып тұрып тістеп алар ем.

	– Жарайды енді, өткенге таласпайықшы. Сол жолы ғой, сенің мені атарға оғың болмай кеткен болар?.. Нағыз бір жексұрын көрінген шығармын саған?..

	– Неге?

	– Ойбай-ау, айдалада машинаны тоқтатып қойып, шарап ішіп, өзіне тиіскен жігітті қай қыз жақсы көрсін.

	– Білмеймін. Мен сені бәрібір жек көрген жоқпын. Рас, қатты қорықтым, бірақ жек көргем жоқ.

	– Ал егер, сол жерде бас салсам қайтер ең?

	– Сенің еш уақытта олай істемейтініңе сендім ғой. Сенбесем машинаңа отырмас та ем. Автобусты күтер ем. Бір ғана қылығың ұнамады, оны өзіңе айтып ем ғой, ол ішіп алып тиіскенің. Егер ішпесең, онда сен маған тиіспес те ең ғой. Солай емес пе?.. Өзіме де обал жоқ, сол жолы сенің станциядан қайтатын кезіңді аңдып тұрып әдейілеп отырдым-ау...

	– Ол кезде сен мені танымайтын едің ғой...

	– Сыртыңнан танитынмын. Станцияға келген сайын май-май боп кеп асханадан тамақ ішетінсің... білмейм, әйтеуір ұнайтынсың. Сондықтан да мен саған тез көндім ғой...

	Шынында да Тана тез көніп еді...

	Ертеңіне Ұзақ астық тиеп ап, тағы да станцияға жол тартқан. Ауылдан шыға берісте машина күтіп Тана тұр екен. Ұзақ қуанып кетті. Қыздың дәл қасына кеп тоқтай қалды.

	– Қайтып барасың ба? Кел, отыр, – деді дәл бір араларында еш реніш болмаған адамдарша аңқылдай сөйлеп.

	Тана үндеген жоқ, теріс айналды. Ыңғайсызданған Ұзақ:

	– Сен кешір, менің кешегімді, – деген.

	Тана сол теріс қарап міз бақпаған күйі ләм демеді. Аяқ асты соғып өткен кішкене құйыннан көйлегінің етегін ұстап баса берді. Өстіп тұрғанда, арттан астық тиеген тағы үш-төрт машина келген. Тана солардың біріне отырды.

	Жол бойы Ұзақ күйіп-пісіп, ызаланумен болды. Арықты арық, шұңқырды шұңқыр демей машинасын жын қаққандай айдады. «Өй, шөпжелке, өзінше әлдеқандай болады ғой, ерегескенде енді кешірім сұрамаймын ғой», – деген кіжініп, ал станцияға кеп Тана түскен кезде, бұл да тоқтап, кабинадан кеудесін шығарып:

	– Тана кешірдің бе? – деген дауыстап.

	Қыз жарайды дегендей қолын бір-екі бұлғады да, үйіне қарай жүгіріп кетті.

	Содан біраз күн өткенде, Ұзақ станцияда машинасынан май ағып, соны жөндеймін деп кешке дейін ит әуреге түсіп, жерге аунай-аунай үсті-басы шаңға батып, бет-аузы май-май боп, әбден шаршап, қарны ашып, асханаға кірген. Ыдыс-аяқ жинап жүрген Тана қарсы алдынан шыға келді. Тіпті Ұзақ оны қағып кете жаздаған. Қапелімде амандасарын да, амандаспасын да білмей сасып қалған ол:

	– Кешіріңіз, – деді.

	Осы сәтте Тана бірінші рет бұған жарқ етіп қарап, күліп жіберді. Ішек-сілесі қатып, ыдыс-аяқты жуатын жаққа кіріп кетті. Ұзақ тамақ ішіп отырған кезде қайта шығып, босаған ыдыстарды жинай бастады, Ұзақтың қасына келгенде бұған қарап тағы күлді.

	– Неге күлесің? – деді сөкет бірдеңе істеп алдым ба, – деп қуыстана қысылған Ұзақ.

	– Жай, «Чиновниктің ажалы» деген әңгіме есіме түсіп кетті.

	– Чеховтың әңгімесі ме?

	– Иә. Сіз дәл сол сияқты болдыңыз ғой... Машинаңыз бұзылған ба?

	– Аздап.

	– Жөнделді ме?

	– Жөнделді ғой. Өзің енді біздің ауылға бармайсың ба? Тана басын шайқады. – Жұмыстан қашан шығасың?

	– Енді он бес минуттан кейін.

	– Мен күтейін бе?..

	Тана үндеген жоқ. Ұзақ есік алдында күтіп отырды. Тана шыққан соң машинасына отырғызып, оны үйінің жанына дейін алып келді.

	– Тана бірдеңе айтсам ашуланбайсың ба? – деген. Тана ашуланбаймын дегендей басын шайқады.

	– Жүр, біздің ауылға, менімен бірге.

	– Неге?

	– Мен сені әкеткім келеді... Рас айтам... Мен сені сүйем...

	Мұнан соң Ұзақ ауыз жаппастан дамылсыз сөйлей берді, сөйлей берді. Не айтқандары анық есінде жоқ. Әйтеуір, қыз үндемеген сайын жаны шыға жаздаған... Қысқасы айналасы бірер айдың ішінде екеуі қосылған еді. Тананың әкесі содан үш жыл бұрын қайтыс бопты, шешесі мен кішкентай екі інісі бар екен, соларды жылатып тастап, бір кеште Ұзақтың машинасына отырып кете барды.

	Бұл күтпеген жайға Ұзақтың апасы қатты қапа болды. Өйтпей ше, көршісіндегі сары кемпірдің қызына кішкентайынан үкі қадап, бірнеше жылдан бері алыс-берістері болып, көңілдері жарасып, біріне-бірі құдағи атанысып жүрген. Соның бәрі жайына қалды.

	Апасы ашу шақырды, жылады, бірақ болар іс болып қойған соң, не пайда... Міне, сол апасының Танаға деген ашуының төркіні осында еді. Апыр-ау мұндай қатыгез, қатты болар ма мінезі, ала қыстай Танаға бір жібімей-ақ қойды-ау. «Баламның басын дуалап қойған... жадылап оқытқан...» деген сөздерді де айтты-ау... Ақ сүтін берген анасы емес пе, сол айтқандарының өзінің Ұзағын да аяздай қарығанын қалай ұқпайды...

	– Ұзақ, ұйықтадың ба?

	– Жоқ, ұйықтай алмай жатырмын.

	– Менің де ұйқым келер емес... Кейде осы ойлап-ойлап басым қатады.

	– Нені?

	– Өмірді де... Неліктен бұлай екен? Адам өскен сайын қайғы-қасіреті, мұңы көбейе беретін сияқты ғой. Мен бұрын кішкене күнімде біреу ренжітсе, «Шіркін, қашан тезірек үлкен болар екем, осындайдан құтылатын», – деп ойлайтынмын. Кейін өсе келе бірдеңеге ренжіп, мұңайған кезімде үй болуды, сүйікті жарымның болуын, бақытты семья құруды ойлайтынмын. Ал қазір, сенің көңіліңе келмесін, үй болғаннан бері көріп келе жатқаным көбіне қиындық.

	– Уақытша болатын қиындықтар ғой, оған несіне таусыласың.

	– Жоқ, таусылып жатқаным жоқ. Өзім соңғы кезде жиі ойлайтын ойым болған соң айтып жатырмын. Жалғыз біз емес, байқап отырсам жұрттың бәрі осы біз қарайлас. Жігіт, қыз күндерінде бірін-бірі сүйіп үйленеді, сонан соң бірін-бірі ренжітеді, көңілін қалдырады. Рас, тату-тәтті тұратын кездері де болады, бір күн, екі күн... он күн... бір ай.. бірақ бәрібір ұрсысады, қабақтарына кірбің түседі. Неге бұлай?

	– Өмір болған соң солай да...

	«Тананың сөзінің жаны бар, шынында да неге солай болады екен?» –— деп ойлады Ұзақ.

	– Балаға үлкендер әлімжеттік қылса, есейгенде адамға өмірдің өзі әлімжеттік қылады екен ғой, сонда.

	– Ал өмір деген не? Сен қалай ойлайсың?

	– Өмір деген кең жарық дүниедегі тіршілік, күнделікті тұрмыс, тірлік емес пе?..

	– Ал сол тіршілік, тұрмысты жасап жүрген өзіміз ғой. Ендеше өмір деген өзіміз емеспіз бе?..

	– Олай болса неге қиын? Неге өзімізге өзіміз жамандық жасаймыз. Мен, әрине, тұрмыс жағын, ішу-жеу, киім киюді айтып отырғам жоқ, қазір молшылық қой. Менің бас қатыратыным: неге адам біріне-бірі зәбір көрсетеді? Неге осы бақытты, қайғысыз өмір сүру деген қиын?

	– Жаным-ау, гәп сонда ғой, неге қиын, бәсе?..

	– Мен қайдан білейін...

	Мұнан әрі екеуі де үндеген жоқ, әрқайсысы өз ойымен өзі боп кетті. Біраздан кейін бойы жылынған соң Тана ұйықтап қалды. Ыстықтай бастаған болу керек, көрпені серіпті. Мұндай кезде Ұзақ қымтап әлек болады. Қазір де келіншегінің іргесін, аяқ жағын қымтастырып қойды, ашылып қалмады ма дегендей иығынан сипады. «Байғұсым-ай, әбден-ақ жүдедің-ау... – деді күбірлеп.

	Алғаш екеуі қосылғанда қандай еді Тана? Дәл бір айдан кейін топ-толық, сүті сыртына тепкен қара торы өңінде нұр ойнап тұратын әсем келіншек боп шыға келді. Денесіне қол тигенде лау ете түсуге шақ қалатын. Ол кезде мүсіркеу, аяу деген Ұзақтың қаперіне де келген емес. Уылжыған көркем келіншегінің мерейі өзінен әлдеқайда астам көрінетін оған. Тананың өзіне тез көнгеніне таңданатын, тіпті кейде осының түбінде бір шикілік жоқ па екен, деп өзінен-өзі қуыстанып күдіктенетін де. Тананы жұрттың бәрінен өлердей қызғанушы еді содан. Жас келіншегінің көз тойғысыз балғын жүзіне телміре табынып: «шынымен-ақ мендік боп қалар ма екен», – деп кейде үрейленетін. Қайран, сол әсем мезгіл-ай! Әйел затының қайтып оралмас аяулы дәурені-ай!.. Ұзақ әйеліне өлердей ғашық еді!..

	Екі айдан кейін сол өзі өлердей ғашық болған келіншегіне қол жұмсады-ау! Бұ дүлей, томырық мінезіне басып, Тананы бостан-босқа ұрды емес пе! Қалай болып еді, сол оқиға?

	Қар түсердің алдында Ұзақ құмдағы мал қыстауларына жем-шөп тартып, бірде үйге түн ортасында әбден шаршап қайтқан. Тана ұйықтап қапты. Есік ашқан апасы бұған әлдене деп ұрсып, жер-жебіріне жетіп, көпе-көрінеу Танаға айдап салды. Күйеуі телім-телім боп шаршап даладан келгенде, ұшып тұрып есік ашып шешіндіріп алудың орнына, дәл осы үйдің бай-батшасындай боп шіреніп жатқанын затсыздың... ынжық байды басынып алғанын... Осы тұрғыда апасы біраз төпеп-төпеп тастаған. Ашу қысқан Ұзақ төргі бөлмеге қарай екі-ақ аттап барды да, шырт ұйқыда бүк түсіп жатқан Тананы жұлып ап, басқа-көзге былшылдатып салып-салып жіберді... Ал айызы қансыншы апасының, осы ғой керегі!

	Жазықсыз еді Тана мұның алдында, титтей де кінәсы жоқ еді. Бар айыбы – күні бойғы үй шаруасынан титықтап барып ұйықтап қалғаны, күйеуінің келуін күтіп сергек жатпағаны.

	Кінә бар ма, онысына. Әлі жас емес пе?! Ол да біреудің әлпештеп өсірген баласы еді ғой, ол да өз анасының көзінің қарашығы еді ғой!.. Қазір өзінің сол қылығы есіне түскенде Ұзақ жамбасы талғандай қозғалақтап кетті. Ұяттан өртене жаздап жатыр. Көз алдына сондағы Тананың ернін тістеп, солқ-солқ жылаған кейпі келді. Сонша бір мүсәпір күйге ұшыраған бейкүнә байғұс! Ең болмаса: «жазығым не еді?» – демейді-ау. Үнсіз жылайды. «Еш уақыт маңдайыңнан шертпеймін, алақанымда аялаймын», – деп еді-ау Ұзақ үйленерінде...

	Бірдеңе тықырлағандай болды. Ұзақ елең етіп басын көтеріп, құлақ түрген, тышқанның шиқылы естілді. Есік жақ бұрыштағы сандықты тықырлатып, ыдыс-аяқтарды сылдырлатты, әрі-беріден соң емін-еркін сайрандап, тіпті бірін-бірі қуып ойнақ салғандай үйдің ішін дүбірлетіп әкетті. «Мәссаған, мыналар көкпар тартқандай тайраңдады ғой».

	Ұзақ келіншегін оятып алмай, еппен созылып, төсектің жанына шешкен етігін алды.

	Жіберіп қалған етігі сандыққа барып сарт етті де, әлгіндегі құлақты кемірген жағымсыз тықыр, шиқылдар бір сәтке тым-тырыс боп, сап тына қалды. Бірақ сәлден кейін тықыр қайта басталды. Ұзақ екінші етігін де лақтырған. Бұл жолы сандықтан асыңқырап барып қате тиген болу керек, ыдыс-аяқ салдыр ете түсті.

	– О не? – деп шошып оянды Тана.

	– Мен ғой... Мына үйде тышқан бар екен.

	Жүрегі дүрс-дүрс етіп алқымына тығылған Тана күйеуін тарс құшақтап алды.

	– Туу... біреу дәл көкірегімнен атып жібергендей болды ғой...

	Тарсылдатпашы, Ұзақ.

	– Жарайды, енді тарсылдатпаймын, – деп Ұзақ сіріңке жарып, етіктерін тауып әкеп қойды. – Бір кесе сынып қапты, – деді онан соң.

	– Мейлі. Ертең бір кесемен кезектесіп ішерміз шайды...

	Екеуі караңғы үйде біразға дейін дабыр-дұбыр сөйлесіп жатты. Ұзақ шам жақпақ болып еді: «Жарықта ұйықтай алмаймын», – деп Тана жаққызбады.

	Тыстағы жауын іңірде басталған күйі толассыз құйып тұр. Тозығы жеткен кірпіш тамды бүгін түннен шығармай езіп, жаншып тастардай меңіреу сытырынан танар емес.

	– Ұзақ!

	– Не?

	– Қолыңды әкелші... Қарашы, өстіп тулайды да жатады. Кейде бүйірімді тесіп жібере жаздайды... Әй, өзі бір тентек біреу болатын шығар.

	– Ұл болса өзім де тентек етіп өсірем. Жүрсін жұртты шулатып... Ұзақтың ұлы сондай, Ұзақтың ұлы тентек, Ұзақтың ұлы сондай, Ұзақтың ұлы сотқар деп жүрсе!..

	– Қойшы, ондай баланың несі жақсы дейсің.

	– Жай айтам да... Ең әуелі, өзің аман-сау босаншы, сонан кейінгісін көрерміз...

	– Бәрінен де соны айтсаңшы.

	– Жә, тек сен енді жылай бермесейші... Қойшы...

	– Қойдым... жыламаймын...

	Тана Ұзаққа тығыла түскен күйінде қайта ұйықтап кетті. Ал Ұзақтың ұйқысы келер емес. Мүлдем кірпігі айқаспай қойды. Әр нәрсе ойына түсіп, сан қилы саққа жүгіреді: бұл жаман тамды ертеңнен бастап жөндеу керек, бір күн де болса таза тұрған дұрыс қой, дәрі әкеліп шашқызып, мынау жын-ойнақ қып жүрген тышқанды құртқан жөн: онан соң қанша жаз шығып қалды дегенмен күн әлі салқын екен, аяғы ауырлап күннен-күнге мерзімі жақындаған Танаға суық тиіп қалуы мүмкін, сондықтан үйге темір пеш орнатқан дұрыс болар; қоймадан изоляцияланған сым сұрап алып электр түсіруді ұмытпайыншы; председательдің уәдесі өз алдына, кейін қапы қалмау үшін осы бастан құрылыс материалдарын жинастыра жүру керек, жазға күрке де болса өзіндік атанатын баспана алмай болмайды... толып жатыр, ойлай берсе өстіп біріне-бірі жалғасып кете береді, кете береді. Ал тіршілік құрған соң ойлау керек бәрін де. Ата-ананың күйі анау, өкпелесең де, ренжісең де бәрібір кете алмайсың, оларды да ойлау керек, оларға да үнемі көз қырын салып отыруы керек, інісі мен қарындасы әлі жас... Селк ете түскен Тана аяғын тебініп қалып, ақырын ыңырана бастады. Түс көріп жатқан болар. Ұзақ қеліншегінің жастыққа ыңғайсыз жатқан мойнын дұрыстап тағы да мүсіркеп аймалап қойды. Шашынан иіскеді.

	Осы сәтте Тана жақ бүйірінен біреу бүлк еткізіп түртіп қалғандай болды. «Қарай көр ей, мынаның тентегін», – деді мәз-мейрам болған Ұзақ.

	Жоқ, енді Тана аман-есен босанып, қол-аяғын бауырына алмайынша, Ұзақ алыс рейске басын кессе де бармайды. Ауылдан ұзап қия баспайды. Егер бұл жоқта Тана бір қиын жайға ұшырап қалса... Оның бетін аулақ қылсын, Ұзақ үшін онан артық қорқыныш болмас.

	Әр түрлі ойдың соңына түскен Ұзақ әрі-беріден соң тышқандардың тықырына да, шиқылына да құлақ асқан жоқ. Танаға үйленгеннен бергі бір қыс ішінде бастан кешкендері тізбектеліп келе береді. Неге екені белгісіз, көбіне-көп ренішті кездер оралады есіне. Қуаныш аз сияқты, көңілге дәт болары шамалы. Реніш жағы әлдеқайда басым жатыр. Көңілді жүдетеді. Іште жатқан бітеу жарадай жүректі сыздатады. Басқасын қойшы, осыдан бірер ай бұрын ғана ожар ашудың үстінде Тананы кешірместей етіп жәбірледі ғой бұл.

	Ол күні Ұзақ үш айлық еңбегінің ақшасын қосып бір-ақ алып, бір топ жігіттермен қосылып арақ ішіп, үйге ақшам кезінде қызу боп оралған. Әкесі тыста мал қоралап жүр екен де, апасы әлденеге бұрқылдап, ашуланып отыр екен.

	– Не боп қалды тағы? – деді ықылықтаған Ұзақ.

	– Менен не сұрайсың, ана бәрімізді билеп-төстеп отырған қатыныңнан сұра.

	– Не боп қалды? – деп енді Ұзақ Танаға бұрылған.

	Қазан астына от жағып жатқан Тана кінәлі кейіпте жымиып:

	– Көйлектерім сыймай қалған соң, мен бір төрт метрдей зат алып едім, – дей берген.

	– Төрт емес, он метр алсаң да, сен неге маған алдын ала айтпайсың, неге ақылдаспайсың, неге менің алдымнан өтпейсің, ә?! – деп долданған апасы шақ ете қалды. Көз жасын төгіп те жіберді. Тана сол жымиған кейпінен ауған жоқ. Анасының шағынғандай жылап жіберген көз жасы, Тананың жымиғаны Ұзақтың зығырданын қайнатқан. Мұнан әрі ол не істеп, не қойғанын өзі де пайымдай алмай қалды. – Сен неге күлесің ей, әкеңнің... – деп кеп Тананы теуіп жіберді. Тана бірдеңе деп қарсылық білдірген, бұл одан әрмен еліріп, аузына келгенді айтып, төмпештей жөнелді. Ең ақырында:

	– Қазір кет үйден!.. Екі қабат тұрмақ, төрт қабат болсаң да... Маған әйел табылады. Өзің тілемсектеніп келгенсің, нағыз жарымаған, жетімек! Қара, мұны!.. – деп есіріктенгені есінде.

	Тана сол үйде отырған киімімен зытып алды да жөнелді. Ұзақ соңынан қуа шыққан. Дәл табалдырықтың көзінде қарсы келген әкесі таяқпен мұны қақ бастан салып қалды.

	– Тумай кеткір!.. – деді.

	Ұзақ қолымен басын ұстап отыра кеткен. Мең-зең болған күйде біраздан соң басын көтерген, кешкі аспанның ымырт пердесінде, ауылдың батыс жағындағы биік жотадан үкідей ұшып, асып бара жатқан біреу көрінді. Станцияға баратын төте жолмен тартқан Тана сияқты.

	«Апырмау, анау шынымен-ақ отыз шақырымдағы станцияға тартты ма, өледі ғой» – ашуы тарқап, есін жиған Ұзақ өзінің тым ағат кеткенін ұғып, Тананың соңынан шықты.

	Беті қатқақтаған балшық жол жүруге өте ауыр екен. Ауылдан ұзаған соң ымырт үйіріліп, қас қарайды. Көзге түртсе көргісіз тастай қараңғы түн орнады. Қара терге түскен Ұзақ ырсылдап жүгіріп келеді. Тана жеткізер емес, түн қараңғылығы жұтып қойғандай, жым-жылас жоқ. Жалғыз аяқ төте жол жота-жотаны асып, ирелеңдеп құзға да түсті, шамамен ауылдан он шақырымдай жер. Ал Тана жеткізер емес, әлі жоқ.

	– Тана-а-а!..

	Ұзақ құзды жаңғырықтырып айқайлап келеді. Жоқ, Тана қайрылар емес, дыбыс та берер емес. Ұзақ тағы да ышқына жүгірді. Жол тағы бір ирелеңнен өткенде, анадай жерде лапылдап жанып жатқан от шыға келді. От жағып отырған Тана екен. Ұзақ жанына келген, бірақ әйелі оған қайрылған жоқ. Тізесін құшақтаған күйі отқа таяп бүрісіп отыра берді. Ұзақ оны қолтығынан сүйеп, сыз жерден тұрғызбақ болып еді, көнбеді.

	Үндеместен, көз жасы ағыл-тегіл боталаған күйде бұған бір қарады да қойды. Сол бір қарастың өзінде қаншама қасірет, мұң бар еді. Жо-жоқ, бұған деген ашу-ыза, шаптығу дегендердің ізі де жоқ. Осынша қорлаған, зәбірлеген Ұзақты емес, о баста алданған, алды-артын ойлай алмаған өзін кінәлайтын сияқты. Ұзаққа батқан, күйзелткен жай осы болды.

	Сол түні айдалада, құз ішінде, қыста тартылмай қалған орта мая шөптің түбінде Ұзақ пен Тана от жағып отырып таңды атырды. Ұзақ кешірім сұрап, жалынумен болды, бірақ Тана көзі боталаған күйінен ауған жоқ. Не жақсы, не жаман деп ләм демеді. Бір кезде Ұзақ солқылдап тұрып жылаған. Тана да жылады, бірақ бәрібір бетінен қайтар түр көрсетпеді.

	Таңға жуық атқа мініп әкесі жеткен арттарынан. Қарт атынан түсіп кеп, Тананы маңдайынан сүйіп:

	– Жүр, қарағым, Танажан, мен келдім ғой артыңнан... – деді.

	Тананы қайтарған әкесінің осы бір ауыз сөзі болатын.

	Егер сол күні әкесі келмегенде, Ұзақ Танадан біржола айырылатын да ма еді, кім білсін...

	Қазір осының бәрі есіне түсіп, Ұзақ ауыр бір күйде жатыр. Көзінен ып-ыстық жас парлайды, тырс-тырс жастыққа тамады. Бүгінгі күні бойы булықтырған іші толы өксік енді ғана тиегі ағытылып, түйдек-түйдек боп сыртқа шығуда. Еш уақытта ешкім білмейтін, бүгінгі түнмен бірге кетер өксік. Тана да білмейді... Мүмкін, әлде Тананың білгені де дұрыс болар ма еді? Сонан бері Ұзақтың ішқұста боп торығып жүргенін түсінсін де. Тананың алдындағы сол бір айыбын қайтіп жуып-шаярын білмей іштей таусылып жүр ғой.

	Сол жолы Тана қайтып келгенмен де, Ұзақ үшін бұрынғы Тана боп оралған жоқ қой. Мүлдем басқа Тана, бұрынғыдай сыр ашып көп үндемейді, ештеңемен ісі жоқ мең-зең болған сүлесоқ күйде жүреді де қояды. Әсіресе көзінде, отырып-отырып, анда-санда тұнып кететін бір мұң бар, жан адамға ашпас бір сырды іркеді де тұрады. Рас, күледі, сөйлеседі, бүгінгідей еркелеп құшақтайды да, бірақ бәрібір бұрынғыдай ыстық ықылас, лапылдаған құштар көңіл жоқ сияқты, іштей өзін-өзі ірку, жасқану бар. Ендігі жерде Ұзаққа секем алып күдікпен қарайтын сияқты. Мүмкін, суынған, қалған көңілдің белгісі шығар. Тек, сездіргісі келмейтін болар. Әлгіндегі, өмір жайлы, қайғы-мұң жайлы сөз қозғағаны да тегін емес қой...

	Әнеу бір күні Тана шешесінің үйіне барып, төрт-бес күндей қонақ боп жатып қайтқан. Сол төрт-бес күн Ұзақ үшін төрт-бес жылдай болды-ау. Тананы қайтып келмей қоя ма деп қорықты. Ал төрт-бес күн өткен соң, уәдесінде тұрып, Тана қайтып келгенде, мұның қуанышында шек жоқ еді...

	Тауық шақырды. Таңғы талма шақ. Ал Ұзақтан ұйқы атаулы безінген сияқты. Басын көтеріп терезеге қарады, әлі қараңғы, жауын құйып тұр. Енді ғана құлағы шалды: төр жақ іргеден тырс-тырс етіп тамшы өтіп тұрған тәрізді. Жайлап көтеріліп сіріңке шаққан, мәссаған, ал керек болса саған бөлек шығу!.. Үйдің жауын жақ төбесі тегіс тамшыға бөгіп, шүпілдеп тұр, түртіп қалсаң сорғалай жөнелетін түрі бар. Төсектің тұсына дейін кеулепті.

	Шам жағуға тура келді. Ұзақ шамды жағып, әлгі тамшы өтіп тұрған жерге жалғыз шелекті қойды. Тамшы бос шелектің түбін тықылдатып ұрғылай бастады. Сөйткенше болған жоқ, төсекке таяу жерден төбенің сылағы былш етіп қопарылып түсті. Тана шошынар ма екен деп Ұзақтың жаны шығып кете жаздаған, жоқ көрім болғанда оянбады. Әлгі қопарылған жерден тамшы сауылдай жөнелген, оған шәугімді тосып қоюға тура келді.

	Бірте-бірте, әлгі арық адамның қабырғаларындай ырсиған сырғауылдардың арасынан төбенің сылақтары жиі-жиі қопарылып түсіп, тамшы өткен жерлер көбейді. Ұзақ қолына түскен ыдыстардың бәрін тосты. Үйдің іші сыңғыр-сыңғыр үнге толып кетті. Енді төсектің үстінен де тамшы өту қаупі туды. Ұзақ жайлап қана төсекті бөлменің қақ ортасындағы үлкен бөрененің астына жылжытып қойды. Өзінің қаудырлаған үлкен брезент плащын көрпенің сыртынан жапты.

	Ұйқы деген мүлдем қашқан. Ұзақ көзі бажырайып қараңғы үйде тың тыңдап жатыр, төбенің сылағы дүрс етіп түскен сайын, Тананы бауырына тартып қояды. Көрпенің үстінен түскендей болса, Тананы шошытпасын деп, брезент плащты қолымен кеулеп көтеріп жапты. Үйдің іші: сырт-сырт, шолп-шолп еткен тамшыларға толы: Шәйнекке: «тифу-тифу!..» – десе, шелекке: «цук-цук!..» – дейді.

	Енді бірде брезент плащтың үстінен де тырсылдап тама бастады.

	Тана екінші бүйіріне аударылып жатты, оянған жоқ. «Тифу-тифу!..» «цук-цук!..» Сәл ыңыранғандай боп ауыр тыныстаған Тана теріс қарап екінші бүйіріне тағы аударылып түсті. Тағы да тебінген, үстегі плащ қаудыр-қаудыр етті. – Суық тиеді ғой, – деп күбірлеген Ұзақ келіншегінің ірге жағынан тағы да қымтаған, Тана қолын қағып тастады.

	Кәдімгідей, дәл бір ояу жатып, мұны жақтырмаған оғаш қылықпен әдейілеп қаққандай болды. Сасып қалған Ұзақ басын көтеріп,

	Танаға үңіле қарап еді, жоқ, келіншегі шынымен ұйықтап жатыр екен.

	Төбенің сылағы тағы да былш ете түсті, тамшы тағы да көбейді.

	Жерге тамып жатыр.

	Мейлі, тосатын ыдыс жоқ енді... «Тифу-тифу!..» «Цук-цук...» «тып-тып!...» «тып-тып!..»

	«Таң атысымен күл төгіп, мына үйдің төбесіне бір амал жасамаса болмайды екен. Қара қағаз тауып, жабу керек».

	Тана бері қарай аударылып түсті. Ұйқылы күйінде Ұзақтың бауырына тығылды. «Мазаң болмай жатыр-ау ә», – деді, келіншегінің бері, өзіне қарай бұрылып жатқанына көңілі көншігендей боп. Сөйтіп жатып Ұзақ байқаусыз ұйықтап кеткен. Қанша уақыт өткені, қай уақыт болғаны белгісіз. Ұйқысы қанып, көзін күліп ашты. Сәске кезі боп қапты. Тана төсекте жоқ.

	Тамшылар тынған. Үйдің төбесі қотыр ала, қотыр ала, ала сиырдың терісіндей. Кішкене терезеден жөңкіліп көшіп жатқан бұлттар көрінеді. Күн ашық сияқты.

	Ұзақ жымиып қойды: «Отау тігіп, үй болдық. Ха-ха...» Ауыз бөлмеден сөйлескен дабыр естіледі... Ұзақ құлақ түрген: Тана мен апасы сөйлесіп жүр.

	– Мына киізді төріңе төсеші, жалаңаш жатпасын, – дейді апасы.

	Онан сырттан, даладан әкесінің даусы да естілді:

	– Әй, Жаппас, бұл тіреуді ана түп үйге қоялық, – дейді, сөйдейді де ішке қарай дауыстайды:

	– Әлгі Ұзақ қайда! О несі, тал түске дейін жатып!..

	Ұзақ төсек үстінде керіле созылып, белін қайқайтты да, болат серіппеше қатты серпіліп қап, ұшып тұрды.





АНАНЫҢ АРМАНЫ




	Мен әжемді дүниедегі ең бақытты ананың бірі санайтынмын. Өз құрсағынан шыққан үш ұл, бір қыздан өніп-өскен өркеннің өзі кішігірім бір ауыл дерліктей боп қалдық. Ең үлкені менің әкем Көсембай – колхоздың бас бухгалтері, дүниені қалай шайқап жүремін десе де қолынан да, тілінен де келеді; ортаншысы Әсембай – колхоздың маңдай алды шопандарының бірі. Москва, Алматыдағы мәжіліс, көрмелерге жылына үш-төрт барып қайтады; кіші ұлы Еселбай – жоғары оқу орнын, одан кейін аспирантураны бітірген, ғалым деген атақ алуға сүйем қарыс жүрген адам, қазір аудандағы беделді қызметкер; ал кенжесі Мәржәпия – үш ағасының арқасында маңдайынан ешкім қақпай бұла боп өскен, адуын қыз, жуырда ғана ауылдағы ең көрікті жігітке ұзатылды.

	Міне, әжемнің барар өрістері осындай. Ендігі бір аңсайтыны шөбере сүю, тек әттең немерелері кәмелетке толмай жатыр. Немерелерінің ең үлкені – мен он алтыға биыл ғана толдым. Әрине, он сегізге тола қалған күнде де үйлене қояйын деп жүрген мен жоқ. Бірақ әжемнің жатса-тұрса армандайтыны менің тезірек өсуім.

	– Жеңісбегімді аяқтандырып, осының бір шүйкебасын көрсем, – деп тілейді. Мен оның сөзін естімеген адамша қызараңдай күліп үнсіз құтыламын. Былай шыға бере ойға қаламын да, іштей: «әже-ау, көресің ғой әлі бәрін. Тіпті мені қойып, биыл ғана мектепке барған Есеттің де шүйкебасын көрерсің әлі» деймін. Шынында да менің әжем әлі жас – алпыстың үшеуінде ғана, кәрілікке жеңдірмеген, жүріс-тұрысы жинақы, пысық. Алайда, қарадай жүріп өлімге даярланғанына біраз жыл болды.

	– Асқазанымның түбінде бір пәле бар. Қанша жүргізер дейсің, алып тынады ғой, – деп қояды.

	Өзінің еншісіндегі үлкен кебеже қара сандықта: үш баласы әперген үш камзол бар – көк барқыт, жасыл барқыт, қоңыр барқыттан тігілген, бірде-бірін иығына ілген емес, әдемілеп қаттап бүктеп, қалампырлап салып қойған. Ол аздай әнеу бір кезде Мәржәпия қара плюштен тағы бір камзол тігіп әкеп берді. Сонда, әжемнің қазір, сүйегіме салынады деген төрт су жаңа камзолы бар, ал тазадан тігілген, атлас, шәйі, жібек көйлек дегендер бүкіл бір ауылдың кемпірлеріне үлестіруге жетерліктей шығар.

	Амал не, әжем соның бірін кимейді. Ылғи бір арзан бұлдан тігілген көйлектер мен әкемнің етек-жеңі қырқылған ескі пиджагін киіп алып, ертеден қара кешке дейін салп-сұлп етіп шаруасынан қолы босамай жүргені. Бейнетқор-ақ адам. Қай баласының үйіне барса да басынан асқан үй шаруасына тап болады.

	Әкем колхоздың бас бухгалтері бола тұра біздің үй қысы-жазы отынға бір жарыған емес. Ағаш отындар арбалап келіп те жатады, бірақ жылан жұтқандай еш шақ келмейді. Бірер жетіден кейін сирағымызды жаққандай боп отырып қаламыз. Сондайда әжем маған бір арбаны жеккізеді де, мал жайылған өріске барып күні бойы тезек тереміз, қурай орамыз, ал кейде кетпенмен тобылғы шабамыз. Әсембайдың үйіне барса, көзі сығыраңдай жасаурап күндіз-түні ескі қара іс машинасының құлағынан түспейді. Соның үпір-шүпір болған қара сирақ балаларына киім тігіп, ескі-құсқысын жамап-жасқап, кір-қоңдарын жуып беріп тақа болдырады.

	Ал, Еселбайдікіне барды дегенше, әжемді кебежедей қара сөмкені арқалап, аяғынан таусылып күніне бір рет аудан орталығындағы дүкен атаулыларды адақтап шықты дей бер. Қай дүкеннің алдында кезекте тұрған жұрт болса, әжем солардың ішінде.

	Қысқасы, бір баласының үйінде жаны жай тауып, рақаттанып отырған емес. Енді соңғы кезде Мәржәпия да қыңқылдап, мазасын алып жүр. Аяғының ауырлай бастағанын, жақында сәбилі бола қалса, әжемнің өз қолына барып тұруын жиі айтады. Мүмкін соның бәрі де ана үшін бақыт шығар. Өле-өлгенінше қолынан келгенінше балаларының отымен кіріп, күлімен шыққанды әрбір ананың өзі-ақ тілейтін шығар. Өйткені әжемнің көрші-көлең кемпірлерге:

	– Е, алла, осылардың бейнеті маған зейнет емес пе. Осылардың алдында өлсем арманым бар ма, – деп айтқанын талай рет естігем. Сондықтан да мен әжемді дүниедегі бақытты ананың бірі санайтынмын.

	Кей-кейде біз ағайынды балалар өзара дүрдараз боп, шаң-шұң шығарып төбелесіп қалғанымызда, әжем жанұшыра кеп арамызға түсетін, бірімізге ұрысып, бірімізді жұбататын. Ал ара түскеніне бой бермей қызыл шеке бола бастасақ, әжем бар даусымен налып, айқай салушы еді.

	– Құдай, құдай... Осы ит жыны бірікпеген иттердің ортасында азапқа салғаныңша алсаң етті мені! – дейтін. Мұндайда жүзіндегі әжімі қалыңдап, өзі бір уыс боп бүрісіп, қасірет шеккен күйге енетін. Әжемнің осы сөздерін естіп, осы күйін көргенде тұла бойым шымырлап кетуші еді. Ұшып түсіп, аяғына жығылып, бас ұрып, жалбарына кешірім сұрағым келетін. Бірақ осы сәтіне қарап оның бақытты екеніне шек келтіруден мүлдем аулақпын.

	Әжем менімен кішкене күнімнен сырлас. Екеуміз оңаша қалғанымызда өткен-кеткенін айтып, ерінен жастай жесір қалып, үш ұл, бір қызды қалай адам ғып өсіргенін әңгімелейтін. Мен әжемнің көрген бейнетіне, кереметтей төзімділігіне жаным аши отырып сүйсінемін. Сондайда қолымнан келсе әжемді үлде мен бүлдеге орап, тырп еткізбестен төрге төрт қабат көрпенің үстіне отырғызып қойсам деп арман етуші едім.

	Менің осы ойымды жақсы ұғатын әжем:

	– Қозым, қозым... Сенің осы айтқаныңның өзі-ақ маған үлде мен бүлде емес пе. Айналдым сенен! Басқа күшіктер тегіс жиналып бір төбе болғанда, сен өзің бір төбе емессің бе, маған, – деп еміренетін. Сол әжем биыл менімен бұрынғыдан да гөрі етене сырласатын болды. Жазға салым бір айдай Әсембайдың үйінде жатып қайтқаннан кейін, көзі кіртиіп жүдеу тарта бастады. Ешкімге байқатпай жиі-жиі күрсініп уһілейтінді шығарды. Балалар өзара төбелесе қалса бұрынғысынан да қатты қапаланып, «құдайды», «қу» да, «шұнақ» та деп әбден даттап, ащы-ащы қарғанатын.

	– Қу құдай, шұнақ құдай, осылардың күйігіне күйдіргенше, алсаң етті мені, – дейтін күйініп. Ал кейде оңаша қап жүн түткен боп отырып, ешкімге көрсетпей өзінен-өзі көзінің жасын іркіп алатын.

	Бір күні екі кештің арасында біздің үйге Мәржәпия келді. Үйіндегі шаруасын істеп жүріп шығып кеткен беті болса керек: жеңін түріп алған, білегі қамыр-қамыр, алшалғышы ұн. Аузы сылпылдап сағыз шайнап жүр. Әдетінше шолжаңдап келіп:

	– Тәтемнің (менің шешемді «тәте» дейтін) не тәттісі бар екен, жеп кетейінші, – деп, ас тұратын жерлерді тінтіне бастады. Онан қолына іліккендерді қомағайлана асай жүріп, төр бөлмеге кірді де, шифоньер, чемодандарды ақтарды. Әлден уақытта сықылықтай күліп, қолтығына әлденені қыстыра шықты да:

	– Тәтем іздемесін, міне біреуін мен алдым, – деп жүгіре басып кетіп қалды.

	– Мынау неғып жүр ей, екі кештің арасында ербиіп, тағы несін әкеттің, – деп бажылдаған әжемнің сөзін құлағына да ілген жоқ.

	Біраздан соң жұмысынан қайтқан шешем, (балалар бақшасында істейтін) кешкі асты әзірлеп, оны ішіп болғаннан кейін әжеммен ақылдасқандай:

	– Бүгін өзіме бір көйлектік зат алып едім, соны қалай тіксем екен, – деп қойып, төргі бөлмеге барып шифоньерді ашты. Ашты да астан-кестең ақтарыстырып, ас бөлмеге қайта шықты.

	– Сіз ашып бір жерге қойған жоқсыз ба, әже? – деді.

	– Жоқ, көрмедім, – деді бір пәленің боларын сезген әжем аянышты үнмен. Осы сәттегі ұрты суланып, қуарған қалың әжімді әжемнің жүзіне адам қарарлықтай емес еді.

	– Ибай-ау, қайда кетті онда?

	Күрсілдетіп алма жеп отырған кішкентай қарындасым мұрнын бір тартып қойып:

	– Жаңа Мәжия тәтем бірдеңені ұрлап алып кетті, – дегені. Сол сол-ақ екен, шешем тас-талқан болды. Көзі шатынап, көкпеңбек боп долданып, Мәржәпияны көктен алып, жерге салды. Айтпаған сөзі қалмады. Тісін шұқып отырған әкем жайлап қана:

	– Жә, болды ғой енді со бір төрт метр зат әкеңнің құны емес шығар, – деп еді, шешем одан әрмен тулап түсті. «Осы сенің тұқымдарыңнан-ақ құтыла алмадым, не асқа жарытпайды, аузыңнан жырып, не киім кигізбейді», – деп өзіне тарпа бассалды. Ақыры:

	– Кірсінші енді, сол қатын осы үйге, тура аяғын сындырамын, – деп барып тынды.

	Әжем ләм деген жоқ. Бір-ақ уыс боп шөгіп, бүрісті де отырды. Төсекке де со бойын жазбаған күйде бір уыс қана боп жатты. Түні бойы ұйықтаған жоқ, әлсін-әлсін естілер-естілмес күрсінумен, уһілеумен болды. Түннің бір уағында оның үнсіз жылап жатқанын да сездім. Бірақ ертеңіне, сол күндегі әдетінше түк болмағандай, қора маңындағы кепкен тезектерді жинап, түске дейін таба нан жапты. Онан соң маған:

	– Бүгін түстен кейін бір тобылғы шауып әкелейікші, арба жекші, – деді.

	Әжем екеуміздің ең бір жақсы көретін сәтіміз – арбаға отырып отынға баратын кез. Атты жай аяңға салып қойып, әжелі немерелі екеуміз нағыз тең тұстас сырластардай-ақ ананы-мынаны сөз етіп, қызу әңгімеге кірісеміз. Әжем мені еш уақыт жассынып, кемсітпейді, қайта мені медеу тұтқандай көңілінде кірбіңі, назы болса айтып, шерін тарқатады.

	Жаздың ми қайнатқан ыстық күні. Түс ауа аптабы сәл қайта бастаған. Бірақ төңіректің бәрі аңызаққа соғылып, зеңіп тұр. Шыбындап мазасы кеткен ат жай жүрсе де қара тер боп келеді. Әжем екеуміз арба үстінде қол шатырды көлеңкелеп отырмыз. Алған бетіміз – Терең сайдағы тобылғылы қия. Әжем сол Терең сайда жасырақ кезінде қалай тобылғы шапқанын әңгімелейді.

	– Ол кезде әнеу бір тұмсықта әктас қайнататын, – деп, Терең сайдың төменгі тұсындағы найзаша шаншылған көк тасты нұсқап қойды. – Соған жағу үшін тобылғы шабатынбыз. Балалардың бәрі жас, осы Көсембай сонда он бірде де, Әсембай сегізде, Еселбай апыл-тапыл ғана жүретін. Үйге қалдырып кетейін десем, сеніп тапсыратын адамым жоқ, сонан үшеуін де күнде өзіммен бірге тобылғы шабатын жерге алып барамын. Сонда күніне бір арба тобылғы шабатынмын. Жігіттің жігіті ғана ілесуші еді маған.

	Кешкісін бір күнде шапқан тобылғымды таудай етіп арбаға тиегенде (ондағы арба қандай?!), әлгі жігіттер: «Апыр-ай, Бәзила-ай, тобылғы шабу үшін, жаралғансың ғой, сірә», – деп қайран қалатын...

	Терең сайға да жеттік. Атты сайдың табанына доғарып, кетпендерімізді алып, тобылғылы қияға да шықтық. Мен екі кетпенді иығыма салып алдына түстім де, әжем екі қолын артына қайыра ұстап жайымен дем ала-дем ала көтерілді. Ентіге жүріп сөйлеп келеді.

	– Шіркін-ай, өсіп кетіпті-ау... сол жылдары тып-типыл ғып-ақ тастап ек, – деп қалың өскен тобылғыға сүйсінді.

	Қияның тобылғысы шынында да бітік екен. Шетінен қамшыға сап болардай қызыл күрең тобылғылар адамның бойымен бірдей, әр түбі бір арқа отын. Арасынан өтіп жүру қиын.

	– Жеңісжан, міне, мына бір жерден бастайық. Баяғыда осы арадан мен, әнеу бір тұстан Зарқом марқұм, онан әріректен қазіргі мына сиыршы Исабай шал түсіп жарысушы ек... Біссміллә... Өйбүй, Жеңісжан, мынау түскірің жеп-жеңіл ғой, алдыңдағы ауыр кетпенді маған бер... Иә.. ым-м, өстімесе іс өне ме, балам-ау...

	Әжемнің өңі жасарғандай, өзгеше бір гүл жайнап шыға келді.

	Ала-құла, бірі бар, бірі жоқ тістерін көрсетіп күлді. Онан соң алақанына түкіріп қойып, кетпенді құлаштай көтеріп сілтей жөнелді. Кетпенді әр сілтеген сайын екі иінінен ыңқылдай шыққан «уһілеу» естіледі. Бірақ сол «уһілеудің» өзі әжемнің әр қимылына екпінді салмақ қосып тұратын сияқты көрінді. Әп-сәтте бір өзі үлкен арқа тобылғыны қопарып та тастады. Шаңытқан әжімді жүзінен айғыз-айғыз боп тер ағып, алқына кеп демалуға отырды.

	– Деміңді ал, балам. Аса зорланба, – деді маған.

	Екеуміз енді қатарласа отырып, солығымызды басып, үйден алып шыққан айран толы торсықтың аузын шештік. Әжем қышқылтым, салқын айранды тамсана отырып асықпай жұтады. Шөлі қанған соң кимешегінің етегімен аузын, маңдайының терін сүртіп, маған мейірлене қарады.

	– Қуатым менің, қозым, – деп кекілімнен сипап қойды.

	Тобылғыны тағы да біраз өндіре шауып, демалуға екінші рет отырғанымызда әжем маған сыр қылғандай іште жатқан бір әңгімесін бастады.

	– Әлгі Әсембай сенің әкеңнің бетін көрмеймін деп ренжіп жүр, – деді торыққан үнмен. – Көсембай да оңбайды, сол иттің алашағына тиіп қайтеді екен десеңші. Осы жазда жүнді жақсы қырыққаны үшін колхоз сыйлық жазған екен, сонысын мынау осы жақта сыртынан қол қойып алып қойыпты ғой. Соны, анада мен үйінде жатқанда естіп, бұлан-талан боп: «Біз мұнда қысы-жазы мал соңында телім-телім боп жүреді екенбіз де сыйлықты жаны тыныш жүрген сол сыртымыздан қол қойып алады екен ғой. Мен барып басқармаға арыз етем», – деп қиғылықты салды ғой. Мен де ұрыстым өзіне:

	«Ауысқаның сол ма еді, ит. Біріңді-бірің сүйеудің, жебеп-қолдаудың орнына, қит етсе: арыз айтам, ойбай сөйтем, ойбай бүйтем, деп жауығуға әзірсіңдер, түге», – деп. Көсембайдан сұрасам: «Алғаным рас еді, өйтіп ренжитінін қайдан білейін», – дейді... Керегі не еді десеңші соныкін алып. Ол иттің мінезі де мінез емес, дойыр ғой. Бір күні болмаса, бір күні үлкен деп сыйламай, тік келіп айтып тастаса көңілін қалдырады... Көңіл деген бір қалса жаман ғой. Беу-у, құдай-ай, осылардың арасына дәнекер болам деп-ақ өлетін болдым... Бәрінің емгені бір ананың ғана – бір менің ғана ақ сүтім еді...

	– Әжем ауыр күрсініп, маңдайының терін сүртті. Қабағы кіртиіп, ұрты бұрынғысынан да ортайып, әбден діңкелеп шаршаған кейіпте отырып қалды.

	– Мәржәпия да оңбайды, түнде ғой, әне, сенің шешеңді қан қақсатып кетті. Қанша айтамын сол қызға: «Енді үйің бөлек, күйің бөлек жансың, жеңгелеріңе абайлап еркеле, екі ортада бауырларыңды ренжітіп аласың», – деп. Құлағына кірмейді ғой, неғылған кеще екенін. Тіпті әрі-беріден кейін қақсай-қақсай заржақ атанады екенсің. Түнде, әне, сенің шешең де ішіндегісін тегіс ақтарды, ал сол жақсы ма?! Ең болмаса, менің көзім тірі тұрғанда тату болса екен де, мен өлген соң не болса о болсын... Құдай ғой, мені де осылардың тозағына күйдіріп қойған... Ел қайдан білсін:

	«Ойбай, анау пәленшені қарашы жетім-жесір боп өсіп еді, енді, әне, балаларының түздегісі түзде, ойдағысы ойда шетінен жетілген, болған-толған, бақыты жанған кемпір екен», – дейді. Ал мен сорлы осылардың иттігін білдірмеймін деп түздегісіне түзде, ойдағысына ойда тыраштанам. Қайсысының үйіне барсам да: «Келіндерім ренжімесе екен», – деп отымен кіріп, күлімен шығам. Мен оларға ене емеспін, жалдап алған бір күңмін. Баяғыда бай ауылдарының жалдап алатын сондай бір күңдері болушы еді.

	Әжем иегі дір-дір етіп кемсеңдеп, көзіне іркілген ыстық жасты төгіп-төгіп алды. Мен сай-сүйегім сырқырап, енді аз болса өкіре жылап әжемді бас салуға шақ отырмын. Тамағыма жас тығылғандай боп сөйлей алатын емеспін...

	Сөйтіп, әжем екеуміз тобылғыны дәу бір арба ғып шауып қойып, терең сайдың ішінде шер тарқатысып, күн ұясына қонғанша отырдық. Үйге кешкі салқынмен қайттық.

	Есік алдына әкеп, тобылғыны түсіріп, үйге кірсек – Еселбайдың он үш-он төрт жасар үлкен баласы келген екен. Әжем оны мекірене иіскеп маңдайынан сүйді.

	– Қара пұшығым-ау, жігіт боп өсіп қапсың ғой. Әлгі жаман әкең қайда? Со кітаптарын кеміріп жатыр ма? Неге келмейді? – деп үсті-үстіне бастырмалата сұрады.

	Сірә, бір ай көрмегенге кіші ұлын сағынып қалған сияқты.

	– Қолы тимейді, – деді бала.

	– Қолы тимейді, – деп оның сөзін кекете қайталады әжем.

	– Бір күнгі демалысында осы тұрған жерге машинасымен сыр еткізіп келіп-кетуіне болар еді ғой.

	Осы кезде төргі бөлмеден шыққан менің шешем:

	– Әлгі кіші келініңіз, апам дәметеді-ау деп, ең болмаса, бір-екі кәмпит те бермепті, – деп сөзге киліге кетті.

	– Жә, кәмпиті бар болсын, дәметпеймін. Өздері аман болсыншы, – дейді әжем шешемнің сөзіне мән бермей.

	Менің шешем мысқылдағандай кекете күлді.

	– Келініңіздің қолының қатты екенін білесіз, әрине, дәметпейсіз.

	Әжем жаратпай оқты көзімен бір қарады да, бұрылып әрі қарай өтіп кетті.

	– Сондай да сөз бола ма екен, – дедім мен ыза болып.

	– Ибай, енді қалжың айтуға да болмай ма, – деп күлген болды шешем. «Қалжың», осы «қалжыңның әжеме шаншудай қадалатынын ұқсаң етті, апа-ау! Жоқ, әлде өз басыңа келмей ұқпаспысың...» Күйіп кеттім, бірақ өз анама не дей қояйын.

	Бұрындар отыннан қайтқанда бір самаурын шайды бір өзі төңкеретін әжем, бұл күні екі-үш шыны-аяқтан әрі іше алмады.

	– Жүрегім лоблып, батпай отырғаны, – деді.

	Бүгін күндегіден ерте жатты. Ертеңіне таңертең шошып оянып:

	– Бұ, шекілдеуік шаққан қайсың? Менің тамағыма қабы кетіп тұрып қалды ғой, – деп басын көтерді. Бірақ шекілдеуік шақпақ түгілі, біздің үйде шекілдеуіктің тұқымы да жоқ еді.

	Төсегінің үстінде отырып, қақырынып-жөткірініп, жұтынып әлекке түсті де қалды. Жұтып жіберсін – деп су да әкелдік, бірақ еш көмегі болмады. Ертеңгі шайға әжем ел қатарлы отыра алмады. Дереу дәрігер шақырттық. Әжемнің аузын ашып, тамағының ішінен де, сыртынан да басып қараған дәрігер, әкем мен шешемді оңашалап ап, науқастың өте ауыр науқас – қылтамақ екенін айтты. Осыдан кейін әжем ауруханаға жатып та, үйде жатып та ұзақ емделді. Бірақ айығудың орнына науқасы күн санап күшейе түсті. Әжем тамағынан мүлдем ас өтпейтін халге жетіп, әбден жүдеді. Салдырап құр сүйегі ғана қалды. Ендігі жерде аузына қара суды тек бал қасықпен ғана тамызып отыратын болдық.

	Біртіндеп әжемнің тіршілігінен күдер үзе бастадық. Түн баласына күзетіп отыруға тура келді. Әбден әлсіреп, күні жеткенін сезді-ау деймін, бір күні Әсембай мен Еселбайға хабар беріңдер, арыздасып қалайын деді. Дереу ауданға да, таудағы Әсембайға да адам шаптырдық. Түске жақын бір машина боп үйіліп-төгіліп бар семьясымен Еселбай, бірер сағаттан кейін бір машина боп Әсембайлар келді. Бәрі кеп жылап-сықтап, әжемнің қолынан сүйіп, маңдайынан иіскеп, бала-шағаларымен қоршалай отырды. Әрқайсысы өздерінің арыз армандарын айтып, ақтық демі қалған аяулы аналарына жаудырай қарайды. Бәрінен де Әсембай бостау екен.

	– Анашым-ау, анашым-ау... Арманда кетіп барасың-ау, Арманың не, арманың?.. – деп бір-екі рет төніп барып, жылап-жылап алды. Әжем оған бозара қараған күйі «жылама» дегендей ернін қыбырлатты. Сірә, қысылып жатқан болуы керек. Сол қысылудан тек күн батар сәтте ғана айықты. – Су, – деді.

	Мен аузына бір-екі тамшы су тамыздым. Әлденгендей болды.

	Сыбырлап қана:

	– Сыртқа шығаршы, – деді.

	Бәріміз қаумажаулап сыртқа алып шықтық. Жаздың маужыраған желсіз тымық кеші. Күн ұясына қонуға таяпты. Аспан көк мөлдір. Әжем дәл үйдің іргесіне отырғыз дегендей ишарат көрсетті. Екі-үш қабат киіз төселген іргеге отырып, әлсіз қолымен көзін күннен көлегейлеп төңірекке қарады. Кең дүниені соңғы рет бір армансыз қарап қалайын деген сияқты, әр нәрсеге шұқшия кадалады.

	– Арманыңды айтшы, апа? – деді Әсембай.

	– Арманым... бар ғой, – деді әжем әлсіз үнмен. – Арманым... – сендердің татулықтарың...

	Осы мезетте әлдеқайдан алыстан аңырата шырқаған ескі бір әуен естілді. Бәріміз де селт етіп құлақ тостық. Жас өспірім жігіттің ауқымды кең даусы:

	Талдан таяқ жас бала таянбайды, Бала бүркіт түлкіден аянбайды... – деп жаңғырықтыра созады. Әжем дір ете түсіп, қолын көлегейлеген күйі алысқа тесірейе тесілді де қалды.

	– Мынау бір ескі әуен ғой, біздің жас кезімізде шығып еді, – дейді дегбірсіздене сыбырлап. – Айтып келе жатқан Нәбиден-ау, шамасы. Даусы қандай жақсы еді.

	Енді көрдік, ауылдың төменгі жағындағы жалғыз аяқ жолмен екі-үш адам келе жатыр, әнді айтып келе жатқан солардың бірі. Әжем қалтқысыз танып отыр. Мынау – көшеде ылғи өлең айтып жүретін Нәбиденнің даусы.

	Жаңа байқадым, иегі дір-дір етіп, өксік қысып, әжемнің көзінен шыққан бір-екі моншақ жас жүзіндегі әжім сайларын қуалай бастады. Мұны көріп тұрып бәріміз де егіліп көзімізге жас алдық.

	– Анашым, анашым... – деді Әсембай көз жасын жұта демігіп.

	Күн ұясына қонған кезде әжемді үйге қайта алып кірдік. Тағы қысыла бастады. Әне жүріп кетеді, міне жүріп кетеді деп, минутын санаумен отырмыз. Түн жарымынан ауды. Менің әкем екі інісін алып ас бөлмеге кеткен. Әлден уақытта Еселбайдың:

	«Өтеуге борышым, анашым, жан сырым... – деп жылай әндеткен жуан қоңыр даусы шықты. Менің шешем жүгіріп шығып:

	– Өй, әдепсіздер, тыныш! – деп жекірді. Ән бір сәтке басыла қалды да, сәлден соң тағы естілді. Менің әкем мен Әсембай бір кез көздері қып-қызыл былаудай боп кеп, әжемнің бас жағынан отырды. Ауыздарынан арақ иісі бұрқырайды. Ал Еселбай сол еңіреп әндете жылаған күйі ас бөлмеден шыққан жоқ.

	Әжемнің тыныс алуы сиреп, ауыр бір алқынысқа айналды. Оң қолының білегінен ұстап отырған Әсембайдың әйелі: «Әжетайым-моу!»... – деп булығып еңіреп жіберді. Еңіреп отырып қайта-қайта еңкейіп қолынан сүйгендей болды. Сөйтіп отырғанда оның ар жағында отырған Мәржәпия кенет аяғын біреу басып кеткендей баж ете түсті.

	– Аулақ әрі, әпкел шешемнің жүзігін, өзім алам, – деді.

	– Ей-й, қыз-зоу, жәй-иің-ңә от-тыр-саң-шоу, – деп жылай сөйлеген күйінде Әсембайдың әйелі әжемнің қолына тағы еңкейген. Мәржәпия оны қағып жіберді. Ұмтылып кеп әжемнің қолына өзі жармасты. Бұл тағы да еңкейіп, әжемнің саусағын тілімен жалап, жүзікті ары тартты, бері тартты, бірақ шығара алмады.

	Мына екеуінің қылығы бәрінен де қатты батты. Әжем болса ықылық атып ақтық демін алып жатыр. Дереу ұшып тұрып бардым да, егеу алып келдім. Әуре боп отырған Мәржәпияны да ұрысқанына қарамастан итеріп тастап, жүзіктің бір шетінен ептеп егей бастадым. Жіңішке жүзік біраз егеген соң қиылып кетті. Майыстырып әжемнің қолынан шығарып алдым да әйелдердің:

	– Маған бер!

	– Маған бер!.. – дескендеріне қарамастан ашық терезеден сыртқа лақтырып жібердім.

	Біреу желкемнен нұқып қалды. Әкем екен.

	– Ақымақ, ол алтын жүзік, неге лақтырасың, – деп ызғарлы зекірді.

	Осы кезде әжемнің қолы сылқ етіп жерге түсіп кетті.

	– Анашым-ау, анашым-ау!.. – деген Әсембайдың ащы үні шықты. Үйдің іші азан-қазан, у да шу боп, бірімен-бірі көрісіп, ілезде басты айналдырып, құлақты тұндырып жіберді. Есік жақта отырған көрші шал кеп әжемнің қол-аяғын уқалап, көзін жапты. Зарлатып құран оқыды.

	Өксігімді баса алмай, жүрегім қысылып далаға шықтым. Жұлдыздар шым-шытырық, орын ауыстырып алғандай бірі төмен, бірі жоғары шығып айқыш-ұйқыш боп кетіпті. Тек Темірқазық қана қаққан шегедей сол бір орнында бедірейіп тұр. Жарқырап Шолпан туды. Құлан иектеніп таң білінді. Үйдегілер тысқа шыға бастады. Әсембайдың әйелі мен Мәржәпия жарыса шығып, терезенің тұсына кеп жүзікті іздеуге кірісті.

	– Жеңісжан, қалай лақтырып едің? – деп сұрайды менен. Мен жауап қатпай теріс айналып кеттім. Ту сыртымнан әлдекім:

	– Жарықтық, төрт түлігі сай, үрім-бұтағының алдында жақсы аттанды, – деді. Қарасам, әлгі көрші шал екен.

	Әжемді көргім келді. Үйге кірсем, шымылдық құрып, оң жаққа салып қойыпты. Әлгіндегі кісі құжынап отырған бөлмеде жан қалмаған, далаға шыққандары далаға шығып, қалғандары ас бөлмеге кеткен.

	Мен ақырын басып шымылдықтың тұсына келдім. Енді ашуға оқтала бергенімде, ар жағынан әжемнің «уһ» деп күрсінгені естілгендей болды. Зәре-құтым қалмай атып тысқа шықтым.

	– Қорқып кетіпсің ғой, қарағым, не болды? Не болды? – деді қарсы келген көрші шал.

	– Әжем күрсініп жатыр...

	– Қой, олай бола қоймас, – деп көрші шал үйге кірді, тағы да зарлатып аят оқыды. Онан соң шымылдықты ашты.

	– Міне, әжең ұйықтап жатыр, қарағым, – деді. Әжем шынында да аппақ боп созылып ұйықтаған адамша жатыр. Ұрты суалған, қабағында жалғыз мен ғана танитын кейістік бар.





КҮСЕН-КҮСЕКЕ





1


	Қойды күн шықпай ергізу Күсеннің қанына сіңген әдеті. Киіз үйдің саңылау-тесіктерінен жарық кірді дегенше, ол төсекте жата алмайды. Таңның атуын зарыға күткен адамдай ұшып тұрады. Іргесінен жел ызғыған киіз үйдің ішінде бойын суыққа алдыра отырып, жәйлап киінеді. Көз қиығымен тор алдында қатар-қатар боп тыриып жатқан кішкене балаларына қарап қояды. Үшеуінің жамылатыны бір көрпе, кейде шет жатқанының ашылып қалатыны бар. Күсен созылып кеп олардың аяқ жақтарын қымтап, көрпелерін тұйықтайды.

	Түні бойы қой күзеткен әйелі Айша таңға жуық қалжаурап кеп, киімшең күйінде басын күпәйкемен орап, балаларының ірге жағына қисая кеткен.

	Киінген Күсен жүрелеп кеп босаға жақтағы кебеженің үстіне түнде ұйытылған, үсті ескі тонмен қымтап жабылған жып-жылы айранның бетін ашып ағаш қасықпен араластырып-араластырып іртігін жазып, үлкен сары тостағанға құйып алады да, демін алмастан бір-ақ сіміреді. Тек ішіп болған соң ғана таңдайында қалған айранның қышқылтым дәмін сезіп, аузында сәл сілекейсөл шұбырады, тамсанып жұтынып қояды. Оның ұнататыны өстіп ұйыған айран. Тағы ішсем бе екен дегендей аз-кем ойланып қалады да, ақыры қолындағы тостағанды жерге қойып, орнынан тұрады. Айран жетерлік, бірақ Күсен аузына үйірілген әлгі бір тәтті дәмді бұзғысы келмейді. Егер айранды тоя ішсе, ол тәтті дәм жоғалып кететін сияқты көрінеді.

	Оның түске дейінгі қорегі осы бір тостаған айран. Мұнан өзге тамағыңа зауқы жоқ. Тысқа шығып таң алдындағы шыққа малынып, тып-тымық боп тынып тұрған төңірекке көз жіберіп, онан аспанның төрт құбыласына қарап, күннің райын байқап алады. Кішкене шегір көздері әлі де қызарып жасаурап, күреңітіп тотыққан жүзі ұйқыдан тұрғандікі болар, сәл ісіңкі көрінеді. Тырнақтары сынған, кейі мүжілген, барбиған жуан саусақтарымен көзін уқалап, сүртіп, онан тақырға өскен тікенектей тікірейіп өсіп кеткен иегіндегі бес-алты сақалын, мұртын сипап қояды. «Қырынып алса болар еді, – деген ой келеді, бірақ жылы су жоқ, – жарайды, түсте шайға келгенде қырынармын». Кезере жарылған еріндерін жалап жібітеді.

	Атын суғарып, ерттеп мінеді де қораның аузын ашып, қойды өргізеді. Кей күні қойды қорадан түстеп түгендеп, санап шығарса, кей күндері санамайды.

	Малды ақырындап жылжыта өргізіп алдағы қырат-қырат боп көлбеу жатқан кең далаға беттетеді. Әсіресе жақын маңдағы жайылымды сары майдай сақтап, күн ашық, жер қарада малды алысқа ұзатып әкетіп жаю – шопан атаулының ежелгі дағдысы.

	Өріске жеткенше малды қақпайлап отыруға тура келеді. Шашау шығып, бұра тартқаны болса: «һәй, қайт! Қайт!» – деп айқайлап, құрыққа ілген темір қалбырын салдырлатып қағып, жирен атпен тепеңдеп жүріп қайырады. Әбден қыр жалқау боп алған жирен ат қыржың-қыржың етіп, қос өкпеге тепкілеп жатқанда бір ышқынбайды-ау, тепең-тепең етеді де тоқтайды. Күсен де оған үйренген, атының жалқаулығы ойына да келмейді.

	– Қап, мына тоқал қараны-ай, ей, а?! Омай, жөнімен жүрсе қайтеді, ей?.. Қарашы!.. Қарашы, кері кетуін... – деп күйіп-пісіп, айқайлап сөйлеп қара тоқал қойға ашуланумен болады.

	Біртіндеп күн шыға бастайды, сығалап шеті көрінді дегенше төңіректі жалқын нұрға орайды. Қызғылт сәулесі көз жетер жердегі бүкіл кең даланы ұзын тілімен бір-ақ жалап өтеді, тек ойдым-ояттарға ғана әзірге бояуы тимейді. Әлгінде ғана боз қырау боп жатқан қалың шық лезде жым-жылас жоғалады. Жерден сәл ғана болар-болмас бу көтеріледі. Ала жаздай күн сіңіп көңірсіткен дала шөбінің кермек иісі келеді. Қойдың боз бетеге мен ебелекті күтір-күтір еткізіп жегендері естіледі. Бүрсектеген суық торғайлар шықылықтап, қой үстіне қонақтап, қанаттарын қағып күн сәулесіне шомылады.

	Күсен күннің шыққан тұсына кей күні қараса, кей күні қарамайды. Қараған күні:

	– Ойпыр-ай, қысқарып-ақ келеді-ау, әне бір күні анау қылтадан шығып еді, бүгін тіпті ауып кетіпті ғой, – деп өзіне-өзі күбірлеп қояды.

	Онан күн шыққанда тағы бір сынап алғысы келгендей аспан реңіне ат үстінде шалқалай отырып көз салады. Бозаң тартып шаңғытқандай болған күзгі аспан ашық, кейде бұлыңғыр. Күсеннің де көңілі күзгі аспан сияқты, кейде жайдары, кейде жабырқау. Кейде осы бір мезі қылған сүреңсіз баяу тірліктен безе қашардай ішқұса болады, титықтап қажыған, шаршаған күйге ұшырайды. Сондайда үйге біреудің келгенін, қонақ болғанын, мал сойылып, үйдің іші абыр-сабыр әбігерге толғанын тілейді. Қонақтар да қызық: бір келсе, уәделесіп алғандай ойдағысы ойдан, қырдағысы қырдан келеді де есті шығарып жібереді. Аядай киіз үйдің ішінде отыратын орын болмай, жататын кезде көрпе-жастық жетіспей әбден-ақ қысады. Ал бір келмесе, он-он бес күнге дейін жан адам ат ізін салмай қояды.

	Мәселен, әнеу бір күні көптен көрмеген алыстағы жиені әйелімен, екі баласымен келген, оған мал сойылып, мәре-сәре боп жатқанда кешкісін жанында екі-үш жолдасы бар, күйеу баласы жетіп кепті, жас сорпа ішкім келді, сойыс мал сұрап әкел деп қызы жіберген екен, хош делік деп оны да қарсы алып отырғанда, түн ортасында бір машина боп бала-шағасымен тиеліп, сексенге келген үлкен шешесін алып, ауданда ауаткомның хатшысы боп істейтін немере інісі бар еді, сол жетіп келмесі бар ма, балаларға әкелген көйлек-көншектері бар, әрине олардың да жай келмегендері белгілі. Амал қанша, тағы бір тоқты сойылды.

	Сол екі-үш күндегі Айша екеуінің қысылғандары-ай, киіз үйдің ішінде ине шаншар жер қалмай, бала-шағаға орын жетпей әбден-ақ зықылары шықты-ау. Күсеннің өзі тонға оранып, қой қораның төбесінде ұйықтап жүрді. Бәріне бір-бір мал беріп риза қып аттандырды, әйтеуір.

	Сол қонақтар сөйтіп қабаттасып үйіліп-төгілмей, бірінен кейін бірі келіп отырса ғой, қандай рақат болар еді. Ал енді, міне, сонан бері он бес күн болды, жан адам ат ізін салмай қойғалы. Айша да, Күсен де ішқұса бола бастады. Біреу келсе екен дегендей балалары да елегізеді. Орталықтан келетін жолға қарайлайды. «Қалай келсе де құдай қонақтан айырмаса екен» деп тілейді. Мұндай күндерде Күсеннің колхоз орталығына бір барып қайтуға аңсары ауады.

	Бухгалтерияда болып, ала жаздайғы әйелімен екеуінің тапқан еңбегін есептетіп ақша алып, онан соң екі-үш күндей ағайын-туғандарын аралап конақ болып құмарынан шыққанша ішіп, бір сергіп қайтқысы келеді.

	Әсіресе соңғы күндерде ол өзінің биылғы табысын іштей жиі есептейтін боп жүр: ала жаздайғы әйелімен екеуінің еңбегі және жазда жүнді жақсы қырықты, соның қосымша ақысы, төлді де биыл ойдағыдай алып, шығынсыз өсірді, соның косымша ақысы – осының бәрін өзінше іштей есептеп қосады: «Жеті мен сегізім он бес, бірі көңілде... төрт пен жеті он бір көңілдегі бірмен...» – деп күбір-күбір етеді, онан саусақтарын санайды, қойшы, қысқасы есептеп шығарады. Жә, биылғы табысы жаман емес екен. «Бұйыртса ақшаны басып алатын шығармын», – деп қалды. Ал сонша ақшаны қайда жұмсап, қайда қоятынын әзірге өзі де білмейді. «Балалар бар ғой...» – деп күйеуге шығып кеткен үлкен қызын, онан соң облыс орталығында техникумда оқып жүрген үлкен ұлын еске алады, тағы екі баласы: бір ұл, бір қыз аудан орталығындағы мектеп-интернатта оқиды, оларға да киім-кешек керек.

	Күсеннің орталыққа барып қайтуға бекінгеніне бір аптадай болды. Айша да қарсы болған жоқ. «Күннің райы бұзылмай тұрғанда барсаң барып қайт», – деген. Бірақ соған әне-міне деп күнде ертең, күнде ертеңмен қолы тимей-ақ қойды. Біресе отын шауып әкеледі, біресе қораның жыртық-тесігін жөндейді, енді бәрін тындырдым, ертең жүрем деген күні аты тышқақ боп ауырып қалды. Балалары қой қайырып шапқылап жүріп су ішкізген екен.

	Міне, осындай ұсақ-түйек, бірінен кейін бірі етегінен тартып жіберер емес.

	Бүгін ол тұрғаннан атын баптауға кірісті. Суғарып әкеп басына жем іліп, онан асықпай тұрып арқасының терін үгіп, тарады.

	«Сәті түссе, ертең жолға шығамыз,» – деп қойды, атының оңалып қалғанына көңілі толып.

	Күн әлі ұясынан шыға қоймаған кез. Төңірек мөп-мөлдір боп тұнып тұр. Қора да, үй де ақ шыққа оранған, көз жетер жерге дейінгі бүкіл кең дала ақ сортаң басқандай аппақ боп жатыр.

	Қора төбесіндегі иттер бастарын көтеріп, жол жаққа қарап үре бастады. Күсен де атын тарағанын тоқтатып, құлақ түрген: машинаның дүрілі естілді. Сөйткенше болған жоқ, штаб жақ қырқадан су таситын машина да көрінді. Бұл – ферма меңгерушісінің мініп жүретін машинасы еді. Сәлден кейін құйғытып кеп қора мен үйдің аралығына тоқтай қалды. Кабинасында үш адам бар екен: шофер, ферма меңгерушісі және штабтағы дүкенші жігіт – Бисұлтан.

	– Айтып ем ғой, бұл Күсекеңе күн шықпай тұрып жетпесек орнын сипап қаламыз деп, – деді самбырлай сөйлеген ферма меңгерушісі қол беріп жатып. – Көрдіңдер ме, енді кешіккенімізде атын жемдеп ап, өріске кетіп қалғандай екен. Айттым ғой, ұйқы жоқ бұларда, ұйқы жоқ... Ал, Күсеке, балалар қалай, аман ба? Жеңгей ұйықтап жатқан болар. Үйге кіріп дәм татайыншы.

	Қарқ-қарқ күліп, самбырлай сөйлеген ферма меңгерушісі ақай жоқ, тоқай жоқ өзімсіне билеп-төстеп үйге кіріп, әлгінде Күсен айран ішкен тостағанға айран құйып алып шығып, далада түрегеп тұрып ұрттап іше бастады. Әбден әккі боп алған қу емес пе, өстіп өзімсіне билеп-төстеп әкетсе, шопандардың тырп етпей айтқанға көніп, айдауға жүретінін жақсы біледі.

	– Осы үйдегі жеңгем айранды балдай қып ұйытады, – деп мақтап қойды. Әне, көрдің бе қай жақтан айналып соғады.

	«Бұл ма, бұл зәндемі ғой», – деп күліп қойды Күсен. Шопандарға ісі түсіп келгенде түлкіден де әрмен бұлаңдайды-ау! Алдап та түсіреді, арбап та түсіреді. Қазір де, міне, Күсеннің іші-бауырына кіріп барады. Қораға басын сұғып малды қараған болды.

	– Қойларыңыз, тіпті күннен-күнге қоңайып бара ма деймін, Күсеке. Әй, осы биылғы жылы сіздің алдыңызға ешкім түсе қоймас.

	Жұрт Біліспайды мақтайды, әй, қайдам... Сәті түссе бір орденді алып тұрсыз енді, – деп қайырып тастады.

	Күсеннің кәдімгідей көңілі өсіп, орденді алмаса да алғандай боп бір жасап қалды.

	– Оны, енді еңбек көрсетеді де, – деп күңкілдеп сыпайылық білдірген болды.

	– Жо, аласыз, аласыз, – деді ферма меңгерушісі, бәрі өз қолында тұрғандай төндіре сөйлеп.

	Онан соң негізгі келген шаруаларын айтуға кірісті. – Мына Бисұлтанға аяқ асты тексеру кеп, мойнына ақша мініп отыр, қағаздан шатасқаны бар, жұртқа кетіп жинай алмай жүрген қарыздары бар, біраз ақша болса керек, егер бір-екі күнде сол ақшаны орнына салмаса, жауапка тартылғалы тұрған жәйі бар.

	Майға шомылғандай жып-жылтыр, семіз қара жігіт Бисұлтан мойнына су кеткендей көзі жаутаңдап сүмірейіп төмен қарап тұрды. Басына іс түскен деген оңай ма, мөлиіп-ақ қапты.

	Арақты ішіп ап, күп-күрең боп бөртіп екі қолын қалтадан алмастан көкке қарап тасырайып тұрушы еді бұрын.

	– Ал енді осыны ел болып, ағайын-туған болып қалай соттатып жібереміз? – деп ферма меңгерушісі сұраулы кескінмен Күсенге қарады. – Қайда, біздің жан ашырлығымыз?

	Күсен мүлде абдырап қалды. Дәл бір Бисұлтанға тексеруді осы жүргізіп, ақшаны өз қолынан мінгізген кінәлі адамдай есі шықты.

	– Әрине, әрине... – дей берді.

	Ферма меңгерушісі иек қақты да, Бисұлтан төс қалтасынан тізім мен қалам алды. Бас-аяғы жиырма шақты шопанның фамилиясы жазылған екен. Әзірге қол қойғаны үш-төртеуі ғана. Күсен өз фамилиясының тұсына үңілген, «жүз сом» деп жазылыпты.

	Мойындарына ақша мінген адамдардың өстіп шопандардан жылу жинайтын әдеті.

	Басқалардай емес шопан деген жылуға жомарт халық. Әсіресе, қолдарымен ұстамаған ақшаға жомарт. Кім болса о болсын өстіп қиылып алдарына келсе, қолдарын қояды да береді. Анау бір кезде колхоздағы почта бастығының мойнына да ақша мінгенде өстіп тізім жасап, шопандарға кеп, айналасы екі күннің ішінде құтылып кеткен. Ер-азамат қой, көз қиып қалай соттатарсың?!

	Күсен барбиған күс-күс саусақтарымен қаламды ұстады, тізімді машинаның жақтауына апарып төседі. Қол қоюға ыңғайланған. Ферма меңгерушісі жағы тынбай әлі самбырлап сөйлеп тұр.

	– Жаңа сізге келердің алдында Біліспай ақсақалдікіне соққанбыз. Ер-ақ қой, жарықтығым: «Мен жүз емес, жүз елу қосамын деп өз қолымен түзетті, – деп қарқ-қарқ күлді.

	Біліспай – колхоздың озат шопандарының бірі. Неше жылдан бері Күсен екеуі өзара жарысқа түсіп келе жатқан адам. Күсен тізімдегі соның фамилиясының тұсына қараған, өзінің айдақ-сайдақ жазуымен «жүз елу» деп түзетіпті. Күсен өз фамилиясының тұсына «Жүз жетпіс» деп түзетті де, қолын қойды.

	Заржақ ферма меңгерушісі ал кеп енді Күсенді мақтасын, машинаға отырып кеткенше Күсеніңді талай-талай қырдан асырып тастады-ау. Олар келесі ауылға кетті. Бұл кезде жирен ат та жемін жеп болған. Күсен ерттеп мінді де қойын өргізді.





2


	Осы күнгі Күсеннің қой жайып жүрген өрісі үйінен бес-алты шақырымдай жерде, қалың ши-қияқ өскен қырат бар, соның үсті. Жирен аттың ауыздығын алып, айылдарын босатып, шылбырын шұбалтып бос жібереді де, қыраттың ең биік жеріне шығып жантайып жатады.

	Қой осы қыратты төңіректеп, көз алдында жайылады. Жырақ шығып бара жатқандары болса айқайлап, қойды төңіректеп айналып жүретін иттерін айтақтап қайырып қояды, тіпті болмаса жирен атқа міне сап, тепеңдеп барып ысқыра қуып әкеледі. Онан соң қайтадан сол орнына жантаяды. Нелер-нелер ойлар келеді. Өзінің оқуға қыры болмағанын, әкесі марқұмның талай рет атқа мінгестіріп, осыдан отыз шақырым жердегі мектепке апарып салғанында, қашып келгенін есіне алады. Ол кезде колхоз деген жоқ болатын, тұрмыс деген нашар, аш-жалаңаш уақыт еді. Талай-талай серейіп аштан өлгендерді де көрді. Мал бағып қана жан сақтауға болатын... «Өтті ғой не қилы замандар...» Сонан бері, міне, қойдың соңында. Жақсыны да көрді, жаманды да көрді. Тек әйтеуір қарны тоқ. Ешкімге ісі түспейді, өзімен-өзі. Жіберсе колхоз жақсы жүн қырықтың, төлді көп алдың деп аудан, облысқа жиналыстарға жібереді. Оған да шүкір. Тіпті жібермесе де өкпелемейді, малды жиналыстарға барайын деп бағып жүрген жоқ қой, күн көру үшін, тіршілік үшін бағып жүр. Мынау өсіп келе жатқан бес-алты күшігі бар, солар ер жетсе екен, адам болса екен деп тілейді. Солар қатарынан кем болмаса екен дейді. Рас, колхоз басшылары, әлгі ферма меңгерушісі келіп-кеткен сайын: «Орден аласың» деп емексітіп кетеді. Пендешілік-ай, десеңші, соған кәдімгідей желігіп қалады. Соңғы кездерде бір құштарлық пайда болды, омырауына жарқыратып орден таққысы келеді.

	Кейде түсіне де кіретін боп жүр, орден алып соны омырауына қалай қадарын білмей жатып оянады. Сондай түстерден кейін көңілі секемденіп қалады. «Апыр-ай, сол орденді Біліспай қу қағады-ау, осы» – дегенде арқасы мұздап кетеді.

	Кейде осындай ойларды ойлап-ойлап шаршайды, ақыры құс ұйқысы келіп, қалғып-мүлгіп ұйықтап алатыны бар. Тәтті ұйқыға бойы маужырап, кеберси берген ернін сылпылдатып жалап қояды. Енді бірде басы сылқ етіп қор ете түсіп, өз қорылынан өзі шошып оянатын кезі де болады. Басын жұлып ап, қып-қызыл боп түйнеп ауырып кеткен көзін уқалап, шашылып кетпеді ме деп малды түгендейді. Әсіресе желді күндері мазасы болмайды.

	Күздің қара желі бір соқса, кейде тәулік бойы азынап тұрып алады. Адамның да берекесін қашырады, малдың да құтын ұшырады. Бүрсеңдетіп жібереді-ау. Ондай күндері құс ұйқы да – бәрі де жайына қалады. Ат үстінде тепеңдеумен күн өтеді. Буын-буынды суық ұстап, әсіресе бел жаман сырқырайды. Сондайда Күсен малдан безе қашардай болады-ау.

	Үш-төрт күн болды ауа райы тып-тынық. Жел жоқ. Қараша өтіп барады, енді желтоқсанның қалай келерін кім білсін. Бұ күйінде кете берсе малдың қоңы мына күзгі шүйгін жайылымда тағы да оңала түсер еді.

	Күсен қырат үстінде жантайған күйде құс ұйқысы қысып біраз маужырап мүлгіп алды. Қор ете түсіп барып шошып оянды.

	Біреу дәл ту сыртынан кеп қарап тұрғандай болды. Артына бұрылған, абдырап сасып қалды. Осы колхоздың бірінші фермасының шопаны Тұрғали деген есірік біреу бар еді, сол атқа жайдақ мініп алған, мұны тапап өтердей боп өңмеңдеп кеп тұр екен. Ат үстіне күйкентайдай боп жарбия жабысып алған қара шұбар жігіт, құдды баяғының қозы бағатын баласы сияқты көрінеді. Бірақ өзінің түрі тіпті суық, аман жоқ, есен жоқ, көктен түскендей ғып бірден:

	– Бұл жерге қойыңды неге жаясың?! – деді.

	– Колхоздың жері болған соң жаям, – деді қапелімде аузына басқа сөз түспеген Күсен.

	– Жайма. Бұл жерге мен жаям қойымды. Бітті. Сөз қысқа. Кет қазірден, – деді дікілдеп.

	– Мынаның есі дұрыс па ей, өзі? – деп аң-таң болған Күсен басын шайқады.

	– Мен кімге айтып тұрмын. Тұр! Кет! Күсеннің де сайтаны ұстап кетті.

	– Әй, шырағым, неге одыраңдайсың? Кім едің сонша?! – деп ұшып тұрып атына мініп алды.

	Тұрғали сазарып біраз тұрды да, сол міз бақпаған күйінде:

	– Бұл жерге мен қойымды жаямын, – деді.

	– Е, сенікі қой болғанда, немене, біздің бағып жүргеніміз қояншық па? Өзің қалай-қалай сөйлейсің?! – деп Күсен атын тебініп таяна берген.

	– Жақындама! – деп Тұрғали оның атын басынан тартып-тартып жіберді.

	Қамшы дәл өз басына тигендей жаны шығып кеткен Күсен:

	– Ұрма аттың басына! – деп ақырып қалды. Тұрғали әлі сазарған қалпы.

	– Сақалыңа қарамаймын. Мен сенің өзіңді де итше тепкілеймін, – деді түстеніп.

	– Әй, сенен келген тепкіні көріп алдым. Келші, кәне! – деп күйіп кеткен Күсен атын тебіне ұмтылған, Тұрғали қамшымен жасқап маңайлатпады.

	– Айтпады деме, енді бір сағатта кетпесең, сазайыңды тартқызам! – деп ескертті де, кілт бұрылып шаба жөнелді.

	– Өй, сенен тартқан сазайды да көрдім. Мынау бір есалаң ғой өзі, – деп Күсен айдалада күйіп-пісті.

	Тұрғалидың бұзақы екенін, сотталып түрмеге жатып шыққанын ептеп сырттай естігені бар. Сол есіне түсіп әуелде көңілі біраз секем алып қалды. Бірақ қойын қайтарған жоқ.

	«Ішіп алған неме ғой», – деп біртіндеп сабасына түсті.

	Жаңа байқады, әлгі қара тоқал қой бір бүйірлеп талай жерге кетіп қалған екен.

	– Ә, құлағыңды... тоқал ит! – деп ыза боп боқтап жіберді. – Осы неге байыз тауып бір жерде жайылмайды екен-ай, ә?! Көзің тайып кетсе безектей жөнеледі. һай-еу-у, Айт!

	Айт!.. Құрықтап ұрып әкелмесең қайтушы ма еді ол!

	Жирен атты тепеңдетіп барып қайырып әкелуге тура келді. Енді Күсен аттан түскен жоқ.

	Күн сәскеге кеп қапты. Кәдімгідей маужырап жылы шуағын төгіп тұр. Мынау боз бетеге мен ебелек басқан, әредік-әредікте үй аумағындай жерді алып ши-қияқ өскен кең далаға алты ай қысқа жетерлік жылу құйып кеткісі келетін сияқты. Қой да бүйірлері шығып, кейбір күз күнінің осынау жайма-шуақ жылуынан қорғалақтап шидің түбіне жата бастапты. «Әлі де жайыла түссін, суға түсте шайға барғанда бір-ақ түсірейін», – деп ойлады Күсен.

	Ен даланың әр тұсында шұбай жайылған мал. Әр қыраттың үстінде бұрыннан қалған тас обаларша жарбиып өзі құсап отырған шопандар.

	Алыста көз ұшында төбесінің түтінін будақтатып поезд кетіп барады. Бұл не деген жалпақ дүние десеңші! Сол жолдан күніне ерсілі-қарсылы қайшыласып пәленбай поезд өтеді. Бір тынбайды. Қайда кетіп жатады, не тасиды сонша?! Күсен кейде шай-қант әкелу үшін разъезге барады. Сонда әлгі тынымсыз қайшыласқан поездардың бірінің шығысқа қарай, екіншісінің батысқа қарай көмір тартып бара жатқандарын көріп дал болады. «Бұ қалай екен?» – деп ойлап, ақыры еш шешімге келе алмайды. «Бұ дүниеде біз білмейтін жайлар көп қой». Соғыстан кейінгі жылдарда армияда талай нәрселерді біліп, көп жерді аралап, көп дүниені көріп көңілге тоқып қайтқан сияқты еді, қазір соның анық бірі есінде жоқ. Көрген түстей ғана еміс-еміс қана оралады. Рас, қалай соғысқаны есінде, өлімді көргені есінде, ал енді өзінің қалай пулеметші болғаны есінде жоқ. Егер сол өзі атқан пулеметті дәл қазір алдына әкеп қойса, қалай оқтауын да білмес еді.

	Өстіп қалың ойда тұрғанында қыраттың тасасынан желе жортып Боздақ шыға келді.

	Екінші фермадағы ең жас қойшы осы болатын. Қойға өткен жылы кіріп, бір қыс көмекші шопан боп істеп, жазда ғана жеке отар алған. Өзі бір көңілді жүретін, ойынпаз, ақжарқын бала. Күсеннің техникумда оқитын ұлымен жасты. Сондықтан да болар, «ағалап» елпілдеп, жаны қалмай тұрады. Бүгін де анадай жерден сәлем беріп, ыржиып күліп келді.

	– Аға, кешегі әңгімені жалғастырасыз ба? – деп қойды.

	– Жалғастырамыз.

	Кеше Күсен өз басымнан кешіргендерім еді деп, өтірік-шыны аралас біраз әңгіме айтып Боздақтың ішек-сілесін қатырған. Бәрі де соғыс кезінен, өзінің қалай пулеметші болғанын, жауды қалай қырғанын, онан бір ретте барып жау тылынан қалай тіл әкелгенін әңгімелеген. Боздақтың айтып тұрғаны сол.

	– Бүгін мен саған атақты Бағила деген ақын әйелмен қалай айтысқанымды айтып берейін.

	– Қай Бағила?

	– Бәлі, сен Бағиланы білмеуші ме ең? Мына көрші «Абай» колхозында тұрады ғой. Түу, әлі күнге Бағиланы естімей жүрген сен де... нағыз жезтаңдай, суырып салма ақын емес пе.

	– Ал онда соны айтыңызшы, қызық болса?

	– Қызық болғанда қандай. Ондай айтыс ешбір кітабыңда жоқ.

	– Опыр-ай, сіз де айтыстыңыз ба? – деп Боздақ сенер-сенбесін білмей күле қарайды.

	– Айтысқанды қойып, бұл ағаң сол жезтаңдай Бағиланы да жеңген, – дейді Күсен ат үстінде қоқилана көтеріліп қойып. Бірақ өзінің өтірік әңгіме айтатын кездегі әдетінше танауы жыбыр-жыбыр етіп күліп тұр.

	– Ойының келмесін, бала, жаман шалмен.

	– Онда айтсаңызшы енді тамсандырмай.

	– Жо-оқ, ол қазір айта сап бітіретін әңгіме емес. Түстен кейін кел, сонда айтамын.

	Боздақ жатып кеп жалынады. Ал Күсен болса онан әрмен кергиді. Оған керегінің өзі де осы. Ақкөңіл баламен әзілі жарасқанына масайрап тұрады.

	– Жо-жо-жоқ. Түстен кейін дедім ғой, түстен кейін айтам.

	Біраз тұрғаннан кейін Боздақ қойы бытырай бастағанын көріп кетуге ыңғайланды.

	– Айтпақшы аға, мына Садырбай деген шал қып-қызыл пәле екен ғой, кеше қойымыз қосылып кетіп еді, бөлген кезде бір қойымды алып қапты. Кешкісін қораға кіргізерде санап кеп жіберсем бір қойым жоқ. Шауып отырып барып сұрасам тіпті маңайлатар емес. Үлкен адаммен шатақтасудың өзі қиын екен

	– О, Садырбайға қосылса, ол бермейді. Оның бір ғана оңай жолы бар. Жөнін тап та бүгін қойыңды оған тағы қосып жібер Қайтып бөлгенде қойыңды қайыра түгендеп аласың. Өзің қойыңды түгел түстеп танушы ма ең?

	– Сегіз жүз қойдың қайсысын түсінен танып болайын.

	– Әй, баламысың деген осы да. Қарашы, ала жаздай алдында жүрген сегіз жүз қойдың түсін танымайды. Жарайды, онда Садырбаймен мен сөйлесіп көрейін.

	Осы кезде дүрсілдете шапқан аттың дүбірі екеуін де жалт қаратқан. Анадай жерде сол әлгіндегі жайдақ атын борбайлай қамшылап, алдына көлденең ұстаған мылтығы бар Тұрғали шауып келеді екен. Онан әріде қосарлана шауып тағы екі атты келеді. Олар алыстан Күсендерге бірдеңе-бірдеңе деп айқайлайды, қолдарын бұлғайды, сірә, қаш деп келе жатқан болулары керек. Тұрғали таяқ тастам жерге таяп кеп қалды.

	Сен білмей жүр екенсің ғой, менің кім екенімді. Танытайын ендеше, – деді ақырып. Көзі қып-қызыл боп қанталап, сұсы адам беттей алмастай қорқынышты боп кетіпті. – Тұр былай атамын!..

	Дереу қалтасынан патрон алып мылтықты оқтауға кірісті. Сасқалақтап, қолы қалтырап, патронды әзер салды. Енді кезене берген.

	– Аға-ау, мынау қайтеді?! – деп жан даусы шығып айқайлап жіберген Боздақ атын тебініп қап, Тұрғалиға қарай тұра ұмтылды.

	Күсен бүкіл денесі қорғасын құйғандай зіл батпан боп, бір сәтке мең-зең күйде ат үстінде талықсып тұрып қалған. Мылтық гүрс ете түсті. Бірақ бұған тиген жоқ. Жирен ат осқырынып кейін қарай секірген. Оқыс ұшып түсе жаздаған Күсен толқып барып аттың жалына жабысты. Басын көтеріп жалт қараған. Боздақ оң жағына қарай қырындай салбырап тұр екен.

	– Боздақжан, не болды? Не болды? – деді аттандай ұмтылып.

	Аттан секіріп түсіп баланы сүйей берді.

	Құйғытып жеткен екі атты сатыр-сұтыр сабалап Тұрғалиды жерге ұшырып түсірді. Тасыр-тұсыр, айқайласып, уылдасып-шуылдасып төңіректе жүрген басқа шопандар да жетті.

	Бәрі кеп Боздақты қоршады, оң қолының қарынан жараланыпты. Су бүріккен соң барып есін жиды.

	– Ойпырмай, бұл не деген қансыз еді!

	– Әне бір күні: «қаным қарайып, кісі өлтіргім кеп тұр», – дегенінде қалжыңы шығар деп ек, ит-ай, ит-ай!..

	– Түні бойы басына мылтық жастанып жатады екен.

	– Қанын ішіне тартып, кәпірдің сұсы жаман... сұсы!.. – десіп, шопандар жерде бүктеліп жатқан Тұрғалиды жер-жебіріне жетіп боқтап жүр.





3


	Ақыры жолы түсіп Күсен екі-үш күнге ауыл орталығына келді. Алғашқы күні ол түске дейін бухгалтерияда болып, ала жаздайғы еңбегін есептетіп, қойны-қонышын ақшаға сықап шықты. Ол аздай сол күні түстен кейін жабық қырманнан әйелімен екеуінің еңбегіне тиесі екі машина астықты тиетіп, ауыл шетіндегі бажасының ұрасына апарып құйғызды. Почтаға кіріп, оқудағы балаларының бәріне ақша салды.

	Осыдан кейін ауыл орталығында екі күн армансыз қыдырды. Ағайын-туғандарының үйінде қонақта болып, олардың бұған деп сақтаған сыбағаларын жеп, сый-сияпаттарын көріп өзі де қарап қалмай, біріне «кеусен» деп, біріне «кигізген көйлегім» деп мырза қолымен қалтасындағы қаттасқан ақшаның ортасынан іліккенін суырып тастап отырды.

	Қысы-жазы елден шет, далада жүретін адам, естіп анда-санда ауылға бір келгенінде жылы қабақ көрсеткен ағайыннан несін аясын. Маңдай терінің ақысы осы екі күнде көрген сый-құрмет, ішіп-жегенімен-ақ ақталғандай болатын.

	Бұл күндері ол үлкенге де, кішіге де Күсен емес, Күсекең атанады, арақты суша сіміреді, есіп отырып сөйлейді, өзін дүйім елдің шолжаң өскен еркесіндей сезінеді. Бұл екі күнде ағайын-туған ол не десе де күле құптасып бас изейді. Іштерінен не ойласа да өздері білер, бірақ тіс жарып қарсы сөз айтпады. Күсекеңдікі дұрыс, Күсекеңдікі жөн... Тасымай қайтсін, шашылмай қайтсін!.. Бірақ келген сайын алғашқы күндері өстіп тасып жүргенімен, қайтарында ылғи көңілі жоқ нәрседен бұзылып, аяқ асты бірдеңені бүлдіріп алатын да, ақырында бүкіл сүйкімінен айырылып, ауылға ендігәрі жоламастай боп мүлде тарығып, жасып қайтатын үйіне.

	Үшінші күні ол әлгі ұрасына екі машина астық әкеп құйып берген бажасының үйіне қонды. Бажасы аудандық дайындау кеңсесінде тері-терсек жинаушы боп істейтін. Қою қоңыр мұртын үнемі сылап-сипап отыратын кербез кісі еді. Сол кербездігіне қарай үйді де келісті қып салып алған: бес бөлмелі, еңселі темір шатырлы үй, ішіне кірсең шыққысыз, асыл бұйым-жиһаздар көз тұндырады.

	Қанша ішсе де сабасынан аспайтын Күсен, осы үйде қонып отырып, аяқ асты қара басып қызып қалғаны. Шай үстінде шүпілдете құйылған жүз грамдық стаканмен екі-үш рет қана соғыстырып ішкені есінде еді, әрі қарай түк білмейді. Бажасымен екеуі бір-бірімен болымсыз сөзге бола ілінісіпті, ол бұған: «Сенің байлығың менің шайлығым, қойны-қоншыңды бүгін ақшаға толтырғанмен, берекең қашқан неме, ертең сымпиясың...» – депті, бұл оның дастарқанын теуіп, өзін боқтап: «Сенің бүйтіп жетісіп отырғаның менің арқам, әйтпесе өз табысың белгілі ғой», – депті.

	Мұнан өзге де талай-талай шымбайға батар сөздер айтылған көрінеді, бірақ бірі есінде жоқ. Ертеңгісін ашық верандада жатқан жерінен тоңып оянды. Астында жалғыз қабат құрақ көрпе, соған кеп киімшең құлапты.

	Ертеңгі шайдың үстінде бажасы екеуі бір-біріне тура қарай алмай отырып түнде қалған арақпен бас түзесті. Өткен түн оқиғасы ләм деп сөз болған жоқ, жабулы күйінде қалды.

	Қайтуға ыңғай білдірген Күсен араларында түк болмағандай, өзінің бұйымтай әңгімелеріне көшті.

	– Маған таза хромнан бір саптама етік ескерші, – деді өтініш үнмен.

	– Таза хромнан дейсің бе? Мақұл, – деп бажасы ащы қуырдақтан көсіп асап жіберді де, аузындағысын шайнай отырып сөйледі: – Әнеугүні, әлгі Біліспай деген шопанға таза хромнан саптама тіккізіп бердім. Етік емес сурет дерсің... Жүз жиырма сомға түсті.

	Шайдан кейін Күсен өзіне етікке деп жүз елу сом, (отыз сом шайлығы) онан әйелінің аяғы да тозып жүргені есіне түсіп, тағы алпыс сом тастады. «Әй, қымбат-ақ-ау», – деп ойлады ішінен, бірақ сыр білдірген жоқ.

	Бажасының үйінен аттанғанда көңілі төменшіктеп, пәсейіп, әлденеге кінәлі жандай боп аттанды.

	– Бізге бір-екі қап ақ ұн тартқызып жіберерсіңдер, – деді тағы да өтініш үнмен.

	– Жарайды.

	Бажасы пенжегін иығына желбегей жамылған күйде, кіршіксіз ақ жейде ішінен қарны қампайып, шіреніп, мұртын сылап тұрды.

	Ат үстінде ұзақ жол бойына Күсеннің көңілі алау-жалау боп жүдеп, сең соққандай есеңгіреп келе жатты. Ауылға жиі келмейін демейді-ау, жыл он екі айда өстіп бір жолы түсе қалғанда көкірегі алып ұшып толып келеді де, қайтарында өстіп ойсырап солып,көңілі жасып қайтатыны жаман. «Әй, енді келмеспін-ау. Айшаның өзін жіберіп отырмасам ба», – деп әйелін есіне алды. Ақшаны бей-берекетсіздеу шашып жібергеніне де іші удай ашыды. Бірақ өйтпесе, тағы болмайды, мұның есеп айырысуға келгенін біліп, ағайын-туғандарының бәрі де дәмететін сияқты. Айтпақшы, бұ жолы әлгі бажасының баласының қолына ештеңе ұстатпапты-ау. Қап, бәтшағар өкпелеп қалды ма? Оның үстіне түнде ойда-жоқта қызып қап, кінәлі болғаны тағы бар, қап...

	Жирен атты бүлк-бүлк желгізіп, өстіп дел-сал боп келе жатқанда, қарсы алдынан жарқ етіп судай жаңа қара «Волга» шыға келді. Жүйткітіп кеп Күсеннің тұсына жеткенде кілт тоқтады. Ішінен дүкенші Бисұлтан және бір екі-үш адам түсе қалды.

	– Ассалаумағалейкүм, Күсеке! – деп Бисұлтан анадайдан қолын соза жүріп кеп сәлем берді. Ішіп алған екен, жүзі күрең қызыл, беті жылтырап тершіген. Жібек жейденің жағасын алқа-салқа ағытқан.

	– Жігіттер, бұ кісі Күсекең деген озат шопанымыз, – деп жолдастарына таныстырды. – Әкеліңдер әлгіні...

	Ілезде жол жағасына газет жайылып: үсті арақ пен тамаққа толып кетті.

	Күсеке, жолыңыз болсын, тартып жіберіңіз, деп Бисұлтан шүпілдеп құйылған арақ ұсынды. Күсен сәл тартыншақтады да, ақыры: «Ал ендеше жол болсын!» деп қағып салды.

	Күсеке, мен аман-есен құтылдым, бұл соның тойы, – деді Бисұлтан.

	– Өй, бәрекелді, құтылғаның жақсы болған, азаматым, – деді Күсен қуанып.

	– Сіздердің арқаларыңызда машинам да өзімде қалды.

	– Бәлі, шіркін! Бұ күнде ер қанаты осы ғой. Дұрыс болған екен.

	Бисұлтанның қошеметімен тағы біраз тартып алған Күсен көңілі сейіліп, айналаға мүлги қарап үйіне жеткенше ат үстінде ыңырсып әндетті де отырды.

	Үйіне күн бата жетті. Әйелі Айша мен балалары киіз үйдің есігін қайырып қойып орталықтан келер жолға қарай-қарай көздері талып күтіп отыр екен, дәл бір Күсен он жылға жолаушылап кеткен адамдай сағынып қапты. Мәз-мейрам боп шуласып қуанып қалды. Балалары мен әйелін көргенде Күсен өзі де ыржиып күле берді. Ауылға барған екі күн де есінен шығып кетті. Әйеліне қарап:

	– Амансыңдар ма, әйтеуір. Ит-құс мазаламады ма? – дей берді.

	Кешкісін астан кейін, балаларын ұйықтатып тастап, Айша екеуі ақшаларын есептеуге кірісті. Күсен ойсыратып-ақ шашқан екен. Қалталарында ылғи бір сомдықтар мен үш сомдықтар ғана қапты. Айша өзіне біраз жекіп ұрсып алды.

	– Сол ауылға түгел таратып келуің ғой, бекер әкелгенсің мынаны да қалтаңды томпайтып, – деп кекеп қойды:

	– Жарайды, енді қалғаны да жетер, – деп өз кінәсін мойындап міңгірлеген Күсен күлімсіреген күйде теріс қарап жантая кетті. Мұнан кейін үндеген жоқ. Айша ұрысты-ұрысты да онан соң барып басылды. Күсен біледі, үндемей қойса әйелін жеңетінін.

	«Қалай сонша көп үлестіріп қойдым екен», – деп көпке дейін таңдайын қағып, өкінумен болды. «Байқап-ақ ұстаған сияқты едім...» Ысырап кеткен ақшаға іші удай ашып жатыр.

	«Машина сатып алатын ақша еді-ау», – деп қояды. Онан соң кейбір өзі сияқты шопандардың машина сатып алғандарын, орталықтан көп бөлмелі үй салғандарын есіне алады. Қызығып та, қызғанып та ойлайды. «Солар қалай жеткізеді екен?.. Әй, бірақ олар құсап тістей қатып ақша жинағаны құрысын. Жә, аштан өліп, көштен қалмасақ болды да, одан артық не керек. Балалар жетсе, әлі бәрі болады», – деп жұбатады өзін.

	Осыдан кейін-ақ көңілі орнына түсіп, түк болмағандай жайбарақат күйде, баурына тығылып жатқан кішкене баласының қарнынан сипайды. Күні бойы ат-соқты боп шаршағанын, екі-үш күнгі арақ, ырду-дырду жүрістің әбден қалжыратқанын енді сезеді.

	«Келесіде Айша-ақ барсыншы ауылға...» – деп түйеді ақыры.

	– Айша, атты қазан суытып барып отқа қойғайсың, – дейді дауыстап.

	Сыртта гу-гу етіп жел соғады, түндікті қағып желпілдетеді.

	«Желтоқсан да кеп қалды, ә..»

	Өз ошағының басына жетіп, көңілі жай тауып, қой жүнінің қышқылтым шәйірі мен қидың көңірсік қою иісі танауына келгенде тәтті бір ұйқы қысып, манаурай бастады.

	– Шешініп жат, төсегіңе, – деді әлден уақытта Айша мұны мұрнынан қысып, – өзің тіпті ауылға барып, сақал-мұртыңды жып-жылмағай қып жасарып қайтыпсың ғой, – деп сықылықтай күлді.

	Күсен төсегіне жатқан соң да көпке дейін өң мен түстің арасындағы халде маужыраумен болды. Қорадағы қойлардың пысқырғаны, жөтелгені, қасынғандары естіледі, иттер төңіректе зыр жүгіре айналып үріп қояды, енді бірде қой күзетуге шыққан Айшаның: «Ай-о-оу!» – деп созылта созған үні келеді.





ҰЛТУҒАН





1


	Жанашыр ағайын шамалы еді. Әкесінің үшін өткізгеннен кейін-ақ ел аяғы суып, жұрт үйді-үйіне тарай бастады. Кетерлерінде бәрі де Ұлтуғанның алдына кеп, аз-кем тізе бүгіп отырып, көңілін жұбатып, ақылдарын айтты.

	– Бекем бол, Ұлтуған шырағым. Екі дүниеде ата-анаң саған риза шығар. Ұлдан артық күтпесең, кем күткен жоқсың, – десті.

	Сөйтіп, әкесі өлген соң, үш күннен кейін кешкісін Ұлтуған үйде жалғыз қалған. Неше күнгі азан-қазан жылап-сықтаудан кейін үңірейген екі бөлмелі ескі тамның ішінде адамды тұншықтырардай тылсым тыныштық орнады. Бүкіл ауыл-аймақ көтеріле көшіп кеткендей де, Ұлтуған жұртта жалғыз қалғандай күйде еді. Әйнектері кірлей бастаған төрт көзді кішкене терезенің жақтауына қиырдағы батар күннің айна сынығындай жарықшақ сәулесі қызғылт жалқынданып түсіп тұр. Бірақ үйдің іші ала көлеңке, күңгірт. Бір ауыр зіл еңсе көтертпей екі иінінен басып, жаншып тұрған тәрізді. Қаза зілі болар. «Топырағың торқа болғыр, көке-ай, тағы осындай бір терезе неге салмадың екен», – деп ойлады Ұлтуған әкесін есіне алып.

	Терезенің кішкенелігі, үй ішінің қараңғылығы оны әбден безе қашардай еткен. Осы үйде туып, осы үйде өссе де ол кішкентай кезінен жалғыз қалудан қорқатын. Мына мелшиген қалың кірпіш қабырғалардың жұтып қоярдай меңіреу сұсы үрейін алушы еді. Енді, міне, сол қорқыныш, сол сұсты үрей мұның жападан жалғыз қалған шағын аңдып кеп, қазір мұны мүлдем тұмшалап, қоршап алған сияқты. Төрдегі тұсына оқалы тұскиіз ұсталған өз төсегінің аяқ жағына сүлесоқ күйде шоқиып кеп, бір уыс боп бүрісіп отырды да қойды.

	Осыдан үш күн бұрын мынау оң жақ бұрышта басын құбылаға беріп әкесі жатып еді. Әбден жүдеген, жағы суалып сопайған, көзі ішіне кіріп шүңірейген, бозғылдана сарғайған өңі ұзақ ауырып азаппен қиналып өлген кейіпте, сонша суық, үрейлі болатын. Туған әкесі болса да Ұлтуған дәті жетіп маңайлай алмай, көңілі суылдап теріс айнала берген.

	– Көке-е, шынымен-ақ кеткенің бе?! – деп аңыраған. Шынымен-ақ кеткені екен. Ақыры, сөйтіп, келмес сапарына ат-

	танды. «Міне, шешеден де, әкеден де құтылдым, басым бос, – деп ойлады Ұлтуған. – Ал енді не істеймін?..»

	Сол-ақ екен тамағына тығылған ащы өксіктей өкініш жүрегін удай ашытып, сыздап ала жөнелді. Неше күннен бергі жылауы жылау ма, бүкіл көкірегін кернеген ішқұсалық лықсып келіп сыртқа қарай атылды. Өзін-өзі тежей алмай, бар даусын шығарып, іштегі шері тарқағанша аңырап тұрып жылады. «Көз жасым таусылған шығар», – деп ойлаған, жоқ, таусылмапты, тіпті көл-көсір көп екен, шын тиегі енді ағытылған сияқты: өзін жаратқан тағдырға налыды; көкірегі шерлі адамның лағнат қарғысын айтты; осынша тәлкек қылардай не жазып еді, ол тағдырға? Бұл қай қорлығы, қай мазағы? Әлде бар жазығы – дүниеге қыз болып келгені ме, онда неге туды, бекерге?

	Ішқұса адам ызалы болады, шерін тарқату үшін ащы айтады. Әсіресе Ұлтуғандай отырып қалған кәрі қыздың өкініш етері де, айтары да көп еді.

	Ұл баланы қыздан артық балайтын қазақтың ескі рәсімінен мұның ата-анасы да аса алмапты. «Шіркін, ұл-ай!» дегенде ішкен астарын жерге қойып, көкіректері қарс айырылып жүрген ата-анасы, бұл туғанда мұны қателесіп туған ұлға балап, атын Ұлтуған қойыпты. Ағайын-туған, ауыл-аймаққа атшаптырып сүйінші сұратқанда: «Шәріптің әйелі ұл тапты!» – деп жар салғызыпты. Сөйтіп туар-тумастан құдіретті жаратылыс пен ата-ана мұны таласқа салған. Қайран ата-ана жаратылыстың қиянатын мойындағылары келмеген де.

	Апыл-тапыл жүре бастаған кезінен Ұлтуған өзі қатарлы ер балалардың тобына қосылып, солармен ойнап, солармен алысып-жұлысып, соларша төбелесіп, соларша боқтанып, бетінен ешкім қақпаған ерке боп өсті. Ол кезде өзін ұл санаған сәби көңіл қаперінде түк жоқ, балғын балалықты алаңсыз кешті. Ал бертінде, есі кіргенде өзінің тәлкек болған күйін ұққан күнгі қасіреті шексіз еді. Үй сыртындағы жалбыздың ішіне кіріп алып, жер бауырлап аунап жатып жылаған. Сәби жүрек тағдырға деген өзінің алғашқы наразылығын сонда айтқан. Айтқан да көнген.

	Ол ер мінезді ерке қыз боп өсті. Бірақ жастайынан тістеніп өсті.

	«Жұрттың жаман он ұлын жолда қалдырмасам ба!» – деп түйінді. Оқуды да жақсы оқыды, орта мектепті үздік бітірді, бірақ әрі қарай оқи алмады. Қартайған ата-анасы қолбайлау болды. Күн санап, жауын астында біртіндеп езілген кірпіш дуалдай кемпір-шалдың қауқары кеміп, уақыт деген қатыгездің еркімен мүжіле берді, ыңқыл-сыңқылдары көбейіп, жалғыз қыздың – Ұлтуғанның қолына қарады. Ұлтуған болса білек сыбанып, еңбекке араласты. Ата-анасының қас-қабағын бағып, көңілдеріне кірбің түсірмей, солар деп таңы атып, солар деп күні батты. Солардың көңіліне қараймын деп жүріп, тұрмысқа да шыққан жоқ. Әйтеуір маңдайыма жазылған бір бақ бар шығар деп, ақырын күтті.

	Осыдан үш жыл бұрын қылтамақтан шешесі дүние салды, ал күні кеше ұзақ сарылған науқастан кейін әкесі қайтты. Сөйтіп, міне, екеуінен де құтылған жәйі бар. Айтар ауызға оңай да, әйтпесе ата-ананың жөні бөлек екен ғой. Орындары ойсырап бос қалған, жоққа айналған. Тек кескіндерін сағынышпен еске алғаннан басқа амал жоқ. Екеуінің де енді қайтып бұ дүниеге оралмастарын есіне алғанда Ұлтуғанның ет-жүрегі үзіліп, ауырып сала берді. Көз жасы ағыл-тегіл тағы да аңырады.

	– Шынымен-ақ мені тастап кеткендерің бе?

	Осылайша қанша отырғаны, қанша жылағаны белгісіз, сықыр етіп сыртқы есік ашылды да, ауыз үйге тасыр-тұсыр басып біреу кірді. Ұлтуған көңіл айта келген біреу болар деп, дереу ұшып тұрып шамды жаққан, бірақ қанша күткенімен әлгі адам ішкі бөлмеге бас сұқпады. Біраз алаңдап отырды да, ақыры көз жасын сүртіп, ауыз үйге Ұлтуған өзі шыққан. Ауыз үйдің шамы сығырайып қана жанатын. Ала көлеңкеде босаға жақ бұрыштағы әбдірені қалқалап сұңқиған біреу тұр.

	– Бұл кім?! – деді қорқып кеткен Ұлтуған.

	– Тсс, мен ғой. Ұлтуған, мен... Майданмын... – деді әлгі адам сыбырлай жалынып.

	– Е, Майдан болсаң ше. Неғып жүрсің?!

	– Тсс... Ұлтуған, айналайын... әне, келіп қалды. Үндемеші, өтіп кетсін.

	Осы кезде есік алдына жер-көкті жұлып жеп шабынып, жұрт біткенді қарғап-сілеп, Майданның әйелі – бүкіл ауылға ұрысқақтығымен көк долы атанған Сәндібала келді.

	– Әдіра қалғыр, сені не бай қылайын да, не байпақ қылайын... – деп қояды.

	Әйелінің даусын естігеннен сұңқиған Майдан көзі бағжаңдап төрт бүктеліп әбдіренің астына кіріп кете жаздап тұр.

	– Ұлтуған, өле-өлгенше ұмытпайын жақсылығыңды, жоқ деші мені, жоқ деші, – деп жалынышты үнмен сыбырлай берді.

	Сөйткенше сыртқы есік жұлқи ашылған. Қолында қос білектей жуан оқтауы бар, шашы албыр-жалбыр Сәндібала көрінді. Ұлтуған ішке қарай ентелеп келе жатқан Сәндібаланың қарсы алдына барып көлденең тұрды. Ішке қарай онша аттаған жоқ.

	Қанша парықсыз болса да, өлік шыққан үйден именді ме, Сәндібала да екпіні қайтып, абыржып қалды. Әсіресе Ұлтуғанның қып-қызыл бұлаудай боп ісінген көзін көргенде мүлдем абыржыды.

	– Әлгі біздің Майдан келген жоқ па екен? – деп сұрады.

	– Жоқ.

	Сәндібала сол абыржыған күйінде тағы бірер сәт тұрды да:

	– Жер жұтқыр қайда кете қалды? – деп өзінше күңкілдей ұрысып, әрі қарай жүріп кетті. Былай шыға бере долы тиектің аузын қайта ағытты, аузына ақ ит кіріп, қара ит шығып, бүкіл көшені басына көтеріп барады.

	Майдан әбдіренің тасасынан шыққан.

	– Бір ажалдан құтқардың, әй, ұмытпаспын өле-өлгенше, – деп сыбырлайды. – Ой, ол көк долы, аямайды...

	Ұлтуған енді аңғарды. Майдан ішіп алған екен, аузынан арақ иісі бұрқырап тұр. Әйелін жамандай жөнелді. Ұлтуғанға оның мына сүмірейген күйі де, қылығы да ұнаған жоқ.

	– Өй, сенің бүйткен күнің құрсын, – деді зілді үнмен.

	– Енді қайтейін, Ұлтуған. Ұрсып жеңе алмаймын, ұруға болмайды.

	Ұлтуған оның сөзін тыңдамастан ішке беттеген.

	– Ұлтуған рұқсат етсең, мен осы ауыз үйде отыра тұрайын, – деді Майдан соңынан ықылықтай сөйлеп.

	Ұлтуған үндеген жоқ. Мейлі, отырсаң отыр дегендегісі. Ішкі бөлменің есігін жапты да, әлгіндегі орнына кеп қайта отырды. Жағын таянды. Манағы бір тұншықтыра бунаған тымырсық тылсым да, жалғыздықтан туған үрей де, ауыр қайғы да бір сәтке сейілген тәрізді. Көз жасы құрғап таусылған сияқты. Бойын басқан делсалдық, шаршағандық бар.

	Үш күннен бергі жылап-сықтау, аз ұйқы әбден-ақ қалжыратып тастапты. Тағы біраз отырды, тамақ жасап ішуге зауқы соқпады. Ақыры шамды сөндірместен төсекке шықты да, сол киімшең күйінде көрпеге оранып жата кетті.

	Қатып ұйықтап қалыпты. Көзін ашып алған, төбедегі шам сол шақырайған күйінде жанып тұр. Сағатқа қарап еді, таңғы төрттің кезі екен. Тың-тыңдап, сәл елегізгендей болды.

	Қорадан тауық шақырды. Ауызғы бөлмеден қорыл естілді. Сөйткенше болған жоқ жөтел шықты. Әлгі Майдан әлі кетпесе керек. Бағана іңір кезіндегі оның әйелінен қорқып әбдіренің тасасына тығылған сәтін есіне алған Ұлтуған сәл езу тартты. «Байғұс, осыншама жуас болар ма», – деп күліп қойды.

	Майданның жөтелгені, қорылдағаны Ұлтуғанның елегізген көңілін қайта орнықтырды.

	Тұрып шамды сөндіріп, терезеден білінген бозамық таң белгісіне қарап маужырап жатып тағы да ұйықтап кеткен. Түс көрді: аппақ күмістей жарқыраған суға шомылып жүр екен. Көл ме, өзен бе, белгісіз суы жып-жылы, малту білмейтін Ұлтуғанды өзінен-өзі көтеріп кетеді. Ұлтуған болса батып кетем-ау деп жүрексінеді, бірақ құлашын жазып сәл талпынса-ақ болды, ақ күміс судың бетінде қалықтай жөнеледі. Өзінде тіптен салмақ жоқ сияқты, жеп-жеңіл, білектері аппақ құлашын жазған кезінде жарқ-жұрқ етеді. Өз білектеріне өзі сұқтанып қояды. Әдемі екенмін-ау деген ой келді.

	Терезе түбіндегі торғайлардың шықылықтарынан оянды. Күн арқан бойы көтеріліпті. Ұлтуған ұшып тұрып, керіліп-созылып, үстіндегі ұйпалақтанған киімдерінің қыртыстарын жүре түзетті де сыртқа беттеді. Ауыз бөлмеде Майдан жоқ, кетіп қапты. Қолқаны алар арақтың иісі білінеді. Тыжырынған Ұлтуған сыртқы есікті шалқасынан ашып тастады. Одан соң сиырын сауып, табынға қосты да, қайтып кеп кішкене самауырынды тұтатып шай қойды. Жалғыз адамға да тіршілік керек қой. Самаурынның қасында жүрелей отырып әлгінде көрген түсін есіне алды, өзінің күнге күйген білектеріне қарап күлкісі келді.

	«Түске не болса сол кіреді екен-ау»... Бүгін не істеп, не қоятынын ойластырды. Енді үш күннен кейін әкесінің жетісін беруі керек, соның қамына кіріспек.

	Сөйтіп, жалғыздық өмірдің алғашқы түні кейін қап, алғашқы күні басталды. Жоқ, күндіз бел жазуға мұршасы болған жоқ. Көрші-қолаң бірінен кейін бірі кіріп-шығып, абыр-сабыр болды да жатты. Тек кешкілік мал өрістен қайтқан кезде әрқайсысы өз тіршілігін күйттеп үйді-үйіне тараған, Ұлтуған тағы жалғыз қалды.

	Тағы да ішқұсалық пайда болды. Кешегідей әлем-жәлем ірің күйге түсірмегенмен, торыққан, жалғызсырап елегізіткен жабырқау күй көңілін жүдетіп, әлсін-әлсін өксікке тіреле берді. Жалғыз жата алмасын біліп, көрші үйдің он жасар баласын қасына ертіп әкеп жатты. Бар тәттіні осы баланың аузына ұстап, асты-үстіне түсіп, әбден бәйек болды. Өз бағасының артқанын сезген тәттіқұмар қу бала да қайтқан жоқ, бергеннің бәрін сыпыртып соға берді. Өзі дәудір-дәудір сөйлеп, балалармен өзара алыс-жұлыс ойындарын айтып, мақтанып жатып аздан соң ұйықтап қалды. Ұлтуған баланың қылықтарын, сөйлеген сөздерін қызықтап, бір ауық көңілі сейіліп өзінің қайғысын ұмытқандай еді.

	Бауырына тығыла түсіп томпиып, пысылдай ұйықтаған баланы қысып-қысып қойды. Кекіл шашынан сипап, маңдайынан сүйді. Топырақтың иісі шығады өзінен. Тағы да әлдеқандай сордың ба, әлде тердің бе, әйтеуір бір айырып болмас қоңсық иістер бар бойында. Ұлтуған кішкентай күнінде, ер бала санатында жүргенінде күшіктер асырайтын, солардан шығатын қоңсық иістер сияқты, бірақ сәби үстінен шыққан соң ба, бір түрлі, жиренішті емес. «Егер, анау жылы Ораққа тұрмысқа шыққанымда ғой, ендігі баламыздың алды осындай болатын ба еді, кім білсін», – деген ой келді.

	Есіне Орақтың оралуы мұң екен, ой дегендер орауы тарқатылып, сағыз жіптей созыла жөнелді. Орақ, Орақ... Ол бір орындалмай қалған өкінішті арман ғой. Алпамсадай зор денелі балуан жігіт көз алдына ыржия күліп кеп тұра қалды. Бұлшық еттері бураның санындай білеу-білеу, бойы толған күш еді өзінің. Бірақ сөзге мүлде жоқ болатын. «Ық-қы-қы-қы», – деп күлгені болмаса түк сөз айтпайтын. Міне, сол Орақ Ұлтуғанға ғашық болып хат жазып еді бір кезде. Хатты, сірә, жолдас жігіттерінің біреуі жазып берсе керек, өйткені: «Алтыннан ардақты, күмістен салмақты, жақсы құрбымыз Ұлтуғанға...» – деп бастап, онан әрі өлеңдетіп әкетіпті, тіпті Орақ айта алады, Орақ құрастыра алады дейтін сөздер емес. Хатты жүрегі лүпілдей күле отырып оқыған Ұлтуған басқа қыздарға күлкі болған ебедейсіз жігітті сол олақтығына қарамастан ұнатты. Жауап жазып оған деген өз көңілінің кет әрі еместігін танытты.

	Онан соң екеуі оңашада кездесіп, қол ұстасып, үн-түнсіз ауыл шетінде ары-бері жүретін болды. Айлы түндер, айсыз түндер, көктемгі түн, жазғы түн... қайран, оралмас балғын жастық; Ұлтуған жігітке: «Қартайғандарында ата-анамды жылатып қалай кетем. Екеуміз біздің үйде тұрайық», – дегенді айтқан. Сол күні Орақ үнсіз кетті. Бірнеше күнге дейін хабарласпай қойды, ақыры хат жолдапты. Бұл жолғы хатқа да жолдасының көмегі тисе керек: «Қоянды қамыс, ерді намыс өлтірер»... – деп мәтелдеп бастап, тағы да небір шешен сөздерді төгіп-төгіп жіберіпті, хат соңында: мұның әке-шешесінің қолына күшік күйеу боп кіре алмайтынын, өйткенше ер жігіттің өлгені артық екенін жазыпты. Ұлтуған хатты оқып болып жыртып отқа тастады. Ешкімге ләм деп тісінен шығарған жоқ, Ораққа да жауап жазбады. «Бағыма қарай көрермін, салт басты біреу кезігер», – деп жұбатты өзін.

	Амал қанша, сарылып күткенімен қолға кіретін салт басты күйеу кезікпеді. Уақыт деген де ағын судай тоқтаусыз екен, жылысып өте берді, өте берді. Орақ сол Ұлтуғанмен түсінісе алмай кеткен жылы күзде үйленген, қазір бес-алты баласы бар, өзі құмдағы малда ферма бастығы, анда-санда болмаса ауылға да көп келмейді. Ұлтуған оны анда-санда келгенінде сыртынан көріп аласұрып, астан-кестен күйде боп қалады. Жақыннан оған қарағысы, баяғыдай қол ұстасып жүргісі келеді. Ұлтуғанның ең тәтті қиялы осы. Орақ ендігі келгенінде бұл ұялмай барып оны оңаша сөйлесуге шақыруды ойлайды. «Е, бір кездегі дос адамдар оңаша отырып сөйлессе, онда тұрған не әбестік бар. Мен оны семьясынан бұзайын деп жүргем жоқ. Отырамыз, сөйлесеміз... қызық, сонда не сөйлесеміз?.. Ол мені қолымнан ұстаса ше...» Осы тұсқа келгенде Ұлтуған өзі қайтерін білмей дал болады. «Сонда не деймін оған?..» Ұлтуған өзінен-өзі бетінен оты шығып, терлеп кетеді. Қазір де сөйтіп, беті дуылдай бастаған.

	Қойнындағы бала аузын сылпылдатып, бірдеңе жеп жатқандай болды. Ұлтуған басын көтеріп оған үңіле қараған: бір ұрты томпайып, аузын сылпылдатады, езуінен сілекейі ағып жатыр жылтырап, сөйткенше болған жоқ, баланың аузынан мұз конфет домалап жастыққа түсті. Ұлтуған баланың мына сүйкімді қылығына еріксіз күліп жіберді. «Шіркін-ай, осындай бір балам болсашы», – деді сыбырлап. Онан соң конфетті алып, стол үстіне қойды да, баланы бауырына құшырлана қыса түсіп, көзін жұмды. Дәл кешегі мезгілде, таңға жуық оянып кеткен. Көзін бақырайтып ашып алды, өйткені біреу ауыз үйден жөтелгендей, қырылдап сөйлегендей болды. Шам төбеде шақырайып жанып тұр. Ауыз үйден жөтел тағы шықты. Ұлтуған шошып қалды. Іңірде өз қолымен сыртқы есіктің ілгегін салып жатқан. Ендеше бұл неғылған жөтел, кім кіріп кетті? Баланы оятуға оқталды да шошытқысы келмеді. Қорқып жатты да қойды. Сәлден кейін ұйқысыраған сөз, қорыл тағы естілді.

	Ұлтуған жүрек тоқтатып, орнынан тұрды да, іргеде жататын әкесінің сегіз өрім қамшысын алып, ауыз бөлмеге шықты, жыртиған шамды жақты. Мәссаған, әбдіренің түбінде, тақыр еденде ұзыннан созылып Майдан ұйықтап жатыр. Шалқасынан түскен күйі тәтті қорылға басқан.. «Ы-ығқ!» – деп кеудесін толтырып демін ішіне қорылдай тартады да, аузымен: «Фу-уф!» – деп демін шығарады.

	«Ы-ығқ!» «Фу-уф!»...

	Ұлтуған бірден не істерін білмей абдырап тұрды да қойды. Майдан бүгін де ішіпті, арақ иісі шығады. Сірә, әйелінен қашып келсе керек. Есік көзінде майысқақ ұзын сымтемір жатыр, ілгекті сонымен ашқан. Ұлтуған оны түртіп оятып көріп еді, ыңырсып аударылып түскені болмаса ояна қоймады.

	– Мынау бір пәле болды ғой, – деді Ұлтуған күңкілдеп.

	Бірақ ашуланған жоқ, ашулана алмады. Үйге кіріп, қайтадан төсегіне жатты. Ұйқысы қашып әр нәрсені бір ойлап, көпке дейін дөңбекшумен болды. Күйеуге шығуды, тұрмыс құруды, ел құсап балалы-шағалы боп тіршілік етуді ойлады. Мұның бәрі де оған тек тәтті қиял, алыс арман ғана боп көрінді. Өйткені мұнымен құрбылас жігіттер әлдеқашан тегіс үйлі-күйлі боп кеткен, тек әйелі өлген, яки әйел шығарған біреулер кезікпесе. Мейлі, қандайы болса да, әйтеуір көңіліне жаққан біреу кездессе болар еді. Тіпті ондайлар кезікпеген күнде өзіне ұнаған жігітті әйелінен ажыратып тиюіне де болады ғой. Мейлі, айыптаған жұрт айта берсін, бұл да адам, мұның да жүргісі, сүйгісі келеді, үйлі-баранды болғысы келеді... Есіне тағы Орақ оралған. Қыз көкірегінде аңсау, сағыныш оянды. Әлуетті еркек қолының табын сезінгісі келді. «Орақ... Орақ... Ең болмаса, түсіме кірші», – деп тіледі.

	Бірақ бұл күні түс көрді ме, жоқ па, белгісіз. Өйткені, тағы да со терезе түбіндегі торғайлар шырылынан оянған, аударылып түскен кезде ойында ештеңе қалған жоқ. Тұра сап сиырын сауып, өріске айдап, күйбең тіршілікке қайта кірісті. Күн ұзынға есіне әлденеше рет Майдан түсті. «Пәлесінен аулақ. Тыйым салу керек екен өзіне», – деп қойды. Бірақ Майданды көре алмады.





2


	Күндер өте берді. Ұлтуған сол бұрынғыдай көрші үйдің баласын қасына бірге алып жатып жүрді. Бала да әбден әккі боп кәнігіп алған. Тәттіге тойғызбаса жатпаймын деп бәлденеді.

	Бір күні дүкен жабық боп, тәтті болмай қалып еді, әлгі бала Ұлтуғанға ермей қойды. Амал қанша, басқа түссе баспақшыл. Ұлтуған ол күні үйіне жалғыз түнеді. «Біреудің баласын қашанғы мазалай бермекпін. Үйренейін жалғыз жатып», – деп түйді.

	Сол түннен бастап ол жалғыз ұйықтайтын болды. Түннің бір шағында оянып алып, сырттан естілген әрбір тықырға құлақ тігіп, елегізіп жататын болды. Таусылмас ойлар біріне-бірі көгенделіп және қажайды. Әбден қалжыратып сүлесоқ күйге жеткізеді.

	Сондай күндердің бірінде ел орынға отырған кез еді, үй сыртынан дүрсілдете жүріп келген адамның аяқ дүбірі естілді де, сыртқы есікті жұлқылағандай болды, онан соң ілгек сырт ете түсті де есік сықыр етіп ашылды. Ұлтуған ұшып тұрып ішкі есікті ашып жіберген. Ауыз үйдің босағасында көзін ашып-жұмып теңселіп Майдан тұр.

	– Саған не керек осы? Неге келгіштей бересің? Әлде, басынғаның ба?! – деді Ұлтуған шаңқылдай айқайлап.

	Майдан үндеген жоқ. Сүмірейіп, теңселіп тұра берді.

	– Кет, ары! Аулақ! Шық үйден!

	Майдан ештеңе естімеген адамша меңірейіп тұрды да қойды. Ыза болған Ұлтуған жүгіріп барып іргедегі әкесінің қамшысын жұлып алды да:

	– Шық, үйден! – деп, оны иығынан ала шықпырта тартып-тартып жіберді. Майдан көзі бағжаң етіп, басын бұға берді. Сірә, қамшы қатты өтіп кетсе керек.

	– Шық, деймін! – деп Ұлтуған оны қамшымен тағы тартқан. Майдан сол басын бұққан күйі бүктетіліп босаға түбіне отыра кетті. Үнсіз отырып алды, иығы ғана селк-селк етеді. Ұлтуған оның жылап отырғанын сезді. Бірақ өзі сол ашуынан қайтқан жоқ. Әлден уақытта Майдан бетін басқан күйде: «Ө-ө-ө...» – деп жас балаша солқылдап жылап қоя берді. Соншалық аянышты, мүсәпір кейіпте еді. Кенет Ұлтуған жаны ашып, оны қатты аяп кетті. «Байғұс-ай, байғұс-ай, пана тұтып келгеніңде аямадым-ау», – деді өзінің көзі де жасаурап.

	Сәлден кейін Майдан әзер деп орнынан тұрып, тәлтіректеп кетуге ыңғайланған.

	– Қайда барасың енді, осы жеті түнде, жат осында, – деді Ұлтуған даусы қалтырап. – Сен де бағың жанбаған байғұссың ғой, – деді шынымен мүсіркеп. Сөйтті де ішкі үйден көрпе-жастық алып шығып, Майданға төсек салып берді.

	– Жат енді. Тек таңертең ешкімнің көзіне түспей, тұрып кететін бол.

	Бұл түні Ұлтуған ешбір оянбастан, таң атқанша шошымай жақсы ұйықтады. Осы түннен бастап ол анда-санда Майдан болса көп күттірген жоқ. Үш күннен кейін-ақ, іңір кезінде, Ұлтуған кешкі шайын ішіп боп, енді жатқалы отырғанда, тәлтіректей басып, ақырын ғана кіріп келді. Көзі қып-қызыл, ішкендіктен бе, әлде жылаған ба, кім білсін, кілгіріп тұр.

	– Ұлтуған, кешір мені... кешір, – дей берді дірілдеп.

	– Кел, отыр.

	Ұлтуған тұрып терезе перденің саңылауларын қымтап қойды.

	– Шай ішесің бе?

	Майдан басын изеді. Онан соң Ұлтуған құйған шайды ықылықтай отырып сораптай ұрттады. Екі ұрттады да кесені әрі итеріп қойды. Енді басын көтеріп үй ішіне, қабырғаларға, заттарға қарай бастады. Ұлтуғанның апасының үлкейтілген суретіне тесіле қарап, бір кезде солқылдап жылап жіберді.

	– Марқұм, жақсы кісі еді, талай рет қолынан дәм татып ем... Шыдай алмады, Ұлтуған да жылады...

	Сөйтіп, екеуі өзара туыс, жақын жандардай, бір-бірімен үнсіз ұғысқандай бір жыласты, бір қойды, ұзақ отырды. Ұлтуған шамды өшіріп, екеуі қараңғыда және отырды. Артық ауыз бір сөз болған жоқ. Өмірлері өкінішті екі жан осы отырысымен бір-біріне шағынған, бірін-бірі жұбатқан елжіреуік езгек күйде еді. Екеуі де таңды көздерімен атырды.

	Осыдан кейін Майдан екі күнде бір Ұлтуғанға келіп, ұзақ отырып әңгімелесетінді, сырласатынды шығарды. Ішпей келетін болды. Екеуінің арасында жақсы бір сыйластық, қарым-қатынас басталды. Енді Ұлтуған жатса-тұрса Майданды ойлайтын. «Несі бар, момын жігіт. Жар болуға лайық», – деп қоятын. Сонымен бірге Майданның сөз бастар күнін де асыға күтті. Күткендей-ақ Майдан бірде қараңғыда:

	– Ұлтуған, мен сені сүйемін, – деді.

	Ұлтуған ләм деместен дір-дір етіп келіп, жігіттің қолын алып маңдайына басты. Беті дуылдап, басы сәл айналғандай болды. Майдан ұмтылып келіп қараңғыда екінші қолымен қыздың маңдайынан, бетінен сипалап, өзіне қарай қапсырып сүйе берген. Есі шыққан Ұлтуған қапелімде өзінің не істеп, не қоярын білмей дымы құрып, ақырын тұншыға ыңырсып, басын шайқады.

	– Майдан, тоқташы, қойшы, – деді.

	Онан соң екеуі де жүректері дүрсілдеп ұзақ тұрды. Қыз мүлде моп-момақан аянышты халде, қараңғыда жігітке тесірейе қарап қатты да қалды.

	– Ұлтуған, сен ренжіп тұрсың ба?

	– Жоқ. Бір түрлі басым айналып кетті, – деп қыз шынын айтты. Майдан оны тағы өзіне тартқан. Қыз қарсылықсыз жігіт құшағына қарай өзі берілді. Майдан тынысы тарылғандай ентіге дем алып, тағы да сипалап, аймалай бастады.

	Майдан Ұлтуғанның үйіне қатарынан екі күн келіп қонған. Ыстық көңілдер тек бір-бірін ойлап, бір-біріне ынтыға түсуден өзге дүниені тегіс ұмытқан еді. Көп қуаныш, аз бақыттың шарпуы екеуін де еліктіріп, мүлде мас қылған. Сырттарынан аңдыған көз, кінә тағар сөз бары қаперлеріне де келген жоқ. Қараңғы үйде әлі де үйренісе алмай күйіп-жанып, ыссылап жатып сыбырласады, бірін-бірі қашан көріп, қашаннан білетіндерін естеріне алады. Бір қызығы, екеуі де бір-біріне көптен іштей ынтық, ғашық жандар болып шығады, тек жақын келіп танысар шақ, табысар сәттің реті келмеген, бұйрық болмаған. Қандай өкінішті!

	– ...Есіңде ме, алдыңғы жылы мен бригадир боп көк жорғаға мінетінде, сен пішенде шөмеле салып жүрдің ғой, сонда бір рет кешкісін ауылға қайтарда, кел, алдыма мін, атым жуас деп шақырғанымда жоламай қойдың емес пе, – деді Майдан.

	– Иә, мен со сен шақырғанда бара қойсам, ертеңіне ел не дейтін еді. Өзің де бір маубассың, тамам жұрттың көзінше шақырып, – дейді Ұлтуған оны еркелей жазғырып.

	– Егер сонда оңашада шақырсам мінер ме едің?

	– Мінбегенде, мінер едім... Және сені былай етіп тас қып құшақтар едім де, жібермей қояр едім. Кәне, құтылып көрші енді.

	– Сен менің қабырғаларымды сындырарсың.

	– Сындырмағанда, сындырам... Майдан, неге осынша арықсың?

	– Білмеймін.

	– Қара жұмыс істемегендікі ғой. Осы мен ес білгелі сенің аттан түскеніңді бір көрген емеспін, біресе есепші, біресе бригадир, ылғи сондай бір ат үстінде жүретін жұмыстарды істейсің.

	– Сен ыстықтаған жоқсың ба, Ұлтуған?

	– Жоқ. Сен ыстықтап жатырсың ба?! Мен әрірек жатайын ба?

	– Жоқ, жоқ. Осылай жатайықшы. Сенің етің ыстық.

	– Сенің де...

	Есік алдына дүрсілдей жүріп келген аяқтың дүбірі естілді. Сыртқы есікті жұлқып қалды да, сартылдата қақты. Сәндібала екен.

	– Ұлтуған! Әй, Ұлтуған, аш есігіңді! – деді.

	Зәре-құттары қалмаған Майдан да, Ұлтуған да демдерін іштеріне тартып, тым-тырыс тына қалды. Есік тағы да сатұр-сұтыр қағылды. Ағашпен, әлде темірмен ұрып тұрған секілді.

	– Не істейін? Ашайын ба? – деді Ұлтуған.

	– Тсс... үндеме...

	Есікті біраз тоқпақтаған Сәндібала енді терезеге келді. Ұлтуғанды жер-жебіріне жетіп, тілдей бастады. Тілі мұндай ащы болар ма, сай-сүйектен өтеді. Ұлтуғанды теңемеген мерезі жоқ.

	– Шығар бері, кәне, анау қасыңда жатқан байымды. Әйтпесе есік-терезеңді күлпарша ғып бұзып кіріп, екеуіңнің ит терілеріңді бастарыңа қаптаймын, – деп зіркілдейді.

	Бұлар еш дыбыс берген жоқ, бір-біріне тығыла түсіп жатыр. Буын-буынын суық алғандай Ұлтуғанның өне бойы қалтырап кетті. Сәндібаланың айтқан сөздерінен жер болып қорлану бар, өйткені жер бетіндегі әйел заты атаулының ішіндегі барып тұрған бұзығы да, жексұрыны да осы сияқты, мұнан озған сайқалдық, мұнан озған азғын жоқ; кеше әкесінің көзі жұмылды, ал бұ болса сол әкеден қалған қара шаңырақты ойран етіп сайқалдықтың ордасы ғып жатыр. Қорыққандікі болу керек, Ұлтуған жылай да алмады. Терезе әйнегі салдыр ете түскенде, селк ете қалды. Майдан екеуі де үрпиісіп ұшып-ұшып тұрды.

	Қараңғы үйде қолдарына іліккен киімдерін кие бастады.

	Терезенің екінші көзі салдыр етіп ұшып түсті.

	– Міне, әдіре қалғыр, шаңыңды өстіп аспанға қағам, – деп долырып алған Сәндібала жерге түскен әйнектерді табанымен күтір-күтір езіп қояды.

	Сөйлеген сөзі, ентіге алған демі іштегілерге енді қол созым жерден анық жетіп тұрды.

	– Мә, керек болса, әдіре қалғыр, тағы да! – деп Сәндібала қолындағы затымен салып-салып қап терезенің қалған екі көзін де күлпарша етті. Онан соң біраз қыбы қанғандай, ішке қарай басын сұғып:

	– Ал енді жатыңдар, екі жәлеп... – деп айқайлап сөйледі де бұрылып кетіп қалды.

	Қарғап-сілеген, шаптыға айтқан сөздері көпке дейін естіліп тұрды. Бірте-бірте ауыл көшесіне тыныштық қайта орнады. Терезеден түнгі салқын самал жел соқты. Терезе пердені желпілдетіп, үйдің ішіне тыстағы қараңғылықты тықпалап жатқан сияқты.

	Майдан мен Ұлтуған екеуі екі жерде әлгіндегі бір үрейлі сәттен естерін жия алмай қалшиып қатып қалған еді. Әуелі Майдан жиды есін, қараңғыда қарманып жүріп шалбарын іздеп тапқан. Кимек бола беріп еді, Ұлтуған ұмтылып кеп, жабыса кетті.

	– Кимейсің. Бармайсың ешқайда да, жібермеймін! – деп, булығып жылап, Майданды тырп еткізбей құшақтап отырып алды.

	Майдан үндеген жоқ, тас болып қатқандай мелшиіп отырды да қалды. Екеуі де шырықтары бұзылған, іңірде ғана белшеден батқан қуаныш, бақыт атаулыдан жұрдай болған мүсәпір халде еді. Терезеден дамылсыз үрген түнгі қоңыр самал бойларын сіреп, жалаңаш денелерін дірдек қаққызды. Ұлтуған қол созып, төсек үстіндегі көрпені алып, арқаларына жабынған.

	Біртіндеп таң атты, үй ішіне жарық кіре бастады. Екеуі бір-біріне қараған, екеуінің де өңдері боп-боз, көздерінің асты көгілдір тартып күлтілдеген, шүңірейген жүдеу еді.

	Майдан қыздың жалаңаштанған иығын қапсыра қысып өзіне тартты да мойнынан сүйді.

	– Бүгін жұрттың бәрі естиді ғой. Не бетіммен қараймын елге.

	Сұмдық-ай! – деп Ұлтуған бетін басты.

	– Жә, жылай бермесеңші, – деді Майдан.

	– Жылап отырғам жоқ... Майдан енді менен кетесің бе? – деді Ұлтуған сыбырлап.

	– Жоқ.

	– Кетесің ғой, кетесің ғой...

	– Жоқ дедім ғой, кетпеймін! Жат, демал...

	Ұлтуған үшін бұл күннен ауыр, бұл күннен асқан жазалы күн болған емес шығар. Көрші-көлең оянбай тұрып, елең-алаңнан сиырын сауып, бос жібере салды да, төсегіне кеп тарс бүркеніп жатып алды. Тамақ та ішкен жоқ, ештеңеге зауқы да болған жоқ. Түс кезінде біреу кеп есікті тоқылдатқан, оған да тұрмады. Әлден уақытта түндегі сынған әйнектерді күтірлете басып, аңғал-саңғал терезеден біреу басын сұқты.

	– Хозяйка бар, жоқ? – деді дауыстап.

	Кәдімгі осы ауылдағы әйнек салғыш Иван деген шал. Ұлтуған басын көтерген.

	– Маған айнек салады жиберген, – деді шал.

	– Салыңыз, – деді Ұлтуған, тұрып есік ашты. Kiм жіберді деп шалдан сұраған да жоқ.

	Темекі сасыған шал мұрнының астынан ыңылдап әндете жүріп әйнектерді салды да, жөніне кетті.

	Ұлтуған төсекке қайта жатқан. Екі шекесі солқылдап, жүрегі айныды. Ақыры қыстығып жылады. Бірақ бұрынғыдай дауыс шығарып, яки өксік қысып жылаған жоқ. Шалқасынан сұлқ жатқан күйде екі көзінен жас парлай берді. Ып-ыстық боп бетінен қиғаштап тарам-тарам жол сызып, жастыққа тырс-тырс тамып жатты.

	Күн батты. Ымырт үйіріліп, бөлменің ішін қараңғылық жайлай бастады. Ұлтуған сонда да қозғалған жоқ. Солқылдап болмаған соң орамалмен шекесін мықтап орап, тартып тастады. Ыстығы бар сияқты. «Ауырған болармын», – деп түйді. Майдан келер ме екен, келмес пе екен?» Осы ойдың оралуы мұң екен, жынданардай халге жетті. «Келмейді, келмейді!» – дегенде бүкіл тіршіліктен айырылған, күдер үзген күйге түсті.

	Сыртқы есік сықыр етіп ашылды да, сәлден соң ауыз үйдің шамы жанды, онан ішкі есік ашылды, босағаға созыла басып кеп Майдан тұра қалды.

	– Неге келдің?! Неге келдің?! Кет!... – деп аттандай дауыстап жіберген Ұлтуған ұшып барып оның мойнына асыла кетті. Тас қып құшақтаған күйде есінен танған адамша:

	«Майдан-ау, Майдан... Жаным-ау!» – деп дауыс сап, солқылдап жылап жіберді. Майдан оны әзер деп көтеріп әкеп орнына жатқызды. Екеуі де со құшақтарын жазбаған күйде, шешінбестен, бұл дүниеден алыс басқа дүниеге кеткен еді. Ләм-мим деп сөйлескен жоқ, тек жүректері лүпілдеп, ыстық демдері шарпысып, көкіректері ғана сайрайды.

	Түннің бір уағында екеуі тағы да Сәндібаланың айқайынан шошып оянды. Ес жиғанша болмады терезе тағы да күлпарша болды. Ішке тарс-тұрс кесектер атылды. Майдан атып тұрып сыртқа кеткен. Сәлден кейін Сәндібаланың:

	– Ойба-а-й-й! Өлдім! Өлдім!.. – деген аттаны шықты. Сөйткенше болған жоқ, ауыл арасы шаң-шұң айқай-шуға айналып кетті.

	Ұлтуған қалш-қалш етіп, зәре-құты қашып, жатқан орнынан қозғала алмады. Со күйі таң атқанша көзі бажырайды да жатты. Майдан қайтып оралған жоқ. Не істеп, не қойды, не күйге ұшырады? Ол жағы мүлде белгісіз. Әлде төбелесіп алып бұрынғы әдеттерінше Сәндібаламен татуласқан шығар. Енді қайтып Ұлтуған жаққа жоламастай боп, біржола кеткен болар, сірә... Мейлі енді, жылағаннан не пайда, ойлағаннан не опа. Келгісі келсе келер, келмесе тағы өзі білер. Ұлтуған тұрып, үй ішін сыпырып, жиыстыра бастады.

	Таңертеңгісін атқарушы шал келді. Бастық кеңсеге шақыртқан екен. Ұлтуғанның жүрегі су ете түсті. Бәрінен де жаман қорқатыны бастықтың алды еді, жиналысқа салып, бүкіл ел-жұрттың алдында масқара етсе, онан өткен не қорлық болсын. Онан да асылып өлгені артық та.

	– Бармаймын, – деді Ұлтуған. Өзі үйдің төбесіне қарады, екі көзі тінтініп асылып өлер шеге іздегендей болды. Атқарушы шал бірдеңе айтқысы келгендей ерні жыбыр-жыбыр етіп біраз тұрды да, ақыры Ұлтуғанның сөз тыңдамас түрін көріп, бұрылып шыға берді, табалдырықтан аттай бере сәл бөгеліп:

	– Жаңа әлгі Майданды мілисә кеп, ауданға әкетті – деді.

	– Неге?!

	– Қамайтын шығар тәрізі. Түнде әйелін көгала қойдай ғып сабап салыпты. Тәйірі, бұл күнде әйелге қол жұмсап несі бар десеңші.

	Осыны айтып атқарушы шал шығып кеткен. Мына хабар Ұлтуғанға жай оғындай тиді. Не істеп, не қоярын білмей, біресе далаға шығып, онан қайта үйге кіріп аласұрды. «Сорлады-ау, сорлады-ау!..» – деп күбірлей береді. Қайнап тұрған самаурынның отын сөндіріп, суын төгіп тастады. Шай ішіп отыратын қай сәні қалды ендігі жерде. Не істейді енді?! Қайда барады, кімге барады?





3


	Егер осыдан бірер ай бұрын Ұлтуғаннан: «Осы Майдан қандай жігіт, саған ұнай ма, өзі?» – деп сұраған біреу болса, бұл тіпті не дерін білмес еді-ау. Сұңқиған арық, үнемі арақ ішіп жүретін бадырақ көз жігіттің қай түрін, қай қылығын ұнатамын дер еді. Қайта күлер еді ғой. Әжуа қылар еді... Ал ендігі күйі мынау: дүниедегі ең жақыны, ең ардақтысы Майдан ғана, жатса-тұрса соны ойлайды.

	Жаңа киімдерін киініп, қолына түйіншек ұстаған Ұлтуған сәскелікте келетін автобуспен аудан орталығына жүріп кеткен. Жол бойы Майдан жайын ойлаумен болды: кінәлі ол емес, оның басын шатып қойған бұл ғой, қамау керек болса, мұны неге қамамайды, ешбір өкінішсіз, артына қайырылмастан кете берер еді ғой. Кімі қалып барады артында қарайлайтындай? Тек Майдан босаса, со байғұстың көңіліне қаяу түспесе, бұған сонан артық не қуаныш, не бақыт керек. Қазір ауданға жетісімен бұл турадан тура милиция бастығына барады, бар жайды еш бүкпесіз соған тура баян етеді де, өзін қамауды, Майданды босатуды өтінеді. Жылап отырып алады, бірақ қайтсе де Майданды босатып, орнына өзі қалады.

	Автобустан түскен бойда ол милиция бөлімінің қай жерде екенін сұрап алды да, асығыс басып сонда тартты. Ыстық күнде қоңырсық лебі жүректі қапқан асфальт көше былқ-былқ етіп майысып, жүрісін ауырлатып жіберді. Сәлден кейін иіс-қоңыс пен зыңылдаған ыстықтан басы айналғандай боп кетті. Көзі қарауытып екі өкпесі кеудесіне сыймай, лоблығып, лоқси бастады. Бүкіл өне бойын зіл бірдеңе төмен тартқандай. «Бетім-ай, жүкті боп қалғам ба?» – деген ой осып жіберген. Қорқып кетті. Анадай жердегі бағанға барып, буын-буындарының дірілі басылғанша сәл сүйеніп тұрды. Үреймен қатар шым-шымдаған қуаныш та оралды.

	Милицияға бұл келгенде түскі үзіліс кезі екен. Бастық жоқ боп шықты. Әуелде жылы шыраймен амандасқан жылпылдаған жылтыр қара кезекші жігіт мұның Майданды іздеп келгенін естісімен, түсі күрт суып сала берді. Кішірек көзі тесірейіп, өңменінен өтіп:

	– Кімі боласың? Әйелісің бе? – деді бірден «сенге» көшіп. Зәресі ұшқан Ұлтуған «жоқ» деуге де, «иә» деуге де аузы бармай, болар-болмас қана басын изегендей болған.

	– Немене, жолығуға келдің бе?

	– Иә.

	– Жолығуға болмайды.

	– Бар жағдайымды айтсам деймін бастықтарыңызға түсіндіріп.

	– Сен қатын, бастықтың да басын қатырма. Әбден дағды ғып алғансыңдар, қит етсе ұрды-соқты деп, милицияға хабарлап, артынан жылап-сықтап келіп жүргендерің өстіп...

	– Ол мені ұрған жоқ...

	– Мені де ұрған жоқ, ендеше. Бар, қайт үйіңе, он бес күннен кейін бір-ақ көресің!

	Кезекші мұнан әрі сөйлеспейтін түр көрсетіп, кейін бұрылып кетті. Ұлтуған сыртқы есік сыртына шығып, милиция бастығының келуін далада отырып күткен. Бірақ қанша сарылып күткенімен ол кісі түстен кейін жұмысына келмеді. Бір кезде әлгі кезекші милиционер ашық терезеден басын шығарып, бастықтарының бүгін-ертең келмейтінін, тығыз бір шаруамен жол жүріп кеткенін айтты.

	Әбден қажыған, қаталап шөлдеген Ұлтуған мұнан кейін де Майданға жолығуға әрекеттеніп көрді де, ақыры одан ештеңе өнбесіне көзі жеткен соң кешкі автобуспен ауылға қайтты. Өне бойы салдырап, қатты шаршағанын сезді. Ауылға күн ұясына қона жеткен. Автобустан түсе бергенінде қарсы алдынан құйғыта шауып бригадир Сағынбай шыға келді.

	– Әй, Ұлтуғансың ба? – деді атының басын іркіп. – Қайда жүрсің сонша, бүгін күні бойы іздеп таба алмадым ғой. Терезеңді салғызып қойғам.

	– Рақмет. Ауданға барып ем.

	– Ә, әлгі Майданды қамап қойып па? Көре алдың ба?

	– Жоқ.

	– Байғұс-ай! Ал, енді өзің жұмысты ұмытқаннан саусың ба, осы? Үйде отыруың жетті емес пе? Әкесін қанжығасына байлап жүрген ешкім жоқ, бәріміздің де әкеміз өлген. Тіршілік қамына кіріссеңші. Ертең ерте анау Қоғалыбұлақтағы пішенге барасың. Дайын бол.

	– Мақұл. Тек бастық шақыртқан еді, со кісіге жолығайын.

	– Жолығатын дәнеңе жоқ. Жұмыстан қалмай жүріп кет. Бастыққа мен өзім айтармын. Соңғы сөзін жүре сөйлеген Сағынбай шаба жөнелді. Ұлтуғанның көңілі едәуір сергігендей боп қалды.

	«Шынында да жұмысқа шықпағаныма көп болыпты-ау, – деп ойлады. – Тіршілік қамын ұмытыппын ғой, мүлде».

	Сол күннің ертеңінде Ұлтуған шай қойып ішіп, Қоғалыбұлаққа кеткелі жиналып жатқанда, күтпеген жерден көрші үйдің кемпірі келді. Калошын шешіп, төрге озып барып жайғасып отырды да:

	– Бүгін күн жұма болған соң құран оқиын деп келдім, – деді қатқыл дауыспен.

	Онан соң қоңыр үнмен зарлатып бастай жөнелді. Ұлтуған көзінің қиығымен кемпірге ұрлана қараған: кескіні аса саябыр салмақты екен. Бұл дүниенің кәкір-шүкір көп тірлігінен аулақ, қоңыр салқын басқа бір дүниеге беті ауған сияқты. Әлден соң алақанын жайып, іштей күбірлеп кетті де, Ұлтуғанның әкесінің, онан шешесінің аттарын атап, соларға иман бағыштап барып бетін сипады. Кемпірдің мына қылығына Ұлтуған әбден риза боп қалды. Шайын демдеп жіберген. Бірер шыны шайды асықпай ішкен кемпір:

	– Шырағым, Ұлтуған, асығыс екенсің, бұйымтайымды қысқа сөйлейін,— деп бастады да, өзінің бала сүймей зарығып жүрген, немере інісінің егер бұл қомсынбаса сөз салар ойы барын айтты.

	– Әлі елуге келе қойған жоқ, жас, – деді кемпір сөзінің соңында.

	Кемпірден оңай құтылып кеткісі келген Ұлтуған:

	– Апа-ау, ол кісінің әйелі бар ғой, – деген күліп.

	– Шырағым, әйелінің өзі рұқсат беріп отыр. Ондайға заң да қарсы болмайтын көрінеді ғой, – деп, кемпір бұлтарар жолды кесіп тастады.

	Ұлтуған үндеген жоқ. Жұмысқа асығыс екенін сездіріп, орнынан тұрған.

	– Ойлан, шырағым, қабырғаңмен кеңес, – деп кемпір де кетті. Гүлді орамалын көзіне тас қып тартып алып үйден шыққан

	Ұлтуған кеңсе алдында пішеншілерді Қоғалыбұлаққа апаратын машинаның арт жақ бұрышына кеп елеусіздеу отыра кеткен.

	– Ұлтуғанбысың ей, аманың қайда? – деді бір келіншек сампылдап.

	Ұлтуған үндеген жоқ, естімеген адамша теріс қарап отыра берді. Қорыққаны осындай тілдер болатын, енді не де болса шыдап бағуға, үндемеуге тырысты.

	– Ибай-ау, өзі тіпті сөйлескісі келмейді. Бізді менсінбей қапты ғой, – деді тағы да әлгі келіншек.

	– Жайыңа отыр, ей, қатын. Немене байыңнан айрылғың кеп отыр ма, – деді екінші бір сыпсың келіншек.

	– Сондайы бар екен ғой, ха-ха-ха-ха...

	Көзі жасаураған Ұлтуған машинаның борт тақтайын тырнағымен тырнай берді.

	«Күліңдер, күліңдер... қалай табаласаңдар да табандарыңның астына бір түстім ғой», – деп ойлады. Ал әйелдер болса сөзді бірінен-бірі қағып әкетіп қақпақылдап жатыр.

	– Сорлағанда Майдан сорлады ғой, байғұс, – дейді.

	– Е, өзіне де со керек сүйретілген неменің...

	– Әлгінде әлгі Сәндібала ауданға кетті.

	– О да бір бейбақ. Өзі айдатып жіберіп, өзі артынан іздеп жүрген. Мұнан әрі машина жүріп кетті де, қарсы алдынан жел гулеп Ұлтуған әйелдердің сөзін естуден құтылды. Қоғалыбұлаққа жетісімен машинадан жұрттан бұрын түсіп, қолына іліккен бір айырды алды да жырылып, өзінше бөлек шет кетті. Әйелдердің бәрі бұған жиренішпен жиырыла қарап, маңайларына жуытпайтындай боп көрінді. Түске дейін ең болмаса басын бір көтеріп, біреуге тіктеп қараған жоқ. Бұта-бұтаның арасындағы шөптерді жинастырған боп ылғи қалтарыста жүрді. Екі-үш әйелдің басы қосыла қап, сампылдай сөйлесіп, сықылықтай қалған күлкілері естілсе, екі беті өрттей жанып дуылдап, кірерге жер таппай дызақтайды.

	Түс кезінде әйелдер бір жерге жиналып, бастарына көлеңке жасап, сусындарын ішуге отырды. Әрқайсысы үйлерінен алып шыққан қарынға, торсыққа құйған ашыған көже, қымыз-айрандарын ортаға қойған. Ұлтуған болса басына байлаған орамалын жуған боп бұлақ басында жалғыз қалған. Ел құсап үйден айран алып шықпап еді. Асығыста қағазға орай салған бір жапырақ нанды суға матырып жеп отырған. Осы кезде әйелдердің бірі:

	– Әлгі Ұлтуған қайда?! – деді дауыстап. – Ибай-ау, неғып қашқақтап жүр бізден.

	Сөйтіп еді, екінші әйел бірдеңе деп күңкілдей сөйлеп оған жауап берді.

	– Е, оған сендердің не шымбайларың күйіп барады? Жә сандалмаңдар, – деді әлгі бірінші әйел өктем үнмен жеки сөйлеп,

	– Бір айттыңдар, болды ғой. Жаман қар, мықты болса Сәндібала неге байын тыйып алмайды. Қойыңдар, ондай сөзді! Ұлтуған! Әй, Ұлтуған!

	– Ау!

	– Жүр бері!

	– Қазір...

	– Бол, жүр енді! Онысы не?! Кінәлі болсаң Сәндібаланың алдында кінәлі шығарсың, жүр бері.

	Өмірінде біреудің өзіне аяушылық білдіріп, мүсіркегенін сезсе жарылып кетердей боп намыстанатын Ұлтуған, мынау әйелдің мынау мүсіркеуіне ет жүрегі езіліп, мүлде егіліп кетті. Көзі жасаурап, тамағына өксік тығылып үндей алмай қалды.

	– Әй, Ұлтуған!

	– Қ-а-зір... – деді әлсіз қырылдап.

	Бұл келгенде әйелдер сөзден су сепкендей тыйылып, сусындарын ішуге кіріскен.

	– Кел, қарағым, қақырығың түтеді ғой, мына айраннан жұтып жіберші, – деді әлгі кексе әйел қасына отырғызып.

	Мұнан кейін оны ешкім жерлеген де жоқ, қорлаған да жоқ. Тіпті мұның бар-жоғына да көңіл аударған жан болмады. Бұған айтылар зәрлі сөз де тыйылды. Бәз-баяғы қалып қайта орнады.

	Үш күннен кейін жауын жауып, пішеншілер үйде қалған. Түске жақын жауын саябырлаған кезде Ұлтуған қант-шай алу үшін дүкенге келді. Ойламаған жерден Ораққа кездесті: мүлдем семіріп кетіпті, ырсылдап дем алады. Күн жауынды салқын болса да өзі қара терге түсіп быршылдап тұр. Ішіп алса керек, Ұлтуғанды көріп, қызара күлімсіреді.

	– Сәлемет пе, Ұлтуған. Әкейдің қазасының қайырын берсін, – деп көңіл айтты.

	Онан соң жақындап кеп қол берді. Қолы добалдай жұп-жұмсақ, майлы екен. Ұлтуған бір түрлі секем алып, тітіркеніп қалды. Орақ болса ауылдан жырақ, шалғайда жататындарын, аяқ асты бір жол болмаса, келе алмайтындарын айтып біраз ақтала сөйледі. Өзі орынды-орынсыз ырқ-ырқ етіп күле береді. Ұлтуғанға оның мына түрі де, мінез-құлқы да ұнаған жоқ. Тіпті бір кездегі өзі ғашық болған Орақ осы деуге дәті барар емес. Орақ кейін бұрылған кезде, ішегін тартты:

	«Құдай-ау, осындай да жалпақ адам болады екен ғой. Сұмдық-ай!..» Үйге қайтып оралған соң әлгіндегі Орақпен кездесуін есіне алған. Жігіттің добалдай майлы қолы, көңіл айтқан кездегі қызара тершіп күлгені есіне түскен. «Түу, ноқай ғой, со күйі... ноқай екен ғой, байғұс-ай. Мен де соны жігіт деп есіме алып өкініп жүрмін-ау... Ұят-ай! – деп өзін-өзі жерлеп алды. – Онан да байсыз-ақ өтейін де!»





4


	Біреу терезені қаққандай болған, Ұлтуған шошып оянды. Үйдің іші тас қараңғы екен. Түннің ортасы болса керек. «Рас қақты ма, әлде түсім бе», – дегенше болған жоқ, терезені біреу тағы да ақырын ғана шертіп тықылдатты.

	– Ұлтуған, мен ғой...

	Мұнан әрі Ұлтуғанның төсектен қалай атып тұрғаны, есікті қалай ашқаны, Майданның мойнына қалай асыла кеткені есінде жоқ. Майданның өсіп кеткен сақал-мұртын да елемеді. Сыртқы есіктің көзінде құшақтады да тұрып алды.

	– Тоқташы, Ұлтуған, ішке кірейікші. Менің үсті-басым кір...

	– Мейлі, мейлі...

	Онан соң жігіттің бет-аузынан шөпілдетіп сүйе бастады.

	– Мейлі кір болсаң да сүйем сені. Бетіңнен емес табаныңнан сүйем сенің, жаным... Сағындым әбден...

	Ауызғы бөлмеге кірген соң қараңғы бұрышта екеуі бірін-бірі сипалап, мауықтары басылғанша ұзақ тұрды. Іргедегі қорадан қанаттарын сабалап, әтеш шақырды...

	– Ұлтуған, мен жуынайыншы.

	– Қазір, мен су жылытып берем, біратала суға түсіп ал.

	Ұлтуған дереу қазанның астына от жағып, су жылытты да, қарсыласқанына қарамастан Майданды өз қолымен шешіндіріп, дәл бір тұңғыш баласын шомылдырғандай, жөкемен арқасын ысты.

	– Бұрын да семіз байғұс едің, құр қабырғаларың қапты ғой, ырсиып, – деп мүсіркеп қойды.

	Шомылып болғаннан кейін Ұлтуған Майданға әкесінен қалған ескі киімдерді кигізді де, оныңкір киімдерін жинап алып жууға кірісті. Жаман иіс-қоңыстарды енді ғана сезген, жүрегі лоблығып кетті. Бір уыс боп бүрісіп отырған Майдан оның қимыл-қозғалысынан көз алар емес. Шашы тықырлап алынған, сақал-мұрты қауғиып өскен, ұрты ортайған, түрі жүдеу, тек көзі ғана от шашып, жалт-жұлт етеді.

	– Барып жатсаңшы, демалсаңшы..

	– Бірге жатамыз ғой.

	– Өзің немен келдің?

	– Жаяу.

	– Құдай-ау, сонау ауданнан жаяу келдің бе? – деді Ұлтуған шошынып.

	– Иә, бағана кешкісін босатқан. Ертеңге дейін автобус күткенмен қалтамда бір тиын ақшам жоқ, сонан соң жаяу жүріп кеттім.

	– Қарның да аш шығар.

	– Ептеп...

	Ұлтуған кірді жуып бола сап, самаурынды тұтатты.

	Бар дәмдісін дастарқанға төгіп, екеуі ұзақ отырып шай ішті. Таң алдында Ұлтуған сиырын сауып, босатып жіберді де, сыртқы есікке құлып салып, өзі бала кезіндегісіндей ішке ауыз үйдің терезесінен кірді.

	– Әйтпесе, маза бермейді, – деді.

	Мұнан кейін екеуі де ұзақты күнге тұяқ серіппей жатып ұйықтады. Түс кезінде есік алдына дүрсілдете шауып, атты біреу келген. Сағынбай екен.

	– Апа, мына Ұлтуған қайда кеткен? – деп дауыстай сұрады көрші кемпірден.

	– Білмедім. Ертеден бері үйі құлыптаулы тұр ғой.

	Ұлтуған да, Майдан да рақаттанып күліп алды. Өздерінің осынша тапқырлықтарына мәз болды. Бір-біріне тығыла түсіп, алаңсыз ұйқыға батты. Сырт дүние, тіршілік ендігі жерде екеуіне де қажетсіз еді. Бұл істерінің аяғы немен тынарын, қалай бітерін екеуі де ойлаған жоқ. Ойлағылары да келмеді. Сағынысу бар, ынтыға түсу бар, бір-біріне еркелеу бар, бірін-бірі іштей аяу бар.

	– Түрменің іші жаман шығар? – дейді Ұлтуған.

	– Атама. Жақсылығы шамалы. Әуелгі күні кешкісін қорланғаным сонша, тіпті өзімді-өзім өлтіргім де келді. Бір лезвие тауып алып, тығып қойдым. Жұрт ұйықтаған соң күре тамырымды қимақ болғам.

	– Астапыралла, қойшы, Майдан. Оның не, айтпашы. Қорқам.

	– Тегінде, өмірдің опасыз жалған екенін түрмеде отырғанда сезеді екенсің. Қайсы еді, бір әнде: «Бұл жалған... опасыз, өтер-кетер ескен желдей...» – деуші еді ғой. Дәл сол ой келеді екен. Жылдап отырғандардың қалай шыдайтынына таңым бар. Сірә, олар итжанды болып кететін шығар.

	Осылайша ұзақ күн өтті. Түнге қарай ел аяғы басылып, жұрт ұйқыға кеткен кезде, Ұлтуған есікті ашып, сыртқа шықты, сиырын сауып өзеннен барып су әкелді. Терезелерін қараңғылап қойып, түннің бір уағына дейін оңдық-мұңдық шаруаларын істеді. Таң алдында есіктің сыртынан құлыпты қайта салып, екеуі тым-тырыс боп тағы жатты. Тағы ұйқы, сыбырласа сырласу, бірін-бірі жақсы көріп елжіреу, бірін-бірі аймалау... Бұ дүниеде тек екеуі ғана бар, екеуінің ыстық махаббаты ғана бар. Мейлі күндер өте берсін, мейлі дүниені өрт қаптасын, екеуі үшін бәрібір. Шатырлап жанып кеп аспан екеуін осы жатқандарында басып қалса қандай жақсы болар еді.

	Бұл күн де ұзақ өтті. Көшеден дабыр-дұбыр сөйлесіп, жұрт жүреді, бұзау мөңірейді, ит үреді, тауықтар қыт-қыттайды. Екінші күн екеуі де сыртқа шығып, қол ұстасып ауылдан ұзап, далада қыдырыстады, таза ауада бойларын жазды. Шық түскен көк шөпке отырып, алдағы тіршіліктерін сөз қылды.

	– Ауылдан кеткеніміз жөн болар, – деді Майдан. – Мына Қарасайға барып мен темір жолға жұмысқа кірем. Қаласаң сен де жұмыс істерсің, әйтпесе, тіпті үйде отыр. Асырай алмай бара жатқан кіміміз бар.

	– Саған уақытында тамақ пісіріп қойып, күтіп отырсам ғой.

	– Иә.

	– Шынында да мен сен үшін тамақ пісіріп, күтіп отырғаннан өзге ештеңе тілемес ем, Майдан...

	– Не?

	– Мен екіқабатпын.

	– Рас айтасың ба? Жаным-ау, менің тілегім сол еді ғой. Енді болды, енді бір-бірімізден кете алмаймыз. Өмір бойы бірге боламыз. Түу, тоңып қапсың ғой.

	– Жүр қайталық.

	Шығыс жақ баяу ғана қылаңыта бастады. Қараңғылық ыдырап, төңірек бозаң тартты. Ең әуелі, бытпылдық оянады екен, әр тұстан бір-біріне хабар беріп «бытпылдықтай» бастады.

	Келесі күн ең ұзақ күн болды. Уақыт мүлдем жылжымай қойды. Алғашқы күнгідей ұйқы да жоқ. Түс кезінде екеуінің де ұйқылары қанып оянды да, содан кешке дейін үй ішінде сенделіп жүрді де қойды. Екеуі де сығалап перде астынан далаға қарайды. Болымсыз нәрсені қызықтап сөз қылады.

	– Мына көрші кемпірдің ата қазы лақты қуып жүр, – деп күледі Ұлтуған. Майдан болса дүкен жаққа қарайды.

	– Әне, Сағынбай кеп атынан түсті, – дейді.

	– Майдан сені Сәндібала іздестіріп жатқан шығар, екі күннен бері қайда жүр деп.

	– Іздестірсе тауып көрсін.

	Екеуі де қосыла күледі. Сәлден кейін Ұлтуған ойлы күйде күрсіне сөйледі:

	– Бүйтіп қашанғы тығылып отырамыз, бәрібір табады ғой, – деді. Осы сәтте екеуі де бір-біріне тура қараудан тайқып, шырықтарының бұзылар шағын үреймен естеріне алды. Көңілдері жүдеп сала берді.

	– Майдан, осы сенің неше балаң бар?

	– Төртеу. Мейлі, тіпті он болса да, енді қайтып Сәндібалаға бармаймын.

	– Ал мен сені барам десең де жібермеймін, – деп Ұлтуған оған еркелей асылды.

	Енді екеуі де күннің тезірек батуын тіледі. Кешегідей қырға шығып, таза ауада қол ұстасып жүруге асықты. Бірақ ол ойлағандары болмады.

	Кешке қарай аспанды тұтасқан қара бұлт торлап, жарқ-жұрқ найзағай ойнап, дауылдатқан нөсер жауын жауды. Содан түні бойы бір толастаған жоқ, селдетіп құйды да тұрды. Тек ертеңіне түске жақын ғана басылды. Ұлтуған да, Майдан да даланың тұнжыр қабағынан еңселері түсіп езіліп, ішқұса күйге түскен. Түсте күннің көзі бұлт астынан жарқ етіп шыға қалған кезде, қуанып кеткен Ұлтуған:

	– Түу, тамашасын-ай, далаға шығайықшы, – деді шыдай алмай.

	– Сен шығып, біраз жүріп қайт.

	– Сен ренжімейсің бе?

	– Жоқ. Тек сыртымнан жауып кет.

	– Онда мен біраз барлау жасап қайтайын, дүниеде не боп, не қойып жатыр екен. Сұрағандарға қалаға барып қайттым деп қоям.

	Жауыннан кейін дүние тегіс жуылған, мөп-мөлдір таза еді. Аспандағы жел қуған бұлттар тоз-тоз боп ыдырай жыртылып, жөңкіп барады. Тысқа шыққан бойда Ұлтуғанның көңілі алып ұшып, өзінен-өзі бір жаққа барғысы, жүргісі кеп кетті. Қайда барса? Ә, айтпақшы, дүкенге баруына болады. Майданға бір жарты әкеп беріп, бір қуантсын да. Ішпегеніне көп болды ғой, бір жасап қалар. Сөйтіп дүкенге қарай жүрді. Көше бойы есік-терезелерінен сығалай қалған қатындардың бірде-біріне пысқырып та қараған жоқ. Кеудесін тік ұстап, ерегескендей аяғын алшаң басты. «Бұға берсең, сұға береді дегендей жұрттың басынып алатын әдеті емес пе», – деп қойды.

	Дүкенде көп ешкім жоқ екен. Бір-екі бақташы жігіт арақ алып тұр және топырлаған бір ұсақ балалар жүр. Алты-жетілер шамасындағы қара домалақ баланы қоршап алыпты. Оның қолында екі бос бөтелкесі бар, сатушыға ұсынып тұр.

	– Кәмпит беріңізші, – дейді тақылдап.

	– Әй, сенен бөтелке алмаймын. Апаңның өзі әкеп өткізсін, – деген сатушы.

	– Апам ауырып жатыр, – деді бала.

	– Ә, ауырып жатыр ма? Онда амал жоқ, – деп сатушы бөтелкелерді алды да, арзан конфеттен өлшеместен бір уыс қып балаға ұстата салды. – Ендігәрі бөтелке әкелме, сенен алмаймын, – деді ескертіп.

	– Енді үйде бөтелке жоқ. Балалар шығып кеткен.

	– Өзі бір тақылдаған сүйкімді бала екен, – деді еріксіз жымиған Ұлтуған, соңынан сүйсіне қарап.

	– Е, әлгі Майданның баласы ғой, – дей салды сатушы. Ұлтуғанның жүрегі зырқ ете түскен. Не істеп, не қоярын білмей, бет-жүзі дуылдап, атып сыртқа шықты. Балалар дүкеннің алдында конфетті бөлісіп тұр екен. Қайсысы еді, әлгі бала? Ә, анау екен ғой.

	– Әй, бала, сенің атың кім?

	– Сайлан.

	– Апаңның ауырып жатқаны рас па?

	– Рас. Бағана үйге дөктір келген, жүрегі ауырады дейді.

	Балалар бірін-бірі қуып жарыса жөнелген. Ұлтуған есінен танғандай сілейіп тұрды да қалды. Әлгіндегі алып ұшқан көңіл, қуаныш атаулылар түте-түтесі шығып, ілезде ғайып болған еді. Енді иіні салбырап, сүмірейіп кейін қайтты. Тура Майданның үйіне қарай бет алды. Не де болса Сәндібаланың өзін көру керек.

	Майданның үйі осыдан үш-төрт жыл бұрын өзі бригадир болып жүргенде салған төрт бөлмелі, верандасы бар, үлкен үй еді. Ұлтуған келгенде жасы ондар шамасындағы шашы жалбыраған қыз бала верандада кір жуып отыр екен.

	Майданның тұңғышы осы болуы керек. Өңі Майданға да, Сәндібалаға да ұқсайды. Жуып отырғаны кішкентай інісінің киімдері.

	– Апаң үйде ме?

	Қыз Ұлтуғанды көріп сәл тіксініп қалған. Есі кірген бала Ұлтуғанның кім екенін іштей сезетін сияқты.

	– Апам ұйықтап жатыр, оятуға болмайды, – деді онан соң.

	Ұлтуған веранданың ішіне, онан ашық тұрған есіктен ішкі бөлмелерге көз тастаған; барлық тұста шашылып жатқан балалардың киімдері, жуылмаған ыдыс-аяқтар, нанның қоқымдары. Еденді мына қыз бала жуған болу керек, шамасы жетпей сатал-сатал ғып езіп тастаған. Қарап тұрып адамның көңілі жүдейді, еріксіз аяйды.

	Қыз мұның мына тұрысына қайтып көңіл аударған жоқ, езілген кірін жуа берді. Даладан шар етіп баланың жылағаны естілді. Қыз атып шығып кетті.

	– Мен саған жылатпай ойнат дедім ғой, – деп өзінен кіші біреуіне ұрыса бастады.

	Ұлтуған енді байқады: үйдің көлеңке жағында екі жасар ұл баланы бестер шамасындағы қыз бала қол арбаға отырғызып, сүйретіп жүр екен. Жүрегі шым-шым етіп шаншып кеткен. Ұлтуған мұнан әрі тұра беруге төзе алмай жүгіре шығып үйіне беттеді. Алқына басып келген бойда, сарт-сұрт жұлқып, есіктерін ашты да, түпкі бөлменің босағасына кеп тұра қалды.

	– Майдан, тез киін де шық! – деді онан соң, бұйырған үнмен.

	– Не боп қалды?

	– Киін, киін!

	Түкке түсінбеген Майдан көзі бағжаңдап киінуге кірісті. Киініп болған соң:

	– Иә, не боп қалды? – деді үрейленіп.

	– Үйіңе бар.

	– Бар айтпағың сол ма еді?!

	– Иә, Майдан. Айналайын, мен десең үйіңе бар. Мен ешқайда кетпеймін ғой, тек бүгін үйіңе баршы. Тыңдашы, тілімді алшы бір рет.

	Майдан екі иіні салбырап, көп отырды, ақыры Ұлтуғанның айтқанынан қайтпасына көзі анық жеткеннен кейін барып:

	– Мақұл, – деп лажсыз орнынан тұрды. – Тек ертең қайтып келем өзіңе. Ендігі жерде сенсіз өмір сүре алмаймын.

	– Жарайды. Бара ғой, жаным. Тоқташы, кәне сүйші мені...

	Майданның үйден қалай шыққанын, сұңқиып көше бойлап қалай жүргенін Ұлтуған терезеден көз алмай бақылап тұрды. Ыстық жас бетінен сорғалап, жол сызады.

	Сол күннің ертеңіне Майдан Ұлтуғанның үйіне келмес бұрын, жолшыбай кеңсеге соққан.

	Жұрт гу-гу етіп жүр екен. Ұлтуған таңертең ертемен бұл ауылдан көшіп кетіпті, қайда кеткенін жан білмейді. Майдан сенер, сенбесін білмей, алып ұшып Ұлтуғанның үйіне келген, аңғал-саңғал иесіз жұрттың үстінен шықты. Дымы құрып, бүктетілген күйі босағаға отыра кетті. Айырылып қалғанын білді. Тарқатылған сан қилы ойдың түйініне жете алмай дал болды. «Апыр-ау, Ұлтуғанның мұнысы несі!» деп налыды.





ЕСКЕК ЖЕЛ




	Тұқым сақталатын тас қойманың алдында ала қыстай көк ВИМ селкілдейді де тұрады.

	Бес-алты әйел ертеден кешке дейін көктемде себілетін тұқымдық астықты тазалайды.

	Жұмысы ауыр да емес, жеңіл де емес. Трактор шанамен басқа қоймадан әкелінген қызылды екі әйел ВИМ-ге бір шетінен шелектеп құйып тұрады да, екінші жақтан сұрыпталып шыққан таза тұқымды қалған үшеуі қаптап ішке апарып төгеді. Әбден шегедей болып кепкен тұқымнан шикіл дәннің иісі, ал бұрқылдап ұшқан ескірген шаңнан тышқанның иісі аңқиды. Әйелдер бет-ауыздарын тұмшалап орап алған. Бірақ сонда да орамалдарын шешкенде шаңнан көздері ғана жылтырап, сөйлеп, күлгендерінде аппақ тістері ғана жарқырайды. Кірпіктерінде кіреукелеп шаң қырауы тұрады.

	Осы әйелдердің ортасында еркек кіндіктен жаман Жанбай ғана жүреді. Ол – қоймашы, жасы қырықтар шамасында, қалың сырмалы күпәйке-шалбар киіп жүретін тайпақ адам.

	Қолында бір уыс кілті бар – колхоздағы қойма атаулының кілттері. Қалтасына сыймайды да, үнемі қолына ұстап жүреді. Осы кілттер үшін әйелдерден көрмейтін қорлығы да жоқ. Өзі де тиыш жүрмейді, осы ауылға күйеу болып келеді де, әлгі келіншектердің бәрімен жездемсіп ойнап, қылжақтап тиісіп алады. Тілімен шағып, мықындарына қол жүгіртіп түртпектеп жүргені. Жаман Жанбай атануы да сол мінезінен. Сонысына қарай әйелдердің де кейде бұған бас салып жабылып істемейтіндері жоқ. Қойманың ішіне кіргізіп, сырт киімдерін сыпырып ап, өзін байлап бидайға көміп тастайды, болмаса қолындағы кілттерін тартып aп, тамаққа барарларында мұны ішке қамап кетеді. Я, кілттерін тығып қойып зар қақсатады. Әйтеуір өздерімен-өздері, ойын-күлкілері басылмайтын топ. Тұқым да тазаланады, әзіл-оспақ та толастамайды. Таңның атуы, күннің батуы – күндегі тірліктері сол...

	Бүгін де жаман Жанбай таңертеңнен келе тиіскен. Үйінен көңілді шықса керек, танауы делдиіп, көзін жылтыңдатып:

	– Әй, қатындар, анау әпкелеріңнің мәшпірті бітті, ал енді маған қайсың тиесіңдер? – деген. – Сен тиесің бе, Бағила? Жоқ әлде сен тиесің бе, Жамал? Өй, байларыңды тастаңдар...

	– Ойбу, мына жаманның дәмесін қарай гөр.

	– Әй, өйтіп көкісең әпкемізді тартып алып, қаңғыртып жіберерміз.

	– Тартып алмай-ақ берейін. Тек қайсың маған тиесіңдер, кәне? Е, айтпақшы мына Рысжанның басы бос-ау! Осы сен жарайсың маған, Рысжан, – деп, қой көз ақ сары келіншектің мықынынан түрткен.

	Рысжан қапталған таза тұқымды ішке сүйреп төгіп жүр еді. Қатты қимылдап сәл ентігіп, өңі нарттай боп қызара тершіп құтырынып тұрған, Жанбай мықынынан түрткен кезде бейқам тұрған келіншек сықылықтай күліп ыршып түсті. Онан соң қолындағы қапты тастай бере:

	– Өй, мына жаман қайтеді, ей?! – деп Жанбайды тарпа бас салды. Жанбайдың еркексіп, қолын шошаңдатып нұқылап шым-шылағанына қарамастан ішке қарай дырылдатып сүйрей жөнелді. Өзі ізденіп тұрған шымыр денелі күші тасыған келіншек үшін шау тартқан тайпақ тіпті қауқар көрінетін емес. Оған және әлгіндегі екі келіншек Бағила мен Жамал да қосыла кеткен. Ілезде Жанбайды ішке кіргізіп, шаң-шұң айқай-шумен үшеулеп жүріп ортаға ап, алыса-жұлыса бидайдың үстіне алып соқты да, аяқ-қолын артына қайырып, қаптың аузындағы жіңішке жіптермен мықтап байлап тастады.

	Онан соң:

	– Осыны белін алдырған кәрі азбанша құтыртпай тұқыммен көміп тастайықшы өзін, – десіп белуарына дейін бастырып бидай төкті.

	Жанбай да тілін тартпайды, шағып жатыр.

	– Шіркін-ай, мына Рысжанның мықыны-ай! Қолға түсірер күн болар ма, жоқ па, дариға-ай! – дейді.

	– Әй, Жаман, енді тыныш жат, әйтпесе басыңды да көміп тастаймын тұншықтырып.

	– Оу, сен көмсең арман бар ма менде. Бірақ анау, әпкелерің байсыз қалады ғой, сорлап.

	– Әй, сендей байдың барынан жоғы.

	– Қолың жетпеген соң айтасың да.

	– Қап, мынаны-ай, а!.. Тілін тарта ма, жоқ па?

	– Тартпаймын.

	– Жат ендеше солай...

	Мұнан әрі басқа келіншектер де, Рысжан да Жанбайдың сөзіне құлақ салған жоқ. Ал Жанбай болса тілінің бар уын төгіп сөйлеп жатыр, сөйлеп жатыр. Ақыры өзінің де жағы талған сияқты. Оның үстіне қатты тартылған жіңішке жіп те білегін қиып ауыртайын деді. Жата беруден де жалықты. Енді ол белгілі әуеніне көшіп жалына бастады. Ал жалынған кездегі сөздері әйел жүрегі түгілі қара тасты ерітердей болады-ау. «Әке-көке», «айым-күнім», «өмір бойы бақытың ортаймасын. Жамандық жоламасын маңайыңа. Қадамыңа гүл өссін». Бірақ қаншама игі тілек, жақсы сөздерін үйіп-төгіп жалынса да, Рысжан оның аяқ-қолын босата қоймаған.

	– Жаман неме, сөзіңде пәтуа жоқ. Кешке дейін жатасың өстіп, – деген.

	– Рысжан-ау, айналып кетейін, күнім-ау, бастықтар кеп қалса ұят қой...

	– Мейлі, келе берсін. Көрсін...

	Осы кезде сырттан келіншектердің бірі жүгіріп кірді.

	– Әй, Рысжан, сенің Төлебің келе жатыр, – деді.

	– Қайдағы менің Төлебім, кетші әрі.

	– Осында келе жатыр деймін.

	– Е, келе берсін.

	Рысжанның даусы бір түрлі солғын шықты. Бүкіл өне бойы қалтырап, ұйығындай боп кетті. Ілезде қол-аяғы зіл батпан боп ауырлап, әзер қозғалады. «Онда ұят жоқ, ол осында кіруден де тайынбайды», – деп ойлады.

	– Ойбу, мен құрыдым-ау енді. Рысжан, айналайын, босатшы! – деп зар қақты Жанбай да.

	– Босатпаймын дедім ғой, босатпаймын. Сол Төлеп кеп шешсін, – деді Рысжан міз бақпастан.

	Сырттан дабыр-дұбыр сөз келді. Төлептің даусы жетті, әйелдермен сөйлесіп тұр. Рысжан тұқымды қойманың іргесіне қарай ысырған боп, сыртқа шықпай қойды. «Мұнда кірер ме екен, жоқ па екен?..» Тұқымды бұрқылдата көскен Рысжан қойманың іші шаңдатып жіберген. Бидайдың ішінде кермегі бар екен, шаңмен араласып кеңсірігін ашыта тамағын қырнап кетті. Пысқырынып одан түшкіріне бастаған. Дәл осы кезде ту сыртынан:

	– Өй, мынаның іші не боп кеткен? – деген Төлептің даусы шықты. – Әлгі Жанбай қайда?

	– Әне, жатыр ғой.

	– Рысжанбысың? Сәлемет пе?

	– Жақсы, – деді Рысжан немқұрайды үнмен. Өзі ішінен: «Ұялмай амандасады ей, тағы», – деп қойды.

	Төлеп қараңғыда еңкейіп барып, Жанбайдың қол-аяғын шеше бастады.

	– Бәрі жабылып, – деп қояды Жанбай мүләйім үнмен.

	– Өзіңе де обал жоқ, тиіспесең жүре алмайсың ғой. Осындай жұмысты саған сеніп тапсырып жүрген...

	Төлептің даусы дүрілдей шықты. Әрине, оның Жанбайға бұлай зіркілдеп, зекуге әбден қақы бар. Өйткені ол – агроном. Осы тұқымның сапалы тазалануына тікелей жауапты адам.

	– Жүр, анау кеңсеңе. Ақпарларыңды көрсет!

	Жанбай қойны-қоншына, қалталарына толған бидайларды қаққыштап, мойнына су кеткендей сөлбірейіп есікке беттеді. Түрі сонша аянышты, мүсәпір күйде еді. Рысжан шыдай алмады, мырс етіп күліп жіберді.

	– Аясаңшы байқұсты, – деді онан соң Төлепке.

	Төлеп кете қоймай сипақтап тұрып алған. Рысжан екілене құлшынып, тұқымды іргеге қарай күреуге қайта кірісіп кетті. «Неге кетпейді, ей? Енді неғып түр өзі! Мені сынайын деп тұр ма?»

	– Рысжан, кешкісін үйге келем.

	– Неменеге? – деді кілт тоқтаған Рысжан жұлып алғандай. – Қызықсың ғой өзің... – деді күңкілдеп.

	Ішке қап сүйретіп басқа келіншек кіріп қалды да, Төлеп бұрылып шығып кетті.

	Қалай болған күнде де Төлеп бұл келісімен жарасы жазыла бастаған Рысжанның жүрегін ауыртып кеткен еді. «Қызық қой өзі? Ендігі жерде менде несі бар? Үйге неменеге келмек?..»

	– Әлгің неғып жүр? Бірдеңе дей ме? – деген Жамал.

	– Жанбайға келгені де. Мендегі шаруасы қанша енді, – дей салды Рысжан күле сөйлеп.

	– Өзің тіпті көңілдісің ғой.

	– Е, көңілді болмағанда жылар дейсің бе? Жылап болдым ғой енді.

	– Әй, қыз, бері қарашы, – деді кенет Жамал сыбырлап, – бүгін түсте біздің үйден шай ішейік, бір әңгімем бар сенімен.

	– О не әңгіме?

	– Барған соң айтам ғой.

	– Әжем мен Қаншайымды қайтемін! Мен барып шай қайнатып бермесем екеуі де аш отырады ғой.

	– Е, жолдан кіріп әжеңе шайын қайнатып, алдына жасап беріп кетсек болды емес пе?

	– Мақұл.

	Түс кезінде әйелдер тамаққа шықты. Жайма-шуақ күн. Қар сылпылдап еріп жатыр. Көктемнің иісі келетін сияқты. Рысжан, Жамал екеуі ең әуелі Рысжанның үйіне соғып, әжесі мен үш жасар қызы Қаншайымға шай қайнатып, алдарына үстелге жасап берді де, онан соң Жамалдың үйіне келді. Жамалдың енесі тамақ әзірлеп күтініп отыр екен.

	Рысжанды бір түрлі жылы шыраймен қарсы алды. Түпкі бөлмеден қияқтай мұрты бар жұқалтаң сары жігіт шыға келген.

	– Сәлеметсіздер ме! – деп жалпылдай амандасты.

	Рысжанның байқағаны «з» мен «с» әріптерін тілін шайнап ысылдатып айтады екен. «Ой, алла-ай, шашы жирен, мұрты мен қасы қап-қара, қызық екен», – деп және ойлаған, күлкісі келген. Келіншектің сол ойын сезді ме, әлде тесіле қараған ойнақы көзден қысылды ма, жігіт ыңғайсызданып мұртын жұлғыштай берді.

	– Менің қайным, – деп Жамал оны таныстырып жатыр.

	Рысжанның бүйірі бүлк ете қалды. «Е, айтпақ болған сөзің, дәу де болса осымен таныстыру ғой», – деп түйген. «Несі бар, танысайық ендеше», – деп, қыз күніндегідей көзін аударып, төңкеріп жігітке бастан-аяқ шұқшиып қадала қарай түсті. Жігіт жүзі өрттей қызарып, тершіп қоя берді. «Ойбу, байғұс-ай, нағыз ұялшақ, әлжуаздың өзі екенсің ғой».

	Рысжан өзінен-өзі шиыршық атып шамадан тыс көңілденіп, еркінсіп кетті. Төлепте кеткен өшін осы жігіттен алғысы келгендей.

	– Танысқаныма қуаныштымын, – деді қолын ұсынып. – Бойдақ боларсыз?

	– Иә, – деді жігіт онан әрмен қызарып.

	– Мен де бойдақпын...

	– Әй, қыз, қайнымды ұялтпасаңшы, – деп осы тұста Жамал кеп киіп кетті.

	Тамақ үстінде жігіт береке тауып отыра алмады. Рысжанның жалт-жұлт етіп күлкі шашқан көзінен қаймығып, мүлдем абдырап бүрісті де қалды. Жамал әкеп үш рюмкаға арақ құйды.

	– Әй, қыз, кел, танысқандарың үшін алып қоялық, – деді.

	– Қайным-ау, жігіт құсап көтертсеңші бізге.

	Рысжан қылымсып тартынған жоқ. Рюмкесін соғыстырды да жігіттен бұрын қылқ еткізіп қағып салды. Бұрын ішпеген заты еді, өңешін өртеп жібергендей болды. «Фу! Не деген жаман еді».

	– Ал, енді мына кісінің есімі кім болады? – деп сұраған.

	– Есімім Селебезі, – деді жігіттің өзі.

	– Қалай? Қалай? – деген, еріксіз күліп жіберген Рысжан.

	– Аты – Селебезі, сондай тау бар екен ғой, сол жерде туғанда қойыпты, – деді Жамал қайнысына ара түсіп.

	– Ой, аллай, қазақтың да қоймайтын аты жоқ-ау. Хи-хи, хи-ха, – деп Рысжан көзінен жас аққанша күлді.

	Сол күні Рысжан өзінен-өзі не болса соған жырқылдаумен болды. «Әй, бүгін жылайтын шығармын» деп ойлаған.

	Кешкісін әжесі мен қызының тамағын күндегіден ертерек беріп төсектерін салып жатқызды да, өзі ауыз үйге шығып, сыртқы есіктің көзінде тұрды. Ымырт үйіріліп, қас қарайған кез. Бірлі-жарым бейсауат жүрістер басылып, ел орынға отырған. Клуб жақтан ызыңдаған ән бе, күй ме, бірдеңе естіледі. Нендей әуен екенін танып болмайды, талып қана жетеді.

	Күткендей-ақ Төлеп үйдің қора жақ тасасынан шыға келді. Дәл біреу өкшелей қуып келе жатқандай емпелеңдей басып кеп, есік көзіндегі Рысжанмен маңдай соғыстырып қала жаздады. Күтуін күткенмен қапелімде Рысжанның өзі де сасып қалған. Ішке қарай шегініп кетті де: «Бері, бері» деп қараңғы бұрышқа қарай тартып, сықылықтап күле берді.

	– Біреу-міреу көріп қалған жоқ па? – деді ентіге сыбырлап.

	– Жоқ.

	– Әйеліңе не деп кеттің?

	– Кеңседе болам дедім.

	– Опасыз, мені де бір кезде сөйдеп талай алдадың-ау, ә.

	– Қойшы сондай сөзді. Сені еш уақытта алдаған емеспін.

	– Иә... белгілісің ғой. Бері тұр, мен жеп қоймаймын сені, – деп Төлепті өзіне қарай тарта түсті.

	– Түу, сен де... – деп Төлеп күліп жіберген.

	– Е, немене енді, өзің тіленіп келіп алып, менен бір шақырым қашқақтап тұрсың. Мен шақырғам жоқ, өзің келдің ғой. Тек құшақтама!

	– Түу, енді қайт дейсің! Қайтсем жағам!

	– Маған жағынбай-ақ қой. Осылай, жақын, жанымда тыныш тұрсаң болғаны.

	Төлеп қалтасынан темекі алып шылым тұтатты да, қараңғыда құшырлана сорды. Қалың қабағы, дөңес мұрны, қалың ұрты шылым шоғының қызыл қошқыл жарығында темірден соғылғандай боп көрінді. Рысжанның көкейінен жатса, тұрса шықпайтын оның осы кескіні ғой. Енді сәл үнсіз тұрса өзінің оны бас салып, солқылдап жылап жіберетінін сезген келіншек зорлана күлген болды да:

	– Түрің құрсын! – деді мұқатқандай үнмен. – Не боп кеткенсің сонша, мұрның қоңқайып, ұртың суалып. Әлде жас әйелің күндіз-түні отын-суға салып қоя ма?

	Төлеп үндеген жоқ, мойындағандай кескіні мұңайып, шылымын сора берді. Екі иығына екі кісі мінгендей кеуделі зор денесі шөгіп, кішірейіп қалған сияқты. Шылым ұстаған саусағы да дірілдейді.

	– Неменеге келдің, ей? – деді Рысжан тағы да күле сөйлеп.

	– Жай, сағындым да келгім келді саған.

	– Қойшы, ей?!

	– Рас, соңғы кездерде түсімнен шықпай қойдың. Сен маған өкпелі шығарсың!

	– Несін өкпелеймін. Өкпелегенде не бітірем. Шауып алармын дейсің бе сені.

	– Шының ба, Рысжан.

	– Шыным.

	Төлеп ауыр күрсінді де, қолындағы шылымының тұқылын ашық тұрған есіктен сыртқа қарай лақтырып жіберді. Кіп-кішкентай қызыл шоқ көпке дейін қызамықтанып жатып алды.

	– Алар жазаңды түгел алдың ғой, енді саған неменесін жамандық тілей берейін. Қайда жүрсең аман бол деймін.

	– Рысжан... Рысжан...

	Даусы дірілдей бұзылған Төлеп мұнан әрі сөйлей алмай тығылып тұрып қалды. Рысжан да ләм деген жоқ. Сөйлер болсам жылап жіберермін деп қорықты. Есік алдынан біреулер дабыр-дұбыр сөйлесіп өтті. «Өй, есіктерін ашық қалдырыпты ғой!» – деп біреуі сөйлей кеп, есікті жауып кетті. Ауыз бөлменің іші енді мүлдем тас қараңғы еді. Ішкі бөлмеден үш жасар кішкентай Қаншайым жылады. Оны кәрі әжесі жұбата бастады. Қырылдаған кәрі дауыс ескі бір әуенге салды.

	Сәлден соң Қаншайымның жылағаны басылған, бірақ кәрі әже әуенін тоқтатқан жоқ.

	– Қаншайым, қалай мені сағынбай ма? – деп сұрады Төлеп сыбырлап.

	– Әлі кішкентай ғой, әзірге ол нені білер дейсің. Түу, тіпті қараңғы боп кетті ғой, – деп барып Рысжан сыртқы есікті қайта ашып қойды. – Әңгіме айтсаңшы?

	– Не айтам.

	– Әйеліңмен қалай тұрып жатырсың?

	– Тұрып жатырмыз, әйтеуір... бірде олай, бірде бұлай...

	– Тек әйеліңді маған жамандай көрмеші, Төлеп. Саған жараспайтын мінез.

	Осы кезде түпкі бөлменің есігі ашылды да, шапан жамылған, құлағы естімейтін, көзі көрмейтін қарт әже сыртқа шыға бастады. Қолымен сипаланып босағада тұрып алды.

	– Әй, Рысжан! Қайдасың?

	– Мен мұндамын, әже.

	– Далаға шығар мені.

	Рысжан әжесін қолтығынан демеп сыртқа беттеді. Төлепке ымдай сыбырлап:

	– Бар, әне, қызыңды көр, – деді.

	– Әй, Рысжан, осы үйден темекінің иісі шыға ма? Біреу бар ма?

	– Ей-и, әже-ай... кім келуші еді, мұнда. Әлгі жаман Жанбай бағана күпәйкемнің қалтасына темекісін салып еді, содан қалған иіс шығар, – деді Рысжан құлағына дауыстай сөйлеп.

	– Е, оның сендегі шаруасы қанша?

	– Осы ауылға күйеумін деп бәрімізбен ойнайды емес пе?

	– Өй, сүйретілген неме. Ойыншылын өзінің. Есіректетпеңдер әрі, бастарыңа шығып алады. Үйбай, аяғым. Әлгі Қаншайымды әлдилеймін деп қара жамбасым ұйып қапты ғой.

	Рысжан әжесін далаға шығарып, одан үйге қайта кіргізді. Төлеп те Қаншайымның бетінен сүйіп, әлгіндегі орнына кеп қайта тұрған.

	– Әй, Рысжан, таңдайымның кеберсіп тұрғаны, шай қоя салшы отқа.

	– Жарайды, әже.

	Рысжан ас бөлмеге кіріп сөне бастаған отты көсеп-көсеп жіберіп қайта тұтатты да, шай қойды.

	– Бері, үйге кіріп отырсаңшы, – деді онан соң Төлепке.

	Төлеп именшектей басып, ас бөлмеге кірді де, сырт киімін шешініп орындыққа отырды.

	Бәрі сол осыдан алты ай бұрын өзі кеткендегі күйінде, еш өзгеріс жоқ. Терезе алдында кішкентай шұңғыл ыдысқа су құйып Қаншайым өсіріп қойған көк пияз да сол күйінде.

	Рысжан бұрынғысынан гөрі таралған сияқты. Қол-аяғы жұп-жұмыр, кескіні шамның жарығында алабұртып Төлепке күле қарайды. Сол бұрынғы кейіп, бұған деген сол көңіл қалтқысыз сақталған сияқты.

	– Мен бүгін арақ іштім, – деді кенет Рысжан, – әлгі Жамалдың бір қатыны өлген бойдақ қайнысы келген екен, сонымен таныстырам деп үйіне ертіп апарған.

	– Қандай жігіт екен?

	– Әйтеуір «сіз», «біз» деп сызылған біреу, үзіліп тұр. Қасы мен мұртын бояп алған сияқты қап-қара, ал шашы сәл жирендеу. Төлеп, соған тиіп алсам қайтеді! Қолымызға кіріп тұратын түрі бар.

	– Онда ажалың менен.

	– Немене, қызғанасың ба?

	Төлеп үндеген жоқ, оған тесірейе қарап қатты да қалды.

	– Әй, Төлеп... Әй, Төлеп, айтып ем ғой, менен артық ешкімді таппайсың деп.

	Отқа қойған шәугім божылдап қайнай бастады. Рысжан буындары сытырлай жүріп шай шығарды.

	– Кел, шәйға отыр.

	Екеуі де үнсіз отырып, бір-бірінен көз айырмастан бір-бір шыныдан шай ішті.

	– Қой, енді мені қайтесің? Осы тастанды күйімде қала берейін де, – деді Рысжан.

	Тұнжырап ойға батқан Төлеп басын шайқады. Ауыр бір күрсінді.

	– Сен кешірер ме едің мені.

	– Мен кешірермін-ау, жаным, бірақ... ойбай, бала құсадық-ау екеуміз де. Міне, мынаны қарашы, – деп Рысжан шай қасықпен алдындағы кесесін тық еткізген, кесенің ернеуі опырылып түсті. – Ендігі екеуміздің өміріміз осы ғой, Төлеп.

	– Қызықсың өзің де, кесені сындырмай айтуыңа болмады ма?

	– Сен қашан менің ауыз екі айтқаныма құлақ салып ең? Құлақ салсаң өсітер ме едің. Қай ән еді, әлгі бір ән бар еді ғой? «Кей мінезді алмадың сен кешіре, қоштас күліп, қамығасың несіне» деуші ме еді? Сол айтқандай бір-бірімізге кешірімді бола алмаған шығармыз. Енді оны несіне қоқсыта береміз, осы татуласқан күйімізде қала берейік те. Менің де маңдайыма жазылған біреу бар шығар. Тесік моншақ жерде қала ма.

	Төлеп басын тұқыртып төмен қарап кетті. Сәлден кейін Рысжанға көз салмаған күйде киінді де сыртқа шықты. Рысжан көзі жасқа толған күйі отыра берді. «Тоқта, қайт кейін!» – деп дауыстап қала жаздап өзін-өзі әрең іріккен.

	– Әй, Рысжан! Рысжан! – деді әжесі дауыстап.

	– О не, әже?

	– Біреу келді ме осы үйге?

	– Ей-и, әже-ай, кім келуші ед, ешкім де келген жоқ. Жүр, шайіңді іш.

	Әжесінің шөлі қанғанша қаймақ қатып қою шайдан құйып беріп отырды. Өзі елеңдеп қайта келер деп Төлепті күткен. Сырттан дыбыс болмады. Ақыры әжесін жатқызды да, жылы киініп алып тысқа шықты.

	Есік алдында төңірекке құлақ тігіп елеңдеп тағы біраз тұрды.

	«Кете қоймаған шығар, осы маңда сенделіп жүрген шығар» – деп ойлады. Басқа білмесе де, Төлепті бұл біледі ғой, қапаланғанда есік алдына шығып, қашан ашуы тарқағанша, көңілі сабасына түскенше өзімен-өзі боп, жүріп алатын әдеті бар еді. Бүгін де Рысжанның әлгі қылығына сәл ренжіп, уақытша ғана сыртқа шығып кеткендей көрінген.

	Бірақ Төлеп қайтып оралмады. «Кетпесе керек еді ғой. Қайтып оралуы тиіс еді ғой...» Күдер үзбеген көңіл қайта тұтанып тағат таппай шыркөбелек айналды. «Қызық па, ей, өзі, мұнысы несі...»

	Рысжан тонының түймесін бір ағытып, бір түймеленіп, асыға басып ауылдың екінші шетіне тартты. Ештеңені ойлануға да, алды-артына қарауға да мұршасы болған жоқ. Біреу сүйрелегендей дедектей жөнелді.

	Сол асыққан күйде Төлептің үйінің іргесіне кеп бірақ тоқтады. Онан соң аяғын ұшынан басып кеп, шам жанып тұрған терезеден сығалаған. Төлептің әйелі терезеге қырын қарап, оқушылардың дәптерін тексеріп отыр екен. Дәл мектептегісіндей төбесіне қоқырайтып алған шашын да бұзбапты. Түнде шашы бұзылмау үшін жастықты арқасына сүйеп орындықта отырып ұйықтайды екен дегенді естіген. Өңі жұқалтаң, тым жас көрінеді.

	«Мұндай адамның мінезі шадыр келеді», – деп ойлады Рысжан. Төлеп көрінбейді. «Е бәсе келмеген ғой, – деп қуанып қалды. – Ол қайда жүр екен?» Аяғын ұшынан басқан күйде екінші терезеге барған, демін ішіне тартып сілейіп тұрды да қалды. Төлеп іргедегі диванда киімшең қалпымен теріс қарап жатыр екен. Зор денесі төрт бүктеліп бүрісіпті де қапты.

	Рысжанның жаны ашып кетті оған: «Жаным-ай бұл жатысың не?» – деп терезені қаға жаздап, әрең тоқтады. Көз алмай телміре қарап біраз тұрды. Төлеп қозғалар емес.

	Ептеп басып, бұрылып, Рысжан кері қайтқан. Асықпай жай жүрді. Дала тым-тырыс екен. Қоңыр салқын самал ғана үрлеп тұр. Ескек жел сияқты дымқыл жылылық бар лебінде.

	Көшедегі көлкіген қар суы да қатпапты, аяқ асты күндізгідей сылпылдап жатыр. Бірлі-жарым терезелерден көрінген от болмаса ауыл тым-тырыс ұйқыда. «Көктем де таяу», – деп ойлады Рысжан, онан соң көктемге салым өзінің ылғи да бір қуанышқа кезігетінін есіне алды. Осы уақытқа дейін қуаныш атаулы бұған тек көктемде кезіккен екен. Жар сүйсе көктемде сүйіпті, сәбиі көктемде туыпты... айтпақшы, анау жылы бірінші рет Алматыға көктемде барып араламап па еді. Биылғы көктемде қандай қуаныш күтіп тұр екен? Жо, биылғы көктемде мұны күтер пәлендей қуаныш бола қоймас. Ендігі жерде мұны жібітер не қуаныш қалды дейсің? Рас та. Рысжан түнгі аспанға қарады, жұлдыздардың көптігіне таң қалды. Жыпыр-жыпыр етіп күн өткен сайын көбейе беретін сияқты. Есіне осыдан біраз күн бұрын естіген бір әннің сөздері оралды: осынша көп жұлдыз, осынша көп жарқыл, осынша кең аспан – бәрі-бәрі бір менің үлесім болғаны ма... дейді. Сол ән Рысжанға қатты ұнаған еді. Шынында да осының бәрі бір адамның үлесіне тисе. Oho... Ал Рысжанға салса осының бәрін бір Төлептің жолына берер еді-ау! Осынша кең аспан, осынша көп жұлдыз!.. Көктем де таяу. Тегінде, көктемге қарай қуаныш деген көп болады.





АРЫ-БЕРІ ЖОЛ




	Бәріне кінәлі апасы. Көкбайдың қалаға баратынын ести салысымен, Бөкенді соның машинасына отырғызып жіберем деп қолды-аяққа тұрғызды ма: дайын машинамен тек қағаз-кітаптарыңды сатып ала сап, бүгін кешке дейін сол машинамен үйге қайтып келесің деп қояр да, қоймады ғой.

	Бұлардың аулынан қалаға автобус күн ара қатынайтын. Бөкеннің ойы: ертеңгі автобуспен барып, қалаға бір күн қонып, кітап дүкендерін асықпай жүріп аралап, жетінші кластың барлық оқу-құралдарын, сурет салатын ақ табақ қағаздар мен жылтыр блокноттар, майлы бояулардың түр-түрлерін іздестіріп ауылға бүрсігүнгі автобуспен қайту болатын. Бірақ ондайға апасы көнуші ме еді, мұның өз бетіммен барамын дегенін естіген сәтте-ақ баж ете қалды ғой.

	– Ойбу, көкшешегім-ай, енді не дерсің бұған. Әй, сонда мен сені қалаға жалғыз өзіңді қайтып қана жібереді деп ойлайсың, ей, а?! Онда кімнің үйіне барып қонбақсың, ей, а?! – деген.

	– Қонақ үйі бар ғой.

	– Ойбай, енді қайтейін! Бетім-ай, енді не дейін-ай, бұған а! Қонақ үйі дей ме, ей, мынау! О, көкшешек! Жүлік болайын деген ғой, мынау! Әлден конақ үйшілін, мұның. Осы тұрған жеріңде жерге қағайын ба, а! О, желкең қиылғыр! – деп көшені басына көтере ойбайлап кеп, бойы өзімен теңесіп зіңгіттей боп тұрған Бөкенді желкесінен түйіп қалған.

	Апасының мінезі осы, қайтерсің. Қызарақтаған Бөкен:

	– Қойшы енді, ойбайламай, барамын ғой, жарайды, – деді күңкілдеп. Көзінің астымен төңірекке қарап еді, көрім болғанда көшеде ешкім жоқ екен, мұндайда ол өзімен бірге оқитын қыздар мен ұлдардан қатты қысылатын. Әсіресе көрші үйдің қызы Гуля көрсе бірінші боп мазақтайды ғой. Айтпақшы, анау бір күні геометриям жоқ деп тұр еді өзі, тағы қандай кітаптары жоғын анықтап сұрай кетсе ме екен?! Бірақ апасының көзінше қалай барады.

	«Көкшешек, өзіңді жарылқап ал, әуелі» деп тыйып тастауы мүмкін. Бұл көнген соң апасының да бұрқ-сарқы біртіндеп саябырлап басылып сабасына түсіп, енді ақыл айта сөйлеген.

	– Е, сөйдесеңші, бағанадан. Өстіп айтқанға көнген баладан айналмайсың ба. О, құлыным, кәне, жуыншы.

	Өзі баласының қолынан ұстап жүріп су құйып, беті-қолын жуындырды, таза киімдерін: шолақ жең ақ жейде, қара шалбарын кигізді, бұйраланып тұратын шашын сулап-сулап бір шекесіне қарай жатқыза тарады.

	– Қызға ұқсап желке шашыңды сонша үрпитіп өсіргенің-ай, ә, – деп қойды. Бірақ бұл жолы шашына ұрысқан жоқ. Қарның ашады деп бір тостаған айран ішкізді. Сонан соң жетектеген бойда Көкбайдың үйіне қарай жүрді.

	Көкбай есігінің алдында, машинасының капотын ашып қойып, тоңқаңдап моторын шұқылап жатыр екен. Қалаға баратын болған соң кәдімгідей бір қабат таза киімдерін киіп апты. Еңкейген кезде ақ көйлегінің ышқыры белінен шығып түріліп, бүйірі жылт-жылт етеді. Бөкен мен апасы келген кезде басын көтеріп көзін аларта бір қарады да, жақтырмағанын білдіріп тісінің арасынан сыздықтата шырт дегізіп түкіріп қойды.

	– Автобуспен-ақ бармай ма, – деп күңк ете қалған.

	– Жә, жә, бос бара жатқан машинаңның доңғалағын аяйсың ба? Сөйлеме әрі, әдіре қалғыр! – деп Бөкеннің апасы оған да дүрсе қоя берді.

	Көкбай – Бөкеннің апасымен бірге туысқан кісінің баласы, сондықтан Бөкеннің апасы шындап ашуланса, бұл Көкбайдың шаңын қағады аспанға. Қазір де немере інісі бірдеңе деп қиқаңдамақ болып еді, Бөкеннің апасы тас-талқан боп, шат-шәлегін шығарды.

	– Өй, жақсылығы басынан аспайтын қу!.. Біздің көзіміз тіріде бүйтесіңдер, біз өлсек қой, біріңе-бірің қара су бермейтін көктемегірлер боласыңдар ғой мына түрлеріңмен. Тіліңді жұлып алайын ба, осы, ей, а?! – деп жерде жатқан көк қурайды ала ұмтылған. Капотқа еңкейіп тұрамын деп қаны бетіне шапқан шикіл сары

	Көкбай әпкесінің мына түрінен қатты сасқалақтап қалды.

	– Ойбай, әпкетай, апарам дедім ғой. Апарам. Бөкенді апармағанда әлдеқашан сүйегі қурап қалған әкемді көрден тұрғызып апарады деп пе ең. Болды енді, болды, – деп жерге секіріп түсіп машинасын айналып қашты. Егер қашпаса әпкесінің көк қураймен салып жіберетіні белгілі. Көкшіл көзі жыртиып лажсыз күле берді.

	– Кел, Бөкен-ей, отыршы бол машинаға. Әйтпесе мына долы шешең басымды жарып жүрер былтырғыдай.

	– Жармағанда ше, онысы несі, ей, – деп жуаси бастаған апасы көйлегінің қалтасынан (иә, иә, Бөкеннің апасы көйлегіне де қалта тігіп алатын) үш бес сомдықты алып Бөкеннің қолына ұстатты.

	– Кітабыңа да, қағазыңа да осы жетеді. Бір сомына түсте тамақ іш. Қарның ашып қалмасын, – деді тәптіштеп.

	– Әпке, төрт-бес сомды артығырақ бер, – деп Көкбай әзілдеп иегін қасыған.

	– Сандалма әрі, – деп апасы оның қылжақ сөзін тыйып тастады.

	– Апарғаныңа ақы алайын деп пе ең...

	– Әй, осы сенің шешеңнің ашуы жаман-ау, ә, – деп Көкбай басын шайқады да, маңдай тұстағы айнаны өзіне қарай бұрып, мойнын созып, соған қарады. – Қап, сақалды да ала алмадым, – деп әр жерден бір талшық боп өскен көсе иегін ысқылады. Онан соң басындағы май-май береткісін жұлып тастап, әбден ұйысқан, жастықтың мамығы жабысқан жирен шашын барбиған жуан саусақтарымен тарағыштап қойды.

	– Тарағың бар ма?

	Бөкен тарағын берген. Көкбай енді жұлғыштай отырып шашын тарады да, айнаға қайыра үңіліп қойып, саусағымен көзінің алдын сүртті.

	– Енді, міне, қатып кеттік! – деді мамық пен шаш тұтылған Бөкеннің тарағын сүртпестен қайырып беріп. – Тарақ салып жүресің, өзің молодес екенсің, – деді.

	Жүріп кетті. Көкбайдың машинаны қалай айдайтыны белгілі ғой. Ә дегеннен-ақ жын қуғандай құйғытып ала жөнелді, арықты арық, шұңқырды шұңқыр демейді. Көшеде жүрген тауықтар аяқ асты бықпырт тигендей қытқыттап шулап дөңгелектің дәл астынан жан-жаққа шашыраған балшықтарша пыр-пырлап ұшып жатыр. Көкбайдың машинасын анандайдан көрген жол шетіндегі ұсақ балалар да ойындарын дереу тоқтатып мұның өтіп кетуін күтіп іркіліп тұр. Мына қызықты қара, көшеден күніне ондаған машина өткенде мыңқ етіп бас көтермейтін дарақы иттерге дейін Көкбайдың машинасына шабалана үріп шығып, біраз жерге далбақтап жарысып барып қалып жатыр. Ауылдан шыға берістегі шеткі үйдің көлеңкесінен қолдарында сөмкелері бар екі-үш адам анадайдан жүгіре шығып қол көтерген. Көкбай оларға пысқырып та қараған жоқ, тұстарынан зулатып өте шықты.

	– Ала кетпейміз бе? – деген Бөкен.

	– Әй, қойшы соларды, – деп Көкбай тыржың ете қалды. – Базарға кісі тасу менің міндетім емес қой, автобуспен барсын.

	Машина ауылдан шығып тастақ жолға түскен. Жүз метрдей жүрді ме, жүрмеді ме, алақ-жұлақ етіп отырған Көкбай кенет тормозды басып қалды. Бөкен алға қарай етпеттей лықсып түсіп мұрнын бұзып ала жаздады. Анадай жерде жолдың шетіндегі бір түп ит мұрынның тасасында көлеңкелеп отырған әйел адам қапшық-дорбасын көтеріп, қалың шөптің арасымен бері қарай шыға бастаған. Күннің ыстығына қарамастан басына қызыл ала орамал тартып, үстіне қызыл жемпір киіп апты. Бөкен оны машинаға таяғанда таныды, мына ауылдан екі шақырымдай жердегі сиыр қорада тұратын бақташы Мәшеннің әйелі Күлшара екен. Күн қақтаған қара торы жүзді әдемі келіншек, сәл қылилана қарайтын қой көздері күлімдеп тұратын, өзі сонысымен сүйкімді еді. Бөкенді көріп тіксініп қалды. Қыли көздері күлкісінен тыйылып:

	– Ибай, сиямыз ба?!.. – деді аңтарыла қарап.

	Көкбай Бөкеннің көзін ала бере оған бірдеңе деп ымдағандай болды да тамағын кенеп:

	– Сиямыз, отыр. Қалаға дейін тоқтататын милиция жоқ қой, – деді.

	Сонан соң бұрынғысынан да әрмен құйғытып ала жөнелді. Күлшара жемпірінің түймелерін ағытып, басындағы орамалын шешті. Кабина ішіне әдемі бір әтірдің исі тарады.

	– Фу, ыстықтап кеттім ғой, – деп орамалымен бетін желпіп қойды. – Артық доңғалақ алып шығыпсың ғой, – деді онан соң.

	– Е, қазақтың қазақшылығы қалушы ма еді. Бір жаққа барамын десең бірдеңесін қыстырып жіберетін әдеті емес пе, қашаннан, – деп Көкбай қабағын кіржитті.

	Оның қабағын қалай кіржиткенін Бөкен алдағы кішкене айнадан көрген. Әңгіменің өзі жайлы екенін Бөкен түсініп қалмады ма екен дегендей қуыстанған Көкбай енді дереу артқы терезеден кузовқа жалт етіп бір қараған болды да:

	– Зияны жоқ ол доңғалақтың, жата берсін, – деді. – Бір ретін табамыз ғой, – деп және қойды.

	Әрине, түк ұқпайтындай Бөкен сонша бір жетесіз ақымақ бала емес, әңгіменің өзі турасында екенін бірден ұққан беті сәл ду ете түсті.

	– Оныңның аузы қалай еді, өзі? Берік пе? Ішінде жел тұрушы ма еді! – деді Күлшара.

	– Тұрады ғой. Желімдеп тастаймын ғой. Солай емес пе, Бөкен? – деп Көкбай бұған көз қиығын тастап жымыңдай күлді.

	Бөкен үндеген жоқ. Беті дуылдап міз бақпаған күйі ештемені естімеген адамша ұртын томпайтып отыра берді. Осы Көкбайдың машинасына отырғаны үшін өзіне-өзі ыза боп келеді, осы Көкбайдың машинасына әкеп телігені үшін апасына ренжіді: «Ел сияқты автобуспен-ақ барып қайтатын едім ғой, жоқ жалғыз барсам мені бір қасқыр жеп қоятындай «дайын машина, дайын машина» деп қолды-аяққа тұрғызды ма», деп ойлады.

	Қырат-қырат боп созылып жатқан кең дала, жол бірде ырғып дөңге көтеріледі, бірде сорғалап ағып аяңға түседі, бірде бой сергітер қоңыр салқын самал ессе, артынша күнсіген ыстық аптап соғады, даланың сәскелік ауасы аумалы-төкпелі сияқты. Жолдың екі жағы да белуардан келер саржағал тартқан қалың жусан, сарша тамыздың шыжғырған ыстығына әбден пісіп, самалға бастарын изектетіп былқып тұр.

	– Түнде қалай жеттің? – деп сұрады Күлшара. – Фарыңды со күйі жақпай келдің бе?

	– Жаққам жоқ.

	– Егер шұқанақ бірдеңеге түсіп кетсең қайтер ең?

	– Түспеймін ғой. Осы күні ол екі араға көзімді байлап жіберсең, машинаны бүлк еткізбей айдайтын боп алдым, – деді Көкбай мақтана күліп. – Маубасың ештеңені сезген жоқ па?

	– Келсем ойында түк жоқ, байғұсың, пырылдап ұйықтап жатыр балалардың қасында.

	– Айтарыңды айтсаң да мен сені бүгін шыға алмайды ғой деп ойлап ем.

	– Неге?

	– Байың жібермей қоя ма деп.

	– Е, со да сөз бе екен. Шыдаса да сол, шыдамаса да сол. Жас өмірімді қор қылып соның бетіне қарап өтпекпін бе?

	Машина су орған ойдымнан ырғып өткен, Күлшара мен Бөкен бір-бірімен иық соғысып шоршып-шоршып түсті.

	– Ақырын айдасаңшы, миымызды аузымызға түсіре жаздадың ғой, – деді Күлшара еркелей шытынап.

	Көкбай машина жүрісін сәл баяулатты.

	– Бай таппағандай соған қайдан тап боп жүрсің?

	– Қалай дерің бар ма. Бұйрық солай болды ғой, – деді Күлшара күрсініп. Онан соң қызара тершіген жүзін Көкбайға бұрып езу тартты: – Сен әскерге кеттің емес пе.

	– Күтуіңе болатын еді ғой. Әлде екі жылға шыдай алмадың ба? – деп Көкбай сөз соңын әзілге бұрған.

	– Рас, шыдай алмадым, – деп Күлшара саңқылдай күлді. Кенет Бөкенді жаңа көргендей тілін тістеп ап, бетін шымшылап теріс қарап кетті.

	– Ойбу, бетім-ай, мына баланың көзінше аузымызға келгенді оттап отырмыз ғой. Ұят-ай! Сен көктүйнек те осы, не боса соны сөйлейсің, – деп Көкбайды жазғыра бастады.

	– Жә, ол бала да енді бір-екі жылда жалақтап шыға келер әлі.

	Естіп үйрене берсін. Солай емес пе, Бөкен?

	Бөкен бет-жүзі мүлдем өрт шалғандай боп лапылдап қызарып, қаны сыртқа теуіп, алға қараған күйі мелшиген де қалған. Қатты ұялды. Өмірінде бүйтіп ұялмаған шығар. Терлеп кетті. Түу, ұят-ай! Бұл Көкбайда еш пәтуа жоқ-ау.

	Бұл кезде бұлар ауылдан ұзап шығып Жарбұлақтың тұсына жеткен. Жарбұлақ жолдан сәл қиғаштау, терең жыраның табанындағы тастақ қияны жарып шығып, бүлкілдеп қайнап жататын мөлдір сулы бұлақ. Көкбай машинасын тоқтатты да жерге түсіп, айнала доңғалақтарын теуіп көріп, тексерген болып, онан соң капотын көтерді, моторды шұқылады.

	– Әй, Бөкен, су алып келші, – деді.

	Бөкен балоннан жасаған резеңкі дорбаны алып, жыраны құлдилай жағалап бұлаққа кетті.

	Жалғыз аяқ ескі сүрлеуге түсіп қалың бұта, боргездің ара-арасымен жүрген, үсті-басын тікен жұлмалап, әлгінде ғана киіп шыққан таза киімдерінің біраз үрпе-сүрпесін шығарды.

	Жарбұлақ көптен адам із салмағандықтан көзін шөп-шалам басып бітеліп, суы тартылып қапты. Сүйір тас тауып алып, бұлақтың біраз көзін ашқан болды, онан баллон дорбаны ұзақ отырып әзер толтырды.

	Бөкен қайтып оралғанда, бұлардың машинасының қасында тағы бір машина тұр екен. Осы ауылдың машинасы, шофері Әбілтай деген тәштек қара жігіт, таңқылдап салдыр-гүлдір сөйлеп жүр.

	– Әй, Бөкен, тез бассаңшы аяғыңды! – деп қояды дәл бір Бөкен суды соның машинасына әкеле жатқандай-ақ.

	Өрге қарай тез жүрем деп біраз алқынып қалған Бөкен су толы дорбаны Көкбайға әкеп ұстатқан. Ол керенау қимылдап барып радиаторына сылқылдата біраз су құйған болды, бірақ Бөкеннің байқағаны: радиаторда су онсыз да толы екен, сондықтан құйған суы лақылдап жерге төгіліп тұрды.

	– Әй, Әбілтай, мә саған да жетерлік су қалды, – деп әлден соң со күйі су толы дорбаны Әбілтайға ұсынды.

	Бөкеннің әбден ызасы келді. Көкбайдың мына қылығы оған мазақ сияқты боп көрінді.

	Сонда мұны суға неменесін жұмсаған. Күлшара кабинадан түсіп мұны өз орнына ортаға жібермек болған, Бөкен:

	– Жоқ, мен шеттен отырам, – деп дүңк ете қалды.

	Сөйтті де өзі шеттен отырып, Көкбайға деген ызасын машинадан алғысы келгендей кабина есігін бар пәрменімен сарт еткізіп қатты жапты.

	– Ақырын, ей! – деді капотты жапқан Көкбай көзін алартып.

	Тағы жүріп кетті. Әбілтай соңдарына біраз жер ілесе жүріп келді де, құмға баратын жол айырығына жеткенде қоштасу белгісі ретінде сигналын беріп бұрылып кетті. Көкбай да сигналын басып, қолын көтеріп қоштасты.

	– Қайдан сап ете түсті, өзі? – деді Күлшара.

	– Тіптен білмеймін. Әлгінде біз ауылдан шыққанда, ойында түк жоқ, гаражда тұрған. Қарасы өшті ме, өзі, иттің, – деп Көкбай машинасын ілбіте жүргізді де кабинадан басын шығарып, Әбілтай кеткен жаққа қарады. Онан соң жылдамдық рычагін бірнеше қабат алмастырып тыр-тыр еткізген, машина жүрісі секек-секек боп кетті.

	– Өй, мынаған не боп қалды! – деп дереу жолдан шығарып, анадай жерге бұрып әкетті. Машинаны тоқтатты. Айнаға қарап бет-аузын алақанымен ыспалап қойды да, шылым тұтатты, жымия күліп Күлшараға қарады.

	– Иә, – деді астарлы мағынамен.

	– Ен істейміз? – деп Күлшара сөздерді теріс айналдырып сөйлеп қақпақылға көшкен.

	– Меймінбіл, – деп күлді Көкбай. – Қой түселік. Мен машинаның моторын тағы бір тексеріп алайын.

	Үшеуі де жерге түсті. Көкбай тағы да моторды шұқылауға кірісті. Күлшара Көкбайдың күртесін ала шығып көгалдау жерге барып соны төсеніп отырды. Бөкен болса ұзын жусандарды түбінен сындырып жинап өзінше ермек ете бастаған.

	– Ойбу, он екінші кілтім жоқ қой, – деді кенет Көкбай санын бір соғып. – Қап әттеген-ай, жаңағы жерде түсіп қалған ғой. Қап! Енді қайттім! Әй, Бөкен алыс ұзағамыз жоқ қой, мына төбенің асты ғана. Жаңағы жерге барып қарап келе қойшы.

	Бөкен тілалғыш әдетімен шынымен бармақ боп кейін қарай жүре түсті де, кенет ойына әлгіндегі Көкбайдың суға жұмсаған қылығы түсіп іркіліп қалды.

	– Барсаң өзің бар, әйтпесе сенің ешқандай да кілтің түскен жоқ, – деді төбеден ұрғандай.

	– Ей, мен саған үлкен басыммен адам сияқты айтып тұрмын ғой.

	– Бармаймын.

	– Әкем-ай, мынау бір тілазар бала ғой, – деп Күлшара ернін сылп дегізді. Көкбай екеуі аңтарылған кейіппен бір-біріне қарады.

	– Онда сен барып келші, Күлшара, – деді Көкбай ақыры.

	– Барайын, тұрамыз ба енді осы айдалада сен бар да, мен бар деп керілдесіп. Күлшара орнынан тұрып кетуге ыңғайланды.

	– Лесіңке бе? – деді тағы да қақпақылдап.

	– Лемке тыңнанар, – деді Көкбай.

	Бөкен мына екеуінің мына қылығынан тіптен өртенердей боп күйіп кетті, бойын бунаған қорлық-ызадан жарылардай халде тұр.

	Күлшара буын-буындарын сәнмен сытырлатып, майпаңдай басып біресе белін ұстап, біресе орамал шытын қайта тартып мойнын екі жағына кезек-кезек кербездене қисайтып төбені асып кетті. Көкбай ары-бері сипақтап машинаны айналып жүрді де қойды, әлден уақытта шыдамы таусылғандай:

	– Әй, әлгі қатын таба алар ма екен соны. Қой, өзім бармасам болмас, – деп кейін бұрылып жолға түсті.

	Бөкен оның соңынан ілескен.

	– Сен қайда барасың?

	– Кілт іздеуге мен де барам.

	– Әлгінде бармай қойып ең ғой. Бөкен үндеген жоқ, ілесіп жүре түсті.

	– Әй, сен анау машинаны қара. Әрі-бері өткендер бірдеңесін қағып кетіп жүрмесін. Сөйдеді де Көкбай жеделдете жүрген.

	Бөкен де жүрісін тездетті.

	– Әй, қал деймін.

	– Қалмаймын.

	– Тфу! Мынау бір ақымақ қой! – деп Көкбай енді күйіп-пісті. Өстіп екеуі қажақтасқан бойда дөң үстіне шыққан. Күлшара ана-

	дай жерде сәл ояңдау тасада бері қарап тұр екен. Әлгіндегі машина тоқтаған Жарбұлақтың тұсы сонау алыста қалыпты.

	– Кілті құрысын, жүр енді, жолдан қалмайық! – деді Көкбай дауыстап. Онан соң Бөкенге көкшіл көзі шелдене қызарып төніп келді де: – Желкеңді қияйын ба, осы, – деді сыбырлай кіжініп.

	Бөкен де міз бақпастан одан көзін тайдырған жоқ, «қиып көрші» дегендей қайсарланып тұрып алды.

	Машинаның сынған түгі де жоқ екен, бұрынғысынша заулап жүріп кетті.

	Енді үшеуі де үнсіз еді. Көкбай болса ашулы, Күлшараның да қабағы салыңқы, Бөкенге көзінің астымен ғана қарап қояды, тісі ауырған адамдай кіржие шытынады, ал Бөкен болса ширығып алған, ызақорланып келеді.

	Сәлден кейін ойқы-шойқы тас жолдан шығып, аудан-аралық үлкен жолға кеп түскен, айнадай жалтыраған асфальт үстімен машина сырғи жөнелді, әлгіндегі тарс-тұрс селкіл майда жұмсақ дірілге ауысты.

	Үлкен жолдың үсті ағылған машина екен. Көбісі астық тиеген үлкен ЗИЛ-дер, соңдарында тіркемелері бар, қарсы келе жатқандарында жолға сыймайтындай, тапап кететіндей боп көрінеді де қастарынан зу-зу етіп дауылды екпіндерімен аударып кетердей боп өте шығады.

	– Осындай машинаның су жаңасын бір жыл айдар ма едім, шіркін! – деді Көкбай кенет.

	– Е, біздің ауылда бар емес пе, мұндай машиналар, – деген Күлшара.

	– Бар ғой, бірақ әлгі бастықтың мен дегенде ит жыны ұстап қалады емес пе. Талай рет сұрап бардым алдына, бір жыл айдайыншы деп, бермейді. Соған ерегескенде, мына, аудандағы автоколоннаға кетіп қалайын деп те талай ойлағам, апам көнбеді ғой: «Ел-жұрттан безіп қайда бармақпыз», – деп қия бастырмайды.

	– Е, қойшы, сен де... апаңдікі дұрыс. Бастыққа ерегесем деп, расында да ауылдан кетпексің бе?

	– Келіп тұрам ғой, – деді Көкбай бұған көз қиығымен күлімсірей қарап.

	– Қойшы, сонда да.

	Көкбай қарқылдап күліп жіберді.

	– Жай айтам. Кетпеймін ғой, – деді онан соң. Оң қолымен Күлшараны құшақтап, сәл арқасынан қаққан.

	– Жә, мына, Бөкеннен ұялсаңшы, – деді Күлшара аяқ асты тәлімси қап.

	Өй, қойшы соны, – деді Көкбай реніші мен ызасын жасыра алмай.

	«Қойсаң қой», – деп іштей тістескен Бөкен де басын сыртқа бұрып томсырайып отырып алды. Алыста мұнарға батып тау сілемдері көрінеді. Жердің шеті сол тау сілемдерімен шектелетін сияқты, аспан күмбезі де сол таулардың сыртын орап көмкеріліп тұрғандай әсер етеді. Егер географиядан оқымаған болса Бөкен де қазір ертедегі адамдарға ұқсап:

	«Мынау жалпақ жазық жердің бір шеті сонау тау сілемдерімен барып шектелетін болар» деп ойлар еді. Өйткені осылай жай қарағандағы алар әсері солай ғой. Сондықтан географияны білмеген бұрынғы адамдарды әсте кінәлауға болмайды. «Әй, осы біздің Көкбай да географияны білмейді-ау»...

	– Осы мен асфальт жолда жүре алмаймын, ұйқым келеді, – деді әлден уақытта Көкбай есінеп.

	«Саған салса со ауылдың көшесін шулатып, ой-шұқырын түгендеп жүру ғой, – деп қойды Бөкен оған іштей қитыға. – Тағы да өзі ауданға автоколоннаға кетейін деп едім дейді. Сендейді автоколонна қайтпек».

	Ыстық жел қарсы алдарынан жалынша шарпып тұр.

	Үшеуі де пысынап, тершіп мазалары кетіп маужырай бастады. Күлшара әтір иісі аңқыған орамалымен дамыл-дамыл желпіне берген, әуелде танауын қытықтап сүйкімді көрінген иіс қазір Бөкеннің ит жынына тиіп келеді. Жақтырмағанын сездіріп шолақ танауын тыржитып қойды. «Осындай әйелдің жағынған әтірі қайбір таза дейсің. Апам айтатындай ұшынып ауырып қалмасам жарар еді».

	– Қазақ деген осы енді, – деді Көкбай үзілген бір әңгімесін жалғағандай.

	– Бәрі сол, – деді Күлшара да оны қостап.

	«Пах, шіркін, екеуің оңып тұрсың».

	Алыстан көк-жасылға оранған қала да көрінді. Қалың ағаш арасынан әр-әр жерден қабатты биік үйлері ағараңдайды.

	– Мына Көкталға суға түсіп, жуынып-шайынып, салқындап алайық, – деді кенет Көкбай. Сөйтті де өзі машинасын жолдан шығарып, алдағы биік көпірдің жоғарғы жағына қарай бұрды. Қалың өскен шілік талдың арасынан өтіп иіріле аққан көк айдын өзеннің жағасына кеп тоқтады. Өзі бірінші боп жерге секіріп түсіп керіліп-созылып, қол-аяғын сермеп жаттығулар жасап, өзеннің тереңдеу-ау деген тұсына барып құмдауыт қабақтың үстіне шешіне бастады.

	– Әй, Бөкен, екеуміз мына жерге шомылайық, бері кел, – деді көңілдене дауыстап.

	Күлшара үн-түнсіз бұлардан бөлектеніп, қалыңдау өскен шіліктің арасына қарай кетті.

	Көкбайдың қасына кеп, Бөкен де шешінді. Онан соң екеуі қатар тұра қап, мөп-мөлдір боп тынық ағып жатқан суға күмп-күмп берді. Мұздай суға екі-үш реттен сүңгіп алғаннан кейін екеуі де денелері құс еттеніп дірдектеп жағаға шықты да, құмдауыт жерге қатарласып жата кетті.

	– Рахат, ә?! – деді тісінің арасынан шырт еткізіп түкіріп қойған Көкбай.

	Бөкен басын изеді.

	– Қозғалмай жат, қазір тез жылынасың, – деп Көкбай ыстық құмды қос қолдап көсіп-көсіп алды да Бөкеннің арқасына үйді. Суық судан кейін денесін ыстық құм түйіршіктері қарыған Бөкен сықылықтап күліп жіберді.

	– Жақсы ма, екен?!

	– Иә. Қытықты келтіреді. Кел, енді мен сенің арқаңа үйейін.

	Енді Көкбай етпетінен жатты да, Бөкен оның арқасына құм үйе бастады.

	– Ой, өй, күйгізіп кетті... Ой... ыстығын-ай, – деп Көкбай шыдамсызданып ыршып-ыршып түскен. Бөкен ішегі түйілердей күлкіге батты да қалды.

	Өстіп екеуі әлгіндегі араздықтарын ұмытып біраз уақыт ойынға кіріскен.

	– Арғы жағаға жүзіп өте аласың ба? – деген Бөкен.

	– Бұл өзенің маған сөз емес, – деді Көкбай үстінің құмын қаққылай тұрып. – Әскерде мен кәдімгі атақты Дон өзенінен де жүзіп өткем. Ені бір төрт жүз метрдей болады-ау деймін.

	– Соқ өтірікті.

	– Рас айтам. Сенбесең мына Көкталды дем алмастан он шақты рет жүзіп өтіп көрсетейін.

	– Көрсет.

	Көкбай іркілген жоқ, суға секіріп кеп қойып кетті де, арғы жағаға қарай сып-сып етіп малти жөнелді. Басын қақайтып суда жүзетін жылан сияқты кеудесі судың бетінде барады, арғы жағаға жете бере жалт бұрылып кейін қарай қайтты. Адам қызығардай сән, жеп-жеңіл малтиды екен. Бөкен оған қызыға да сүйсіне қарап қапты. Бергі жағаға жеткен соң Көкбай судан шықты.

	– Түу, суығын-ай! Таудың суы емес пе, сүйегімнен өтіп кетті ғой, – деді дірдектеп. – Донның суы жып-жылы ғой, оның үстіне ағысы да мұндай қатты емес.

	– Жақсы малтиды екенсің, сенемін, – деді Бөкен.

	Көкбай құм үстіне аунап кетті де, Бөкен оны жылытпақ боп үстіне құм үюге кірісті.

	– Брр-р!.. – деп қояды Көкбай. Сәл жатты да, қайтадан ұшып тұрып әлгіндегі Күлшара кеткен қалың шілік арасына қарай жүгіре жөнелді.

	– Пай, пай, шешінгенде қандай әдемісің, ей! Аппақ екенсің-ау! – деп таңдана дауыстағаны естілген.

	Күлшара шыңғырып жіберді, артынша күмп етіп суға түскені естілді.

	– Ұятсыз, онысы несі, суға түсіп жатқан әйелдің қасына келмегін, – деді онан соң ашулы үнмен.

	– Уай, менен ұяласың ба?

	– Е, ұялмағанда ше? Немене мені ұяты жоқ деп пе ең?! О несі, ей!

	Кет, кәне! Тоңып бара жатырмын, судан шығам. Кет, деймін!..

	Көкбай шілік арасынан сөлбірейе шығып Бөкеннің қасына кеп отырды. Енді екеуі де үн-түнсіз күнге біраз қақталды да, онан соң жуынып-шайынып киінуге кірісті.

	Қалаға бұлар келгенде күн түске таяп қалған. Кіре беріс көшедегі автобустың алғашқы аялдамасында Көкбай машинасын тоқтатып Күлшара мен Бөкенді түсіріп қалдырды да, өзі қаланың басқа шетіндегі мотор жөндеу заводына кетті. Сағат үште базардың алдында кездеспек боп келісті. Енді Күлшара аяқ асты Бөкенді іш тартып «Бөкентай, Бөкентай» деп мүләйімси қалған.

	– Бөкентай, сен қаланы жақсы білесің ғой, мені қасыңнан тастамашы, – деген жалына сөйлеп. – Әйтпесе мен адасып кетем.

	Бөкен үндеген жоқ. «Басқаға Бөкентай болсам да дәл саған Бөкентай емеспін», деді іштей қитығып. Көп күттірген жоқ, автобус тез келді. Күлшара Бөкеннің етегінен ұстағандай жармасып бірге отырған.

	– Бөкентай, ең әуелі, әлгі алтын сақина сатылатын дүкенге барайықшы, – деді самбырлай сөйлеп.

	Автобус ішіндегілер енді тегіс бұрылып бұл екеуіне қарай қалған. Кейбіреулері жымыңдай күліп бастарын шайқайды, Күлшараның сөзіне таңданғандары ма, әлде үстіндегі олпы-солпы киімін ерсі көргендері ме – белгісіз. Автобустың арт жағында тұрған Бөкен құралпылас сүп-сүйкімді екі қыз жыртаң-жыртаң ал күлсін келіп, кезек-кезек Күлшараға қарап алады да, бірін-бірі түртпектеп кеп күледі. Бөкен жерге кірердей боп қысылып, намыстанып тұр. Күлшарадан қалай құтылудың амалын іздеді. Автобус үшінші аялдамада тоқтап, енді қозғала берген кезде атып сыртқа шығып, түсіп қалды.

	«Ух, құтылдым ба, әйтеуір» Енді келесі басқа автобусқа мініп кітап дүкеніне баруым керек деп түйген. Осы сәт әлгі жүріп кеткен автобус анадай жерге барып шиқ етіп тоқтай қалды да, артқы есігі ашылды. Күлшара шықты қапшық, дорбасын көтеріп.

	– Әй, Бөкентай, мені тастап кетпегің не?! – деді дауыстап.

	«Ой, масқара-ай» Бөкен ұяттан өртеніп кете жаздады. Автобустың артқы терезесінен әлгі екі қыздың әйнекке жабыса қап жыртақтаған түрлері көрініп барады. «Түу...»

	– Бөкентай, базарға келдік пе, біз? – деген Күлшара қаннен-қаперсіз қасына таяп.

	– Жоқ, – деді теріс айналған Бөкен. – Мен базарға бармаймын, кітап дүкеніне барам.

	– А. Қап, онда мен бекер түсіп қалдым ғой жаңағы автобустан, – деп өкінді Күлшара.

	«Бөкентай дейді ғой тағы да», – деді ыза болған Бөкен. Тағы бір автобус кеп тоқтаған.

	– Міне, мынау базарға барады, – деді Бөкен күңк етіп.

	Күлшара соған отырып кетті. Жалғыз қалған Бөкен иығынан ауыр жүк түскендей арқа-басы кеңіп жадырап қалды.

	Бөкен қалада адаспайды, бұрын апасымен талай рет келіп барлық дүкендерді аралап, базар базарлап қайтып жүретін. Енді ол келесі автобусқа мініп, орталық кітап дүкенінің алдынан түсті. Оқулықтар сатылатын бөлімде біраз адам бар екен, кезекке тұрып жарты сағаттың ішінде өзіне керекті кітаптардың бірталайын сатып алды. Гуляға геометрия алды, онан соң сурет салатын майлы бояулар, жылтыр блокноттар сатып алды, тек ақ табақ қағаздар табылмады. Бір балмұздақ алып жеді, газды су ішті. Рақат! Қаланың бір жақсысы осы – ақшаң болса бәрін де сатып жеуіңе болады.

	Базардың шетіндегі мата дүкеніне кірген, басы айналып кетті, көздің жауын алған неше түрлі маталар шұбатыла ілініпті. Шіркін, ақшасы көп болып, апасына бір жақсы көйлектік зат алып қайтса! Қазір қалтасында небәрі алты-ақ сом ақшасы қалды. Оған не келеді.

	«Бәлем, ержетіп ақша табайын, сол кезде болсын. Апама мынау матадан бір көйлек, анау матадан бір көйлек... О, әне біреуі тіпті әдемі екен, одан бір көйлек, мына жасыл гүлдіден бір көйлек... әйтеуір осындағы жақсы матаның бәрінен бір-бір көйлек сатып алармын-ау, – деп армандады.

	Мата дүкенінен шығып, шаруашылық дүкеніне кірген: туу, тізіліп жатқан құлыптардың көбін-ай, неше түрлі ғой, ал анау витринадағы заттардың көбісінің неге керек екенін Бөкен білмейді екен; тек балта, тырма, аша, күректерді ғана біледі; әнеу кішкентай күректің басының сүйкімдісін қарашы, өзі арзан екен, сатып ала кетер ме еді.

	«Жоқ, қазір емес, қайтарда болсын».

	Бұл дүкеннен шыққанда мұрнына жас сорпаның аңқыған иісі келді. Сол-ақ екен, жүрегі сазып, қарны ашып сала берді. Сорпа иісі анадай жердегі асханадан келіп тұр. Енді Бөкен ойланбастан солай қарай тартты.

	Асхана іші халыққа толы екен. Тамақ беретін жерге барып кезекке тұрғаны сол еді, «Бөкентай, Бөкентай!» – деп шақырған Күлшараның даусы естілді. Алдыңғы қатарда тамақ алып тұр екен.

	– Бері кел, бол тез, міне, саған да алып тұрмын, – деп қояр да қояр емес. Бұл қозғала қоймап еді, төңірегінде тұрғандар тегіс:

	– Әй, бала, сені шақырып тұр ғой!

	– Ұялма бар, алға өт, әпкең шақырып тұр!

	– Жолдастар, мына баланы әпкесіне қарай өткізіп жіберіңдерші, өзі тым ұялшақ неме екен.

	– Ауыл баласы емес пе, жасық келеді, – десіп кеу-кеулесіп, мұны еріксіз алға қарай лықсыта итеріп, Күлшараның қасына өткізіп жіберген.

	– Бөкентай, сен не жейсің, кәне, сиырдың еті деген соң мен мынау қуырдағынан алып тұрмын, – деді Күлшара бұған сыбырлай сөйлеп.

	– Мен де содан жейін, – деді Бөкен міңгірлеп.

	Оған қоса Бөкенге капуста сорпа – ши алды, екі стаканнан шәй, тәтті тоқаштарды екеулеп көтеріп асхананың түкпір жағындағы босаған орынға барып жайғаса отырып, тамақтануға кірісті. Өзінің тамағы үшін Бөкен Күлшараға бір сом беріп еді, анау алмай қойды.

	– Қойшы әрі, қаланың адамдары құсап о несі! Бір ауылдан бірге келіп отырып бірді-жарым тиын-тебенді санасқанымыз ұят емес пе, – деп сөгіп тастады тіпті.

	Бөкен біріншісін де, екіншісін де терлеп-тепшіп отырып соғып жеп алды, ыстық шәйден бір-екі ұрттады да ішпей қойды.

	– Қазір далаға шыққан соң газды су ішемін, – деді.

	Оның есесіне қуырдақты онша сүйсініп жей алмаған Күлшара үш стакан шәйді де ысқыртты. Дәл ауылда өз үйінде отырғандай-ақ сел-сел терлеп, орамалымен маңдайын сүртіп қояды.

	– Тамағынан ұшынып қалам ба деп қорқам, қанша дегенмен бұл жерде шошқаның етін де пісіреді ғой, – дейді.

	Тамақтан кейін екеуі тысқа шығып, асхананың алдындағы ағаштың көлеңкесінде біраз салқындап отырды. Бөкен әйнекті будкаға барып екі стакан газды су сіміріп алды. Енді екеуінің де көңілдері хош, ары-бері өткен қала адамдарына, олардың неше түрлі киім киістеріне қарайды. Аса қысқа етекті көйлек киген әйелдер өткенде Күлшара бетін шымшылап сықылықтап кеп күледі, ал Бөкен болса ондай әйелдерге қарауға ұялып теріс бұрылып кетеді. Осылайша екеуі жарты сағаттай демалып, онан соң тағы да дүкендер аралады.

	Сағат үште бұлар базардың алдына шыққан, Көкбай да уәдесінде тұрып келе қалды. Бар шаруасын тындырыпты, бұлардан не бітіргендерін сұрап жатыр. Бөкеннің кітаптарын көріп: «Молодес!» деп қойды. Күлшара да алған заттарын көрсеткен, тек тігулі дайын көйлек ала алмапты.

	– Тіпті қалай аларымды білмей қойдым. Дүкеннің ішінде киіп көріңіз дейді, онда қалай шешінбекпін. Сені күттім, өзің алып берші, – деді.

	– Жүр, онда мен сені арнайы әйелдер киімі сатылатын дүкенге алып барып қайтайын, – деді Көкбай. – Ал сен Бөкен, біз қайтып келгенше дүкендерді аралай тұр. Біз тура сағат бесте келеміз, осы араға.

	– Мақұл.

	Жалғыз қалған Бөкен асықпай жүріп базар аралады. Апасына ала баруға кепкен өріктен және мейізден сатып алды. Онан соң екі балмұздақ сатып алып, базар қақпасының алдындағы көлеңкеде тұрған орындыққа кеп отырып, бірін қасына қойып, бірін жеуге кірісті. Әуеліде асап-асап жеген, тісі сырқырап кетті, тіпті өңешіне дейін мұздай жөнелді.

	Дегенмен, екіншісін асықпай жеу үшін біріншісін тезірек қылғыта асыға жеуге тура келді.

	Ал екінші балмұздақты асықпай тілімен жалай отырып, дәмін ала тамсана жеді.

	Көкбайлар айтқанындай тура сағат бесте қайтқан жоқ, бес жарымда да қайтпады, алтыға таман әзер келді. Міне, ғажап! Машинадан түскен Күлшараны Бөкен тіпті танымай қалды.

	Қалаша әдемі киінген сұлу келіншек ақсия күліп қарап келе жатыр.

	– Бөкентай, көйлегім қалай? – деді. Өзі ұялшақтап қызарып кеткен.

	– О-о, керемет екенсіз! – деді Бөкен ішегін тарта таңданып.

	Күлшараның алды-артына шығып сүйсіне қарап қалған.

	– Жаңа киімді тазаланып киейін деп жаңа жолда моншаға түскенбіз, содан кешігіп қалдық.

	Көкбай бұларға бұрылмастан шаштаразға кіріп кеткен, ол шыққанша Күлшара мен Бөкеннің күтулеріне тура келді. Бөкен барып тағы екі балмұздақ сатып әкеп, бірін Күлшараға берді. Енді екеуі орындыққа қатарласа отырып балмұздақ жей бастады.

	– Бөкентай, осы Көкбай ағаң қандай жігіт өзі? – деп сұраған Күлшара.

	– Қандайы қалай? – деді түсінбеген Бөкен.

	– Жақсы ма, әлде жаман ба, деймін.

	– Ә-ә, жиен ағам болса да шынымды айтайын, жынды ғой, – деді Бөкен ағынан жарылып.

	– Қойшы, Бөкентай, жындысы несі.

	– Рас айтам.

	– Е, онда сен нағыз жындыны көрмеген екенсің, – деді Күлшара күрсіне сөйлеп. – Менің күйеуім Мәшеннің ішкен кезін көрсең...

	– Көргем талай рет. Дүкеннің алдында тұрып ішіп ап, онан соң атын борбайлай сабап әкесі өлгендей көшені бойлай шабатын.

	– Әне, шын жынды деп соны айт.

	Осы мезетте шашын қидырып болып сыртқа шыққан Көкбай:

	«Ал кеттік!» – деген бұларды қолын сермей шақырып. Бөкеннің байқағаны ертеңгісін мамық жабысып, кірі баттасқан Көкбайдың шашы жып-жылтыр боп таралып қапты. Шашының арасынан құйқасына дейін аппақ боп көрінеді. Моншаға түскені білініп тұр.

	Қаладан шыққанша Бөкен машинаның үстіне шығып отырған, онан соң қайтадан кабинаға ауысты.

	Кешке қарай күннің аптабы қайтып, қарсы алдынан қоңыр салқын самал соқты. Асфальт жолмен заулаған машинаның көлеңкесі алға қарай ұзара түседі.

	Қаладан үш шақырымдай шыққан соң, Көкбай асфальттан бұрылып даланың борпылдақ қара жолына түсті. Бір кездері қаладан бұлардың ауылына тура қатынайтын төте жол еді бұл. Бүгінде арба жеккен бірді-жарым жолаушылар болмаса, шаң-топырағынан қашып машинамен ешкім жүрмейтін.

	– Бағанағы үлкен жолмен біздің ауылға дейін сексен шақырым, ал мына жол алпыс шақырымдай ғана, – деді Көкбай Күлшараға түсіндіргендей. – Оның үстіне бұл жол тура сендердің сиыр қораларыңның жанынан өтеді, сені жолдан түсіріп кетуге де жақсы.

	– Мейлің, өзің біл. Тіпті ешқайда түсірмей алып кетсең де еркіңдемін ғой, – деді Күлшара сыңғырлай күліп.

	Шаңы бұрқыраған ойқы-шойқы қара жолға түскен соң машина изектеген бүлкіл жүріске ауысқан, Көкбай да енді асфальт үстіндегі ширыққан күйінен босаңсып, қол-аяғы жазылып, арқасы кеңіп сала берді, көкшіл көзінде қуақы күлкі ойнап жылт-жылт етіп төңірекке шүйіле қарап қояды. Баранканы сол қолымен ұстап отырып оң қолын Күлшараның мықынына қарай жүгірткен, оқыстан қытығы келген болу керек Күлшара бүйіріне біз сұғып алғандай шоршып түсті: «Хи-хи-хи-хи...» деп сықылықтап кетті, онан соң: «көктүйнек, онысы несі, ұят емес пе», – деп бұртаңдаған болды. Осы сәт жолды көлденең кесіп өткен арық кездесіп қап, Көкбай колын еріксіз тартып алып, машина жүрісін кілт баяулатқан, арттарынан ілескен қалың шаң лап етіп кеп өздерін басып қалды.

	Екеуі де өмірінде мұндай шаң көрмегендей «Фу-фуласып» біразға дейін өп-өтірік пысқырынып-түшкірінумен болды.

	Бұлардың әлдеқандай болған мына түрлеріне Бөкеннің күлкісі келді. Енді ол бұларға қарамауға, сөздеріне мүлде құлақ түрмеуге бекініп басын кабинадан шығара отырған.

	Үлп еткен желі жоқ ойлы-қырлы жусанды дала тым-тырыс, дөңес-төбелердің бірі – тақияға ұқсап домаланып, бірі – шөгерілген түйеше өркеш-өркеш болып, енді бірі – төңкерулі сүйір қайық сияқты созыла теңкиіп кейіндеп қалып жатыр. Мына қызықты қара: жолға таяу төбешіктер машинадан кейіндеп артқа қарай жылжыса одан әрідегі алысырақ төбелер машинамен жарысып алға қарай жылжитын сияқты: машина қаттырақ жүрген кезде әлгі екі аралық ілгері-кейінді үйіріле жылжып басты айналдыратындай.

	Машина белден бел асады, кешкірген күннің қызғылт сәулесі соңдарынан қалмай ілесе қуады. Машина қашып келеді де, күн сәулесі қуып келеді. Алайда машина ілгері жылжыған сайын күн сәулесі қуа беруге шаршағандай кейіндей түсетін сияқты. Біртіндеп дала кейпі қара көлеңке тартып, күн сәулесі тек биік төбелердің басында ғана қалды. Жол сондай бір биік төбені белінен басып өтіп, енді еңіске бұрылған, машина төмен қарай жұлдыздай сорғалап аға жөнелді, сол кезде күннің соңғы сәулесі де ғайып болған еді.

	Бөкен басын ішке тартып түзеліп отырған.

	– Жол ортасына келдік, – деді Көкбай. Өзі ыңылдап әндетіп қойып оң қолын со бағанағысындай Күлшараның мықынына жүгіртіп отыр екен. Күлшара болса үйренген сияқты, шоршымайды да, қымсынбайды да, Көкбайға қарай тығыла түсіп дәл бір кішкентай балаша тілін сақауландырып, шолжаңдап еркелей сөйлейді:

	– Су іскім келді. Сөлдедім, – дейді.

	– Қазір, қазір, сәл шыда, анау бөктерде бұлақ бар, – дейді Көкбай. Ымырт шапағы солғындап, Көкбай мегзеген бөктер қарауытып көрінеді. Бөкенді екеуі де мүлде ұмытқан, кабина ішінде өздері ғана келе жатқандай сөйлеседі.

	– Айтпақшы, кеше сенен сұрайын деп ұмытып кетіппін, – дейді Күлшара сақауланғанын қойып. – Сені жұрт әйел алады деп жүр ғой?

	– Кім айтты?

	– Естідім. Өзің жасырсаң да жақсы білетін біреуден естідім.

	– Әй, осы жұрттың құлақтары приемник боп кеткен-ау, бір сыр жатсашы, бұ...

	– Жә, оның кім, айтсаңшы?

	– Өй, жәй, әншейін. Анау бір күні шай үстінде апам: «Жұмағұлдың қызына сөйлессек қайтеді» деген, мен: «мейлің» дей салғам, сол сөз шығар естігенің.

	Бұл кезде бұлар әлгіндегі қарауытып көрінген бөктерге де жеткен, Көкбай жерге бірінші боп секіріп түсіп керіліп-созылып, қол-аяғын сермеп біраз бойын жазды. Күлшара да машинадан түсіп, екеуі жолдан ұзай бастаған. Бөкен соңдарынан ілесе жүрді.

	– Әй, сен қайда барасың? – деді Көкбай зекіп.

	– Мен де су ішем, – деген Бөкен.

	– Сонан кейін ішесің, қазір анау машинаны қара, – деді Көкбай өктем дауыспен бұйыра сөйлеп.

	– Қарамаймын, сендермен бірге барам.

	– Ақымақ, бұл бөктерде ешқандай да су жоқ.

	Бірақ Бөкен естімеген адамша соңдарынан ілесе берді. Көкбай ыза боп кейін қайырылды.

	– Желкеңді үзем, қайт енді. Бөкен тайсалмастан жүре түскен.

	– Мейлі, ұялмаса жүре берсінші, – деді осы тұста Күлшара, – Жүр бері, Бөкентай, жүр...

	Көкбай қасына жетіп келгенде де шегіншектеген жоқ, әлуетті қол жағынан тартып жібергенде де міз бақпай қайсарланып тұрып алды.

	– Екеуің де адам емессіңдер, – деді тістеніп.

	Кенет Бөкен жалт бұрылып кейін қарай жүгірді, есіне Көкбайдың машина кілтін ілулі күйі қалдырғаны түскен, өзінің жазда сиыр фермада бір рет сүт таситын машинаны от алдырып жүргізгенін және есіне алған осы сәтте. Кабинаға секіре отырып кілтті бұраған, цифрблаттар тегіс жанып, кішкентай тілдері жыбыр-жыбыр қағып қоя берді, стартерді басып от алдырып еді, машина дүр ете түсті, жарқ еткізіп фарды жақты. «Адам емес...

	Екеуі де адам емес» – ойы ма, әлде ызалана күбірлегені ме – өзі де білмейді. Машина қозғалып жүріп кеткен.

	– Бөкен! Иттің баласы, тоқта-а! Өлтірем!

	Соңынан Көкбайдың ақыра айқайлағаны естілді. Бөкен тоқтаған жоқ. «Екеуі де адам емес» ...Машина салдыр-гүлдір етіп қара жолдың жарлауыт екі жиегіне кезек соғылып, аударылып түсердей боп бұлталақтап келеді. Тоқтап қалмасын деген оймен Бөкен газды баса түскен, машина ытқақтай жөнелді, қара жол қисалаң-қисалаң боп көрінеді.

	– Бөке-ен!.. Бөке-ен!.. Тоқта-а!..

	Көкбайдың жандәрмен дауысы. Көлденең арық! Не істерін ойлап үлгергенше болған жоқ, машина тарс-түрс етіп секіріп-секіріп кеткен, Бөкен басының кабина төбесіне сарт етіп соғылғанын, тілін тістеп ала жаздағанын аңғарды. Жөнделіп отырғанынша машина жүрісі де түзелгендей болды, бірақ жол тарылып кеткен сияқты, машина сыймағандай біресе оңға, біресе солға соғыла береді. Жол жиегіндегі жусандар мен ши қияқтар алақ-жұлақ түскен машина фарының жарығында қалың өскен шоқ ағаштар мен теректерге ұқсап состиып-состиып екі жақтан бірдей қаумалай төніп тұрғандай боп көрінеді.

	– Бө-өке-ен!...

	Көкбай соңынан қалмай жүгіріп келе жатқан сияқты. Машина өрге қарай шығып келе жатқан болу керек жүрісі ауырлай бастады, тоқтауға болмайды, бұл газды баса берді, құлағына қара жерді қақ айырардай дір-дір етіп төбенің үстіне әзер деп көтерілді-ау, дәл осы сәт артынан қатты тартып тұрған біреу жіберіп қалғандай сәл ойпаң жазыққа қарай лақ етіп аға жөнелді...





БІРЕУ




	Мылтықты кезене бергені сол еді, кекіліктер дүр етіп сайдың екінші аласа қабағына қарай ұшты. Семіздіктен добалдай-добалдай боп ауырлап, қиыршықтай жауған қар мен лекіте соққан жел өтінен қырындап әрең ұшады, қарсы қабақта едәуір төменде ақ қардың ортасында қара қотырланып жатқан жықпыл тастарға әрең жетті. Онан әрі бастарын қаздитып тырағайлап жықпыл тастардың арасына тығылыса бастады.

	Бұл енді ес-түсі қалмай далбақтап солай қарай жүгірген. Әбден еті қызып елігіп алғаны сонша қардың қалыңдығын да, жолындағы етек-жеңіне орала берген бұта-бөргезді де елең қылар емес, екі көзі қарсы беттегі жықпыл тастар арасында қылтың-қылтың етіп жорғалап байыздай алмай жүрген кекіліктерде. Нағыз қызық шақ енді келген тәрізді. «Кемінде екеуін түсіруім керек! Екеуін!.. Иә сәт!..» Ертеден бергі сенделген еңбегі ақталайын деді-ау, ақыры. Көңілге алғаны орындалатын болды. Бұйыртса Әлибек Дәстеновичті: «Ор-ри-ги-нально!» – дегізіп таңдайын бір қаққызатын болды. «Кемінде екеуін...» Дәл сол жақ құлағының түбінен мылтық гүрс ете түскен, өзі иығынан біреу қағып жібергендей тоңқалаң аса жаздап барып жалп етіп отыра кетті, осы мезетте мылтық тағы да гүрс етті.

	Есі сәл ауытқыған күйде не болғанын түсіне алмай ұмтыла беріп қайта шоңқиды. Аяғы күпсек қарға қара саннан кіріп кеткен. Бірдеңеге сүрініп кетіп жығылды ма, әлде еңіске қарай жүгіргенде өз екпінін ірке алмай ұшып түсті ме? Сол жақ иығы ып-ыстық боп тыз ете түсті, онан соң қалың сан еті тызылдай жөнелді. Сәл есін жиғандай боп, бір мүлтіктің кеткенін сезіп, орнынан бірден ұшып тұрмай әуелі төңірегіне қарады: аспан әлемін тұмшалап салбыраған боз тұман, қиыршықтап жауған қар түйіртпектері, леки соққан саябыр жел – бәрін де енді ғана аңдап, енді ғана көргендей болды. Қарсы қабақтағы жықпыл тастарға көз салған, безектей жорғалаған кекіліктердің бірі де көрінбейді.

	Әлгінде гүрсілдеп мылтық атылған кезде дүркіресе үркіп төменге құзға қарай алыстай ұшқандарын көзі шалып қалған. «Түгел ұшып кетіпті-ау. Қап! Бір-екеуін түсіріп алғанда болып еді, тым семіз екен өздері», – деді өкініп. – «Әлибек Дәстеновичтің таңдайын бір қаққызам ба дегенде...» Көңілі құлазып сала берді. Сонан кейін ғана өз жайын ойлаған.

	«Әлгіндегі өз мылтығым-ау атылған. Құдай сақтап аман қалғанымды, қарашы», – деп қойды күңкілдеп. Орнынан жайлап тұра беріп еді, сол қолы мен сол жақ саны дуылдап ұйығандай боп бүкіл өне бойын жайсыз бір діріл билей жөнелді. Басы айналып, көзі қарауытып бұлдырап кетті. «Шынымен-ақ өзімді-өзім атып алдым ба?» деген үрей келгенде есінен танып қайта құлап қала жаздады. Омырау түймесін ағытып оң қолымен сол жақ иығын сипаған, алақанына жылымшы бірдеңе білінді, қолын көріп еді қан екен, онан соң дуылдап тұрған сол аяғын көтере берген, қар үстіне шалбарының әлгіндегі оқ тескен жерінен қан тамшылаған екен.

	«Мәссаған, ал керек болса!» Тіпті қорқарын да, күлерін де білмеді. Қорқайын десе жанап өткен ажалдан аман қалғаны қандай зор олжа, ал күлейін десе қараптан-қарап айдалада өзін-өзі жаралап алғаны мынау. Өз жүрегінің дүк-дүк етіп соққаны естіледі. «Әйтеуір жүрегім аман. Сірә, бытыра жеңіл ғана жаралап өткен болу керек, ауыр тисе бүйтіп отыра алмас едім ғой», – деп ойлады.

	Жарақаттарын таңуды ойластырған, бірақ ол әрекетінен ештеңе шықпайтынын сезді, біріншіден, мына суықта шешінуі қиын, березентпен тысталған қалың шолақ тон, сырмалы қалың шалбар шешінуге де, қайта киінуге де дорбиып өте қолайсыз; екіншіден, немен байлайды, жейдені жыртып байлағанмен оның себі болар ма, тіпті қалай байлайды? «Жә, пәлендей ауыр жарақат емес қой». Тек әлгіндегі дүркірей ұшқан қалың кекіліктен құр қол кетудің еш жөні жоқ сияқты.

	Құзға соңдарынан қуа түссем бе екен? Жүре бастап еді сайдың табанына қарай қар тіпті қалың екен. Егер ұзап түсер болса кері қайтып шығуы қиынға соғатын түрі бар. Оның үстіне буындары дірілдеп құздағы қалың жықпыл тастар арасымен секіріп жүре алмасына да көзі жетті. Қой, енді осы бас амандықта ауылға қайтқан жөн болар. Дәрігерге тезірек жету керек. Жеңіл жараның өзін ушықтыруға болмайды. Алдыңғы жылы Сұңғат деген жігіт бетіне шыққан шиқанның аузын жұламын деп содан-ақ ушығып өлді ғой.

	Ол кері бұрылып, бөргезге ілініп жатқан қос ауыз мылтығын көтерді. Бұтаға ілініп атылған екен. Мылтығына сүйеніп таяқ қып әлгіндегі өзі жүгіре түскен ізбен кейін қарай жайлап жүре бастады. Өне бойын тегіс жайлаған діріл басылар емес. «Түу, қатты қорқып қалыппын ғой», – деді даусын шығара күңкілдеп. Көңілін орнына түсірмек боп тағы біраз тыныстай тоқтады. Иығы болмаса аяғының жарақаты болымсыз ғана болу керек, ауырғаны басылайын деді.

	Енді анық байқады: қар едәуір қалың жауыпты, кей тұстарда қара саннан келеді; төңірек бұлыңғыр, жаяу борасын үрлеп тұр, кей жерлерде әлгінде ғана өзі жүріп келген ізді жып-жылмағай етіп көміп те тастапты; сәлден кейін ізінен мүлдем адасып қалды. «Қазір бір-екі жотаны асқан соң шөп тартқан шана жолға түсем ғой» деп ойлады. Өрге қарай жүргендікі ме, ыссылап, денесі терши бастады. Сәл тоқтап өзінің тұрған жерін мөлшерледі: бала күнінен қысы-жазы талай шарлаған өңірі ғой, анау кейінде қалған Күркілдектің сайы, өзі қазір жоңышқалы жамбасты көлденең кесіп келеді, ал ауыл бұл арадан алты-жеті шақырым, көзін жұмып-ақ тауып барады әлі. Тек қанды көп кетірмей тезірек жетуі керек.

	Әлсіреуге әсте болмайды. Алғашқы ет қызу кезіндегідей емес, біртіндеп ауырсынайын деді. Сол иығы төмен тартып, зілденіп келеді. Сол аяғындағы пимасының іші де суланып, бір түрлі тітірендіре бастады. Бұрын білмеген екен, мылтығы мұндай ауыр болар ма, көтеріп жүруге шамасы келмеді, бауын ағытып сүйретіп жүрді. «Жә, ештеңе бола қойған жоқ қой», – деді өзін-өзі жұбатып. Тек әттең бір-екі кекілікті атып ала алмағаны ғана өкінішті-ақ. Сонау қаладан арнайы келгендегі мақсатының бірі сол еді. Әлибек Дәстеновичтің таңдайын бір қақтырып, есін шығару еді. Өкінішті-ақ. Жә, кекіліктің қайда екенін біліп алды ғой, ертең күн ашылса қайыра келеді. Иығы ақырын сырқырағандай болды, жүрісі де тым өнімсіз боп көрінді өзіне. Бірақ мына қалың қарда бұдан қатты жүру мүмкін емес. Асықпай өстіп жүре берсе екі сағаттың шамасында ауылға да жетеді. Бәлкім, шана жолға түскен соң, шөп тартқан көлік те кездесіп қалар. «Жә, бұл жарақатты ойлай берудің қажеті жоқ. Басқа бірдеңені ойлаған жөн».

	Есіне, таңертеңгі немере қарындасы Бәтіштің екі баласы, онан қақпанға түсіп жатқан қара ала төбет оралды. Бәтіш бүгін таңертеңгісін бұл аңға жиналып жатқанда қарызға ақша сұраған, дүкенге балалар киімі түскен екен, мектепке барып жүрген үлкен ұлына пальто алуға ақшасы жетпепті. Сәлден кейін бұл мылтығын асынып үйден шыққан кезде, Бәтіш те балаларымен дүкен жақтан қуана қайтып келеді екен. Үлкен ұлына деп алған пальтоны етегімен қар сүйретіп собалаңдатып кіші ұлы киіп апты. Үлкен ұлы көзі жасаурап өзіне деп арнап алған киімге өзінің қолы жетпей сүмірейіп оның соңынан ілесіп келеді. Әттең, бас салып тартып алар-ақ еді, бірақ әлі ақыл кірмеген тентек інісін аяйтын болар. Ал інісі болса оны мүлде маңына жуытқысы жоқ, артымнан жүрме, пальтоға қолыңды тигізбе, деп шыңғырады. Сөйтіп келе жатқанда ұзын пальтоның етегіне сүрініп жығылған, соның өзінде итеріп жіберді, – деп анадай жерде сүмірейіп келе жатқан үлкен ағасынан көріп азан-қазан боп бақырды-ау. «Құдды Айташ екеуіміз сияқты екен өздері», – деп ойлады бұл.

	Айташ – өзімен тете өскен үлкен бауыры. Мұның небір тентектігін, еркелігін қабақ шытпай көтеруші еді. Бұл салған қиғылықтың бәріне ол да Бәтіштің үлкен ұлы ғұсап көзі жасаурай тұрып лажсыз мойынсұнушы еді-ау! Қайран Айташ! Қайран бауыры!.. Көзі жасаурап, ентіге тыныстап, жылағысы келді. Айташтың атын атап өксуге шақ қалды.

	Жоқ! Жүйкесінің әбден босағанын қарашы, шаршағандікі-ау, ит тіршілік иығына мықтап мініп алған. Өзі мынадай халде келе жатқанда әсте жылауға, босаңсуға болмайды. Әне, жаяу борасын түтектеніп, үдей түсетін сияқты. Асығу керек. Әйтпесе, кеш түсіп кетсе, қиын болады. Осы шөп тартатын шана жолға түсетін кез болды емес пе? Ол жол неғып алыстап кеткен. Бұл келе жатқан жері қай тұс өзі? Төңірек тегіс аппақ, келе жатқан бағыты ой ма, қыр ма? Тіпті біліп болмайды. Айдала, көз тоқтатар бұта көрінбейді. Тоқта, жел қай тұстан еді, бағана? Оңынан болатын. Ал Күркілдектің сайынан шыққанда жел ылғи оң жақ қырымнан соғып отыруы керек қой. Дұрыс. Бағытым дұрыс. Ауыл осы тұста.

	Осылай жүре берсем елді бір мекеннен шығатыным анық. Айтпақшы, бағанағы қара ала төбет қайтті екен, байғұс! Айдаладағы қақпанға қалай түскен? Өзі түскеніне бір-екі күн өткен болуы керек. Өйткені әбден ашығып қалжыраған түрі сондай, тартына-тартына аяғы да қиылуға шақ қалған. Обал-ай, егер мен кез болмасам, бүгінгі мына боранда қатып қалатын еді ғой. Өзін босату да оңайға түскен жоқ. Іліккенін жұлып түсердей. Бұ дүниеде қақпанға түскен иттен ашулы ештеңе болмас та, оны босатудан қатерлі және ештеңе болмас. Екеуі жарты сағаттай арпалысқан болар: олай да, бұлай да әрекет етіп көрген, тістерін ақсита сақылдатып мұны мүлдем маңайлатпады. Тіпті бір сәт бұл «өз обалың өзіңе» деп, тастап жүріп кеткісі де келген, бірақ кете алмады. Азаппен өлгенше атып тастасам ба екем деп те ойлаған, оған да дәті бармады. Қанша айтқанмен адамның қолында өскен хайуан емес пе, кісінің көзі қимайды екен, аяйды екен. Ақыры үстіндегі тонын шешіп, итті сонымен бастырып жатып, қақпанды әзер дегенде ашқан. Аяғы босаған ит қаңқ-қаңқ етіп үре жөнелді. Алды-артына қайырылмастан безді ғой. Көпке дейін қаңқылдаған даусы тау-тасқа жаңғырығып зыңылдап естіліп тұрды. Сол қақпаны құрғырды құрып жүрген кім екен? Не түседі деп құрды екен, ақымақ.

	«Оу, бұ мен қайда кетіп бара жатырмын бет алды? Тоқта, тоқта!.. Жел оңынан, мен қырындап жүріп келем. Бағытым дұрыс делік. Ал онда мына келе жатқаным қай жер?

	Мынау бұталар – неғылған бұта? Сайдың қабағына өскен бөргез ғой, өзі. Бұл қандай сай? Менің жолымда мұндай сай болмаса керек еді ғой?.. О-о!..» Иығы сырқырап ауыра бастады. Сол қолы мүлдем салақтап, мылтықтан да ауыр тартып кетті. Әуелде жылымшы боп жөнді білінбеген қан енді қойнын да, қонышын да толтырып шылқылдай бастаған сияқты. Бойы тітіркеніп, тоңазыған тәрізді күйге түсті. Шаршау ма, әлсіреу ме бір нәрсе тұрған жерінде төмен қарай етегінен тартатындай. «Жо-жоқ, аялдауға болмайды, тезірек ауылға жету керек».

	Айнала бұлыңғыр тартқан ақ түтек, жел баяу ғана борай соғып тұр. Қиыршық қар ұнша еленіп себелейді. «Апыр-ай, шынымен-ақ адасқаным ба? Мүмкін емес». Жайлап айқайлап көрген, даусы онша шықпады. Боран қағып әкетіп көміп тастады. Қатты дауыстап айқайлауға иығы, бүкіл кеудесі сырқырап ауырып кетті. Мылтығын оқтады да, оң қолымен әзер деп көтеріп аспандата атты. Бірақ оның дауысы да онша алысқа жетпейтін тәрізді көрінді. «Мынау бір қызық жәй болды-ау». Қой, не де болса алға қарай жүре беру керек.

	Күн кешкіре бастады, әне, төңірек күңгірт тартып келеді. Шіркін-ай, ең болмаса қас қағым бір сәтке күн ашыла қалса, бұл қай жерде тұрғанын, төңіректі бір шолып біліп алар еді-ау, онан соң мейлі, аспан айналып жерге түскен боран соқса да ауылды тауып барар еді. Мынадай күнде қарға адым жерді анық көре алмай қор болады екенсің-ау. Қар да мұнша қалың түсер ме, өзі нығыз, мына боран онан сайын үстелеп жатыр. Жүру қандай қиын, әттең, шаңғы болар ма! Қор болды-ау, қор қылды-ау! Әттең!.. Әттең!.. Бір ықтасын табылып, сәл демалар ма еді, шіркін. Әбден шаршағанын сезді өзінің. Әлсірей бастағаны да анық. Бірақ тоқтауға болмайды. Тоқтаса бітті, жүруден қалады. Осы ет қызу күйден, осы қимылдан танбауы керек. Күші әлі де бар. Тек басы сәл айналғандай, өне-бойы төмен тарта береді. Біраз қан кетті, соныкі болу керек. Жә, мұндай-мұндайға алдыра беретін, денсаулығы онша осал емес еді ғой. Осы өткен жазда ғана студенттердің құрылысшылар бригадасын малшылардың құмдағы қыстауларын жөндетуге апара жатқанда, жолда машиналары бұзылып, өрттей жанған құм шағылдың арасында елді мекеннен жүз елу шақырым алыста бес тәулік отырып еді. Сонда мұнан өзгенің бірде-бірі шөл мен ыстыққа шыдай алмай төртінші тәулікте мүлде қирап түскен, ал бұл болса қолына бақыр алып, төңіректен құдық іздеп еді, бес тәулік дегенде зорға деп бір ескі құдықты тауып, содан бақырмен су тасып, бүкіл бригаданы ажалдан алып қалған. Жо, денсаулығы мықты...

	Оу, бұ неғылған ағаш? Мына жер терең жыра боп шықты ғой! Бұ қай жыра?! Осы мен Жалғызағаштан бір-ақ шыққаннан саумын ба?! Дәл солай. Мынау сол жыраның қақ желкесіндегі долана ағаштың өзі ғой. Бұл жыраның Жалғызағаш аталуы да осыдан.

	Мәссаған... Оның көңілі мүлдем құлазып, жабығып кетті. Отыра қап ұлуға сәл-ақ қалды. Ауылға жетем деп ентелеп аласұрғандағы жеткен жері – Жалғызағаш. Бұл жыра ауылдан мүлде қиғаш, он шақты шақырым жер. Көзі жасаурап долана ағашқа қарады, селдіреген қисық-қисық жалаңаш бұтақтар селк-селк етеді, әр жерінде бір үшеу-төртеуден моншақша салбыраған доланалар көрінеді. Енді ауылға қарай жүру үшін желге ылғи сол жақ жауырынын тосып отыру керек. Бірақ ауылға жете ала ма, жоқ па? Күн болса кешкірді, айнала күңгірттеніп семіп барады. Әлгіндегі жаяу борасын да үдей түскен. Сол қолы ісіп кеткен сияқты, қозғауға болмайды. Үстіндегі киімі де зілдей, тек бір көрімі жылы.

	Ол ауылға қарай бетін түзеп алды да, ілгері жылжып жүріп кетті. Бала кезінен өзінің асыр салып өскен жері. Соғыс жылдары апасы осы Жалғызағаштан пішенде жүргенде талай рет сусын әкеп беріп еді, мына Жалғызағаштан талай рет долана үзіп жеп еді, көйлегін ышқырланып ап, қойнын толтырып теріп алатын. Әкесінен қара қағаз келгенде анасы екеуі осы долана ағаштың түбінде отырып көрісіп жылап еді. Балалығы ғой, сонда жылап отырып долана жегені есінде. Апасының көзін ала бере аузына үш-төрт доланадан тығып жіберіп, сүйектерін бір жақ ұртынан ытқытып отырып жылаған. Ат тырмада жүрген Айташ бұлардың қасына кейінірек келген еді, інісінің қылығы ішіне сыймай кеткен болу керек, сонда алғаш рет мұны желкеден қатты бір түйіп қалып еді. Сондағы Жалғызағаш осы. Сонан бері қаншама жылдар өтті, ал жалғыз ағаш со бір қалпы. Ол кейін бұрылып қараған: селдіреген жалғыз түп долана бұлыңғыр тартып едәуір кейінде қалыпты.

	Осындай боранды күнде оның бүкіл ен далада жетімсіреп тұрған аянышты күйін көремін деп сірә ойлады ма?! Жазда жапырағын жайып, жемісі мәуелеген кезде бүкіл осы өңірдің бар күш-қуатын бойына жиған құдыреттей боп тұрушы еді, құс атаулы соның бұтақтарына жиналатын, ұя салатын, пішенші колхозшылар түскі ыстықта соның самал салқын көлеңкесіне саялайтын. Жалғызағаш!.. Қыста бұл жаққа адам ізі түспейді. Шөпті колхоз күзден тасып алады. Сондықтан бұл далада қалар болсаң, ешкімнен көмек күтпе. Бұл жақтан ешкім сені іздеп те шықпайды. Іздеу демекші, егер бұл далада қалар болса, бүгін түнде мұны ешкім іздемейді. Өйткені аңға шығып, талай рет далаға түнеп, Бәтіштің етін әбден үйреткен. Алғашқы кездерде, бұл аңнан мезгілінде қайтпаса есі шығып, қатты мазасызданушы еді, бір-екі рет бүкіл ауыл-аймақты аяғынан тік тұрғызып, тегіс дүрліктірген де болатын. Ал бұл болса аңның қызығымен жүріп кештің қалай түскенін аңдамай қап, сонан ауылға қайтуға ерінетін де жақын маңдағы елді мекендерге түней салатын. Келе-келе бұл кешіксе де, далада түнесе де, қарындасы еш алаңдамайтын боп алды.

	Түу, мына мылтығы құрғырдың ауыры-ай! Өлік сүйреткендей оң қолын әбден талдырды-ау. Тастай салғысы кеп бір тұрды да, тастамады. Өзі мынадай халде келе жатқанда кең далада ит-құс кезігіп қалса қиын болар деп ойлады. Боран кәдімгідей үдей түскен, зәрлі, суық, түтеленген қар алды-артты орап, көзді ашырмайды.

	«У-у» деп ұлиды. Шіркін-ай, сәл аялдап, дем алар бір ық болса. Жасыратыны не, жарақаттар жанына батайын деді, сыздап, ауырып келеді. Қараңғылық даланы тез қымтап алды. Төңірек тұңғиық, тек тұмсығымен кеп тірелгенде болмаса ештеңені аңдап, көріп болмайды. Әйтеуір, бар білетіні, бар сенетіні – боран сол жақ жауырынынан, осы бағыттан жаңылмай, ілби беру.

	Жел өтейін деді ме, жаралы иығы сырқырап ауыра бастады. Басы зырқырап айналып, жүрегі айнығандай күй пайда болды.

	«Айта-а-ш...» – деген ерні қыбырлап. Сол-ақ екен көзінен ыстық жас парлап жөнелді. Ішқұса боп қыстығып келе жатқан құладүз көңіл ал кеп өксісін. «Не жаздым мен мына дүниеге осынша қорлайтындай?!. Айташ-ау, неге мені тастап кеттің, тірегім жалғыз сен едің ғой... Әкеңнің... осыдан тірі қалсам бәрін құртам... Бәрін құртармын-ау... итшілеген опасыз дүние-ай...» – бір-біріне байланысы жоқ сөздерді ызалана, кіжіне сөйлеп жылап келеді. Әлдекімдерге, бүкіл дүниеге өксік аралас кіжініп келе жатты, әлденеге аңдаусыз соғылып қап кейін қарай шалқасынан құлап түсті. Қалың қарға көміліп қап тұншыға үйелеп орнынан әзер тұрған. Маңдай алдында дүңкиген бірдеңе тұр, үй емес, бірақ биіктігі, ұзындығы кішігірім тамға ұқсас. Айналып өтіп әлгінің ық жағына келген, қалың қар басқан шөп екен. «У-уһ!.. Бұған да шүкір». Шөптің ығында тұрып біраз есін жиғандай болды. «Шіркін, сіріңкем болса ғой, қазір от жағып жылынып алар ем», – деп ойлады.

	Онан соң, cay қолымен жұлмалап тартып шөптің түбінен қуыс жасауға кірісті. Сығылып жатқан шөпті тарту мұндай қиын болар ма?! Оның үстіне күш салып қимылдаған сайын сол иығы солқылдап үзіліп кете жаздайды. Дем ала-дем ала тұрып ұзақ үңгіледі шөпті, ақыры бөксесін тығып, кіріп отыратындай қуыс жасап алды-ау; босаған шөпті қуыстың ауыз жағына қопсыта үйіп қымтанып жауып алды. Шөптің ашқылтым кермек иісі танауын жыбырлатып екі-үш рет түшкірініп қалған, иығы да, қалың сан еті де солқ-солқ етіп сырқырап кетті. Енді шөптен түшкірінбеу үшін тұмсығын жағасына тығып өз деміне өзі бұйығып, рақат бір күйге еніп тым-тырыс боп қозғалмай тына қалған. Бойы дел-сал боп қалжырап әбден шаршаған екен. Енді сезіп жатыр. Мүлде қозғалғысы келмейді. Ақ түтек боран жайлаған дүние бір бөлек те, мынау шөптің қуысында бүрісе түсіп өне бойы енді-енді жылына бастаған бұл өзі бір бөлек сияқты. Жалпақ жатқан үлкен бір дүние бар да, сол дүниенің бір пұшпағында қар басқан жалғыз шошақ шөптің түбіне кеп паналаған бұл бар, шарқ ұрған сана-сезімі, ойы бар. «Бұл маңайдағы шөптің бәрін колхоз қара күзден тартып алушы еді, мынау неғып қар астында қалған шошақ екен, – деп ойлады. – Әлде жеке меншіктің шапқаны ма екен, бірақ олар колхоздан бұрын тартып алар еді, ғой...

	Мейлі, неғып қалса да, маған жақсы болды...» Ол ұйқылы-ояу маужыраған күйде жатып қалғып кеткен. Аз ұйықтағаны да, көп ұйықтағаны да белгісіз селк етіп шошып оянды. Біреу қуыс аузындағы шөпті жұлқылап шашып, бұған қарай қол созғандай болған, тіпті тонының етегінен тартқандай болды.

	– Әй, бұ кім?! – деген бұл даусы ышқына шыға айғайлап. Әлгі нәрсе кейін қарай ытып кетті, – Бұл кім деймін?! Адамбысың?! Әй!.. Бірақ ешкім үн қатқан жоқ, шөптің сыбдыры басылып тым-тырыс бола қалды. Бұл енді ұйқысы ашылып, есін жиып астында жатқан мылтығын алды, қараңғыда қолымен сыйпалай отырып оқтап қойды. «Енді тағы сөйтіп бірдеңе мазалайтындай болса тура басып салайын, – деп ойлады. – Ал егер адам болып, мені сынағалы жүрген біреу болса ше?.. Бәлкім адасып кеткен мал болуы да кәдік, өзін бірден қорқыта атайын».

	– Кімсің ей?! Кәне, кел!.. – деген тағы да дауыстап. Даусы соншалықты әлсіз қарлығып шықты. Қатты дауыстағаннан иығы біз сұғып алғандай шаншып кетті. Дала тым-тырыс ешкім үн қатар емес. Әлгіндегі ашылған шөптің арасынан желменен үйіріле соғып қар түтеп кіріп тұр. Бұл тас қараңғы түнге тесірейе қарап тың тыңдап біраз жатты да, онан соң қолын созып бос шөппен әлгі ашылып қалған жерді қайта қымтап қойды: «Ұйтқыған жел болар», – деп түйді. – Дегенмен, ұйықтамау керек екен». Оң қолымен сол жақ иығын сыйпалаған, қан әлі тыйылмаған сияқты, қолтығының асты, бір жақ бөксесі тегіс шыланып жатқан сияқты. Сол жақ саны да шылқылдап жатқанын сезді.

	«Қап таң атқанша қан көп кетіп қалатын болды-ау, ә». Бірақ қолдан келер амал не?! Шыдауға тура келеді. Өне-бойы ұйығандай, тоңазығандай болады. «Жоқ, жарақат туралы ойламауым керек, басқа нәрсені ойлауым керек». Көз алдында Әлибек Дәстенович келе қалды: алтын тістері жарқырап: «Оригинально!» – дейді, бұл сөзді со кісі құсатып бірде-бір адам айта алмайды. Ғажап адам ғой! Рас, қылығында, мінезінде бір сүйкімсіздік бар...

	Әй, не деп барам мен...» деп өз ойынан өзі шошынып кеткендей болды.

	Құдай сақтасын Әлибек Дәстеновичке тіл тигізіп көгермеспін. Өңім түгілі түсімде о кісі туралы қысас сөз айтармын ба... Мені адам ғып жүрген сол кісі ғой... Шіркін, осы жолы бір-екі кекілік атып әкетіп, қонаққа шақырып қайткенде де таңдайын бір қақтырармынау.

	Анау жолы Қапардың үйінде қонақта отырғанда өзі: «Шіркін, кекіліктің еті деген дару ғой, ем ғой» деген. «Дәрі ғой демей «дару ғой» деген. Қандай әдемі сөз «дару ғой!» Жаман Қапар тыраштанып «елден келген еді» деп бекіре балығын, уылдырығын тосып бақты-ау.

	Иттің баласы, ұтып кетті сонысымен, Әлибек Дәстенович те басқалары да түк көрмегендей өліп-өшіп жесті-ау сонда. Бірінен кейін бірі тост көтеріп мақтады-ау дейсің Қапарды... Иттің баласы, сол-ақ алдымды орап келеді ылғи. Жақында өзін бөлімге бастық болады екен десіп гуілдесіп жүр жұрт. Әттең, Айташ тірі болғанда ғой көрер едім алдымды орағанын... Қайран Айташ, қайран асыл ағам...

	Үңгірдің аузындағы шөпті біреу кеп шашып жіберді де, ішке қарай өңмеңдей сұғынды.

	Бұл тағы да селк етіп шошып кеткен.

	– Өй, бұ кім?! Атамын! – деді жан даусы шыға. Саусағы ілігіп тұрған шүріппені басып қалғанын да аңдамай қалған өзі. Әлгі сұғынған нәрсе кейін қарай серпіліп кеткен, бұ жолы аңырая ашылған тесіктен бұл қараңдай секірген қасқырды шалып қалды. Дереу мылтығын солай қарай кезеніп екінші оқты да атқан, бірақ тигізе алған жоқ. Енді жалма-жан оқшантайынан тағы екі патронды алып мылтығын сипалана отырып оқтап қойды. Өне бойы дірілдеп кетті.

	– Қарай гөр, оңай олжа деп келгенін! – деді дауыстай сөйлеп.

	Дауыстай сөйлеп еді, өзіне-өзі дем бергендей боп қалды.

	Осы мезетте боранды түнді күңірентіп қасқырдың ұлығаны естілді. Жоқтау айтқандай ал кеп ұлысын, үзіп-үзіп тұрып ұлиды, біресе оң жаққа, біресе сол жаққа, енді бірде желдің өтіне шығып ұлиды. Дүниедегі қасқыр атаулының бәрін зар еңіреп шақырғандай күңіреніп тұрып алды. Кім білген, қасқырдың ұлығаны мұндай жексұрын болар ма?! Төбе құйқасын шымырлатып, зәре иманды алады екен. Бұл мылтығын қыса түсіп, оқшантайдағы оқтарын сипалап түгелдеп қойды, әлі бес-алты патроны бар екен. «Босқа атпауым керек, тек үңгір аузына таяп келгенде ғана көздеп атуым керек», – деп қойды.

	Әлден уақытта шөп түбіндегі қасқырдың ұлуына жауап қатып алыстан ұлып белгі беріп басқа да қасқырлар кеп қосылғандай болды. Енді ұлу біреу емес, екеу, үшеу боп қосыла күңіреністі. Тістерін сақылдататын сияқты, бірі шөптің оң жағына, бірі сол жағына, бірі төбесіне шығып алған сияқты. «Бұлар қайдан каптап кеткен ей?!» – деді өзінің де тістері-тістеріне тимей дірілдеген бұл.

	Бұлаң етіп біреуі үңгірдің алдына секіріп түскен, бұл шүріппені басып қалды. Қаңқ еткендей болды да, әлгі ыршып барып ары қарай ұшып түсті. Құлаған, құламағаны белгісіз, көрінбеді. Ұлығандары бір сәт басыла қалды. Ырсылдаған, ырылдаған дыбыстар естілгендей. Бұрын басқалардың айтқандарын талай естіген: бір қасқыр қан шығып жараланса, басқа қасқырлар оны талап жеп қояды деп.

	Бәлкім, сол сөз есіне түскен соң, болар бұған әлгі қасқырды басқалары талап жеп жатқандай естілді. Қалай деген күнде де бір сәт төңірек тым-тырыс тына қалды.

	Бетіне жел үйірген ұсақ қар түйіртпектері бүркіп тұр. Аузын ашып, тілін созған, қар түйіртпектерінен едәуір сусындағандай таңдайы жіпсіп қалды. Әлгіндегі атқан оғының орнына тағы бір патрон салып қойды. «Үңгір аузына келгенін өстіп бір-бірлеп түсірейін де отырайын... Өздерін құрып кетті деп жүруші еді, қайдан көбейіп кеткен? «Қасқыр болмаса, табиғатта індет аурулар көбейеді екен», – деп соңғы жылдары қорғаушылар шыға бастап еді, содан бері жетілгендері-ау. Адам да қызық... Соғыс жылдары қасқыр қаптап кетіп еді, ауылдың төңірегіне оннан-он бестен үйір-үйір боп келіп торуылдап жүруші еді.

	Бірде таңертеңгісін бұдан бұрын тұрып, сиырға шөп салып жүрген Айташ қора үстінде тұрып: «Ойпыр-ай, мына қасқырлардың көбін-ай!» – деген. Бұл қора үстіне тырмыса шығып, ауылдың етек жағындағы құзға қарай бірінің соңынан бірі бүлкектей еріп шұбап кетіп бара жатқан ылғи бір түсті көкшулан иттерді көрді, санап еді: он тоғыз екен. Ауылдың адамдарының айқай-шуына, иттердің шабалана үргендеріне мыңқ деместен бәрі жайбарақат бел асып құзға түсіп кетті. Сол жылдары ауылдан селкеу шыққан малды да, адамдарды да «қасқыр тартып кетіпті», «қасқыр жеп қойыпты» – деп жиі айтылатын. Неше түрлі үрейді ұшыратын әңгімелер тарайтын. «Қасқыр адамның алақаны мен табанын ғана жемейді екен, өйткені адамның алақаны мен табаны улы болатын көрінеді...», «қасқыр адамды алып жыққанда, бірден бүйірін жарып жіберіп бүйрегінен бастап үңгіп жейді екен...» Сұмдық-ай... осындай әңгімелерді естігенде төбе құйқасы шымырлап зәре-құты қалмаушы еді. Кейін соның бәрі ұмыт боп кетіпті-ау. Енді, міне, есіне түсіп отыр. Соғыстан кейін ер-азаматтар қайтып оралған соң көп адам үшін қасқыр қағу, қасқыр аулау серілік сейілге айналып, тіпті кейбіреулер қасқыр аулап терісін өкіметке өткізіп бәйге алуды кәсіпке айналдырды. Сөйте-сөйте күндердің-күнінде: «Қасқырдың тұқымы құрып бара жатыр, оны әсте құртуға болмайды, оның табиғат үшін пайдасы көп жыртқыш», – деген сөз шықты. Енді оны бұрынғыдай ауламайтын болды.

	Сөйтіп бүгінде, міне, көбейген түрі бар. Егер қаруы жоқ адам, мынау түнде әлгіндегі қасқырларға тап болса, әрине, парша-паршасы шығады... Өне бойы талаурап ауыр тартып қиналыс күй басталғандай. Еріндерін жалап еді, тіліне егеудей тиді. Басы зеңіп айналып, өлердей қатты шаршағанын сезді. «Шіркін, ештеңе ойламастан ұйықтар ма едім. Бірақ ұйықтауға болмайды».

	Әне, ұлу тағы да естілді: екеу, үшеу, төртеу... «Оу, көбейе түсіпті ғой». Жақындап келеді.

	Мұның демі тарылып, өне бойы қалтырап кетті. Оқшантайын ыңғайлап, мылтығын қыса түсті. «Оқты текке шығындамай, тек жақын келгендерінде атайын». Бірақ мұның ойын сезгендей олар да жақындай қоймады. Шөптің ық жағынан кеп әудем жерде ұйлыға тұрып жарыса ұлиды. Бірі тісі ауырғандай жағын қысып сызылта созып ұлыса, бірі тамағынан жөтелгендей күркілдей ұлиды. Қалай дегенде де құлаққа жағымсыз, тұла бойды шымырлататын үрейлі үндер. Шөпке жақындамай әрі-бері сенделіп жүре бастағандары да көрініп тұр. Әлгіндегі біреуін атқаннан кейін батып келуге беттемей қалған сияқты.

	Біртіндеп мұның да қалтырағаны басылып, олардың ендігі әрекеттерін қалт жібермей бақылап жатыр. Амандық болса қалаға қайтқаннан кейін майын тамызып әңгімелейді ғой. Әсіресе Әлибек Дәстеновичке жырдай ғып айтар әлі. «Кекілік атуға шыққанымда басымнан кешкенім» дейді ғой. Өзіне аяныш, мүсіркеу туғызғандай етіп айтады. Әлибек Дәстеновичтің көзінде ең болмаса бір сәтке: «байғұс-ай!» дейтіндей аяныш туса болғаны.

	Өзі де – осы жолғы ауылға келісі, кеше бір қойды үйіттіріп қойғаны, бүгінгі кекілік аулай шыққаны – бәрі со Әлибек Дәстеновичтің көңілін табу үшін жасап жүрген қаракеті ғой.

	Егер сәті түсіп, со кісі тағы бір демеп жіберсе, докторлығын қорғап алса, осы қорлық, осы азаптар бір күнгідей болмас еді-ау. Қырыққа жетер-жетпесте ертең-ақ ғылым докторы атанып шіреніп отырар еді. «О, шіркін десеңші!..» Осы итшіліктің бәрі де Айташтың жоқтығы. Әйтпесе, осыдан бір жыл бұрын-ақ ол Әлибек Дәстеновичтің бір қыстық соғымын ыңқитып тұрып, әкеп беріп, екі аяғын бір етікке тыққандай тырп еткізбей тастар еді ғой. «Сен, Әлеке, құрдас, қибыжықтама, керегіңді тура айт» – деп гүж етіп төтесінен кесе сөйлер еді, марқұм. Әлибек Дәстенович өзінен тіксініп отырушы еді. Айташ гүжілдеп сөйлегенде Әлибек Дәстенович оған тіктеп қарай алмай, құр ырқылдай күліп қана: «Осы дойыр ор-ри-ги-нальный қазақ», – деп қоятын. Айташты «дойыр» деп атайтын.

	«Қайран, Айташ... бауырым...» тамағына тағы да өксік кептелгендей болды. Қолындағы мылтықты ызалана басып-басып қалды. Мылтықтың тепкенінен сол иығы солқ ете түсті. Ұйлыға ұлысып тұрған қасқырлар тым-тырағай болды. Бұл жалма-жан мылтығын қайта оқтап үлгірді. «Ә, солай ма екен!.. Жыртқыштардың да жаны тәтті болады екен-ау, – деп ызалана күңкілдеп мырс етті. – Бәрін атар едім, қазір... тіпті селт етпес едім», – деді әлдекімдерге кіжіне түсіп, бірақ ойша болса да дәл соларды деп анықтап ешкімді бөліп айтқан жоқ.

	Айташтың арқасында, еш жетімдік, жоқшылық көрмей ерке өсті ғой. Өзі оқи алмай қалған Айташ жанын салып мұны оқытты.

	Орта мектепті бітіртіп әкеп институтқа түсірді, онан аспирантурада қалдыртты. Кім арқылы, қалай тапқанын кім білсін, алғашқы күннен-ақ осы Әлибек Дәстеновичпен танысып, жақын боп алды. Қыс соғымын, жаз сойыс малын әкеп беріп тұратын. «Жақсы оқы. Ештеңеден тарылушы болма. Жаным кеудемде болса, осы сені жеткен жеріңе дейін оқытам. Анау Дәстеновың ашсам алақанымда, жұмсам жұдырығымда болады менің. Өңештен жақын не бар дейсің, ол шіркіндерде», – дейтін еді Айташ. Қайран, бауырым!.. Дегенінде тұрып бақты-ау! Тек кежегесі кейін кетіп тұсаулы аттай шоқаңдап қалған мұның өзі ғой. Аспирантураны бітірген соң жаңалық ашам, бір керемет диссертация жазамын деп сандалып жүріп алды емес пе. Әне-мінемен сандалып жүріп уақытын өткізіп алды ғой. Сондағы ойы ғылымға адал болу еді. Сөйтсе Айташтың арқасында байқалмапты-ау, ғылымда мықты бола алмасаң ептілік керек екен. Осыдан екі жыл бұрын Айташ күтпеген жерден жүрек ауруынан кетті. Қайран Айташ, нағыз ер екен ғой. Орта білімі де жоқ бола тұрып бұл үшін қаншама істер істеген. Әлибек Дәстенович сияқтылардың жанды жерлерінен тап басып тырп еткізбей ұстаушы еді. Кезінде бұл Айташтың не істеп, не қойып жүргеніне еш мән бермейтін, бүгінде ойлап қараса ағасы керемет іскер жан екен ғой. Соның бәрін қалай ұйымдастырып, қалай реттегеніне бұл айран-асыр қайран қалады. Әттең дүние, оқитын адам бұл емес, сол Айташ екен-ау!..

	Селк ете түсті. Дәл төбесінен, шөптің үстінен қасқыр ұлып қоя берді. Мынау түнде үйірінен адасып қалғандай күңірене кеп ұлиды.

	«Аса сақ жатпаса болмас. Әлгіндегідей мынау да төбеден секіріп түсуі мүмкін». Тісін шықырлата қайраған, аузына қанның дәмі білінетін сияқты. «Жоқ қорқынышты ештеңені ойламауы керек. Өзімді-өзім үйрейлендірмеуім керек...» Сәлден кейін тағы біреуі келген болу керек, қасқырдың ұлығаны екеу болды. Екеуі де дәл төбеден қосарлана сұңқылдайды. «Ой, дүние-ай, қор болған жерім-ай, – деп ыңырана түсіп, құрысқан аяқтарын қозғап қойды. – Осыдан тірі қалар болсам дүние-ай, ит тірлігің құрып кетсін де сенің...» Тісін тағы да қайраған, бұл жолы тістерінің шықырлағаны сондай, аузында уатылып кеткендей боп көрінді. Әйелі түсті есіне. Толық денелі, кербез қимылдайтын келіншек. Алғаш қосылған кезде сұңғақ бойлы талдырмаш, бір орында тұра алмайтын бала қылықты ерке еді, анда-санда көзін бір жалт еткізгені болмаса адамның бетіне әсте қадалып тура қарамайтын. Соңғы жылдарда толысқан сайын жүріс-тұрысы саябыр тартып кербезденіп, енді жұрт алдында ылғи күлімсіреп, бұған сынағандай сүзіле отырып ұзақ қарайтын әдет шығарды. Кей сәт тісінің арасынан ғана астар тастай сөйлейді: «слушай, ел қатарынан қалмау үшін қорғауың керек, кейін кеш болады», – дейді. Сөйтеді де өзі ауыр күрсініп қояды. Көкірегінде кептелген өкініш бар сияқты. «Сенің мұндайыңды білгенде алдымен өзім қорғайтын едім ғой», – дейді. Ал керек болса. Анау жолы Қапардың үйінде болғанда Әлибек Дәстеновичке:

	«Ағайдың біздің үйден дәм татпағанына да көп болды, тіпті ұялып жүрміз», – деген қылымси күліп. Әлибек Дәстеновичті қонаққа шақыру идеясы да дәл осы сөзден кейін мықтап қолға алынды.

	«Қапы қалмайық, туыстарыңа барып бір семіз қойды үйітіп әкел. Енді өзім қолға алмасам сенен түк шығатын емес», – деді.

	Содан осы жолы ауылға туыстарына кеп қой үйіттірді және өзі бүгінгі күні кекілік атып алуға шықты. Ақыры бүрісіп шөп қуысында отырған түрі мынау. «Егер мен өлсем әйелім қайтер еді?» Бірақ қанша ойланса да әйелінің дәл қайтетінін біле алмай дал болды. Балалары ше? Үшінші класта оқитын ұлы, бірінші класта оқитын қызы қайтер еді? Әрине, олар жылайды. Бұл өзі әкесіз өскендіктен өте балажанды болды, сонысын балалары сезетін де шешелеріне қарағанда мұны көбірек жағалайтын...

	«О-о...» – иығы солқылдап ауырып кетті. Тістенген кезде шүріппені саусағы басып қалған болу керек, мылтығы гүрс атылды.

	«Шіркін-ай, бір жұтым су болар ма еді».

	Қолын созып үңгірдің аузындағы қардан уыстап алып аузына салды. «Түу, рақаты-ай!..» қолын созып қардан тағы да уыстай асады. «Егер осыдан тірі қалсам... көше сыпырушы болар едім, шіркін. Қандай рақат жұмыс десеңші! Ешкімге жалпақтамайсың да, жалтақтамайсың да... Ертеңгісін ерте тұрып, жылы киініп алып, таза ауада жүріп өзіңе қарасты көшені тазалап сыпырып шығасың. Денің сау, тамағың тоқ, ойың еркін, киімің де қарапайым». Көшеден әрі-бері өтіп жатқандардың бірде-біріне пысқырмайсың, өзіңмен өзің, өзіңмен өзің... Әне, Айташты қара күліп келе жатыр. «Мұның не? Оқуың қайда?» – дейді, мұның қолындағы үлкен сыпырғышына қарап. «Тастадым бәрін, тіпті әбден шаршадым», – деді бұл. – «Тек ұрыса көрмеші, Айташ». «Жо, ұрыспаймын. Жүр, бір жерден барып салқын сыра ішейікші», – деп Айташ қолтығынан ұстады.

	«Жүр, жүр, мен де қатты шөлдеп тұр едім», – деді бұл. Сыпырғышы әлденеге ілініп қалған, бұл қатты тартып қалды.

	Гүрс еткен мылтығының үнінен шошып оянды. Бір көрімі мылтығының стволы үңгірден шығып алға кезеніп жатыр екен. Қолын созып қардан іліп алды да, бетін ысқылады, көзін сүртіп уқалады. Дала сол тастай болған меңіреу, түнек қалпында. Қар себелеп тұр, жел азынай ұйтқып тұр. «Маған еш ұйықтауға болмайды. Дәл мен үшін ұйқы жау», – деп қойды. Мылтығын сипалай отырып қайыра оқтады. «Әлгі қасқырлар менен үміттерін үзіп жоғалған-ау, сірә». Үңгір аузынан қараңғыға шаншыла қараған, жылт-жылт етіп от көрінгендей болды, біреу емес екі от боп көрінді, сәлден кейін оның қасынан тағы екі от көрінді, көп ұзамай үшінші екі от, төртінші екі оттар көрінді. Бәрі тізіле қапты. «Ә, сайтандар құрыңдар кәне!» – деп ақыра айқайлаған, бірақ өз даусы өзіне әзер естілді. Құр өз көңілінде айқайладым дегені болмаса, даусы жоқ еді. Қозғалақтаймын деп танауына шөптің кермек иісі кіріп қатты түшкірінген, иығы да, қара саны да біз сұғып алғандай шаншып кетті, оның есесіне бітелгендей боп тұрған құлағы ашылды. Енді ғана естіді, төңірек тегіс азынап ұлып тұр екен: боранды дала, анталаған қасқырлар бәрі қосылып алған сияқты. «Қор болғаным-ай, ә! Ең болмаса, адам сияқты өліп, қолдан жерленетіндер де бақытты екен-ау. Егер осыдан өлер болсам, мыналар менің түгімді де қалдырмайды ғой. Сұмдық-ай!.. Ендігі жерде мен тірі қалмаймын, өлемін, ол анық. Тек мына қасқырларға жем болмасам екен. Қалайда таң атқанша шыдауым керек. Онан соң сүйретіліп болса да алға жылжимын, елді мекенге жетіп өлуге тиіспін. Басқа арманым жоқ. Тезірек таң атса екен. Ойпыр-ай, неткен ұзақ түн...»

	Кенет үңгір аузына көзді ашырмастай қар борай жөнелді. Бір алапат күш мұны біржола қармен көміп тастардай бұрқыратып жіберді. Жан дәрмен мылтығын алға кезеніп, шүріппені басып қалған. Қыңқ еткендей дыбыс шықты да, боран сап басылды. Әлгіндегі оттар жанған тұста арпалысқан қараң-құраң көрінді, қаңқылдағандай, арсылдағандай дыбыстар естілді де, бір сәтте бәрі көзден ізім-ғайым жоғалды.

	Ендігі жерде мұның бойында бұрынғыдай қорқыныш та, үрей де жоқ еді. Денесін зілдей ғып ауыр тартқан қорғасын салмақ бар. Буындарын ұйытқан ұйқылы-ояу мең-зең күй бар.

	Есіне жамау-жамау көйлек киген, етегіне масақ терген анасы түседі, еңгезердей алып денелі ағасы Айташ түседі, үйге келгенінде «папалап» қасынан шықпайтын ұлы мен қызы түседі. «Қайран менің етжүректерім...» Ұйықтап отыр ма, ояу отыр ма өзіне де белгісіз, өң мен түстей бір хал.

	Таң алдында жаяу боранның басылғанын да, аспанның біртіндеп ашылғанын да аңғарған жоқ. Шаңқан аппақ қар басқан далаға ертеңгі күн өткір сәулесін шашқанда да бірден селт ете қоймады. Күн сәулесі әуелі шөптің төбесіне қонып, онан жылыстап төмендей кеп үңгірдің аузынан сұғынғанда ғана ол көзін ашты. Ешбір қуана да, серіге де алмады. Әзер деп сүйретіліп тысқа шықты. Ең соңғы күшін жиып шөпке сүйене тұрып төңірекке көз жіберді. Алыста трактор сүйреткен шана ма, бірдеңе қарауытады. Бірақ оған анықтап қарауға басы айналып көз жанары жетпеді. Мылтығын шөпке сүйеп көтере тұрып бір атты да, бір жағына қарай қисайып құлай берді.





ЖЕҢЕШЕ




	Біздің колхоздың бойдақ малы Аяққұмды қыстайды. Бұл – ауыл орталығынан жүз елу километрдей қашықта жатқан құмды өңір. Бірақ құм дегенге тақырайған шағыл құмдар емес, сексеуіл, жүзген, еркек шөп өскен біркелкі құба жалдар. Жазға салым қоңыр бұйра мүк басқанда осы жалдар, – күншуақтап бұйыққан жас қозыларға ұқсайды. Ертелі-кеш үстінен сағым аққанда білдірмей, ақырын ғана нәзік дем шығарып, қозғалып жатқандай болады. Ал қысқа қарай жалдар үстін аттың шашасынан ғана келер жұқа қар жапқан кезде, биікке шығып, төңірекке көз жіберсең; қаздың жұмыртқасын сығылыстыра тізіп қойғандай көрінеді. Осы жалдардың арқасына біздің колхоздың бойдақ мал отарлары шашырай қоныстайды, қаһарлы қысты у-шусыз қалтарыста өткереді.

	Құм арасында жолаушылар адасқақ келеді. Сондықтан әр қыстаудың іргесіндегі биігірек жалдың үстіне, ескі киім кигізілген ұзын сырықтан қарауыл қойылады. Жер жайын, жол жайын білетіндер алыстын-ақ әрбір қарауылды нұсқап тұрып: «Анау пәленше қыстау, анау түгенше қыстау...» деп шұбырта соғады. Әр қыстаудың белгілі бір аты бар. Мысалы, біздің қыстау Жылыбұлақ деп аталады.

	Біз қыстайтын жерде – қыстың қақаған аяздарында буы бұрқырап, көмейіне күлкі тығылғандай бүлк-бүлк етіп қайнап жатқан мөлдір бұлақ бар Рас, құм арасында бұлақ болады дегенге сену қиын. Бірақ біздің қыстау орныққан жалдың түбінде бұлақтың бар екені сол аймаққа тегіс аян. Ертеде мұны әулие бұлақ деп, науқасқа шалдыққандар басына мал айтып сойып, емге ішеді екен. Ал біздің заманымызда бұл бұлақтың ешқандай әулиелігі жоқ екені де барша жұртқа мәлім болады. Бірде барлау жұмыстарын жүргізген бір экспедиция: осы арада жер асты теңізінің кіндігі бар екен дегенді айтыпты. Шынында да Жылыбұлақ теңізге кіндік болса болар. Кейбір бұлақтарға жүз қара мал кеп, бірден бас қойғанда тақыл-тұқыл боп тартылып қалатыны бар, ал Жылыбұлаққа әлденеше жүз мал – тек тұмсықтары сыйысып тұра алса болды – айнала жапырлап кеп бас қойғанда да қыңқ етпейді. Қайта суы молая түсетін тәрізді. Жылыбұлақтың суын мал да мейірі қанғанша тамсана-тамсана ұзақ сіміреді. Егер адамша сөйлей алатын болса: «Ах, шіркін, қайран Жылыбұлақтың суы-ай!» десер еді олар да.

	Жылыбұлақтың суы атына сай, ішкенде жалпы шөл суына тән кермек дәмі де білінеді ептеп. Бірақ сонысына қарамастан жұтқан сайын сарайың ашылып, іше түскің кеп, аңсарың ауа береді.

	«Осындай да тәтті су болады екен-ау» деп еріксіз тамсанасың. Жаз жайлауға көшіп, алыстап кеткенде Жылыбұлақтың суын кәдімгідей-ақ сағынасың.

	Жылыбұлақтың суын елден ерекше аңсайтын екі адам бар. Олар біздің отардағы аға шопан Мақсұт қарт пен күзетші жесір әйел Қамар жеңгей. Күнұзын қой бағып бойы тоңазып, селдір сақалды күрең жүзі суықтан тотығып Мақсұт қарт өрістен шаршап қайтады. Сондайда Қамар жеңгей шелек жарым су сиятын сары самаурынды, сексеуілдің ғана шоғымен божылдата қайнатып қарсы алады оны. Тапжылмай отырып кешке дейін ұршық иіретін Мақсұт қарттың кемпірі – Салиха шешей, осы сәтте маған қарап, екі көзін бірдей қулана қысып қойып:

	− Ал енді басталды екі апиыншының таусылмас әңгімесі, – дейді. Салиха шешейдің қазақ кемпіріне тән емес бір әдеті бар – шай ішкенді жақтырмайды. Өзінің айтуына қарағанда, бұрын бұл кісі де шайды көп ішетін болған. Тек, сонау сұрапыл соғыс жылдарында, шай атаулы болмай кеткен кезде, басы ауырып, таңдайы тобарсып, ұзақ жапа шегеді. Ақырында зәру еткен табылмас, нәрседен біржола көңілі суытып, соғыс біткеннен кейін де шай ішпеуге өзіне-өзі ант етеді. Және сол антын еш уақыт бұзған емес. Қайда жүрсе де, қайда барса да дастарқанға отырғанда: «Маған таза ақ суыңнан ғана құя ғой» дейді де ақ судан үш-төрт шыны ішеді. Абысын-ажындары: «Енді заман түзелді ғой, жоқшылықтың беті әрмен кетті, шай ішсеңші бұлданбай» деп талай рет айтып қыстаған да көрінеді.

	«Күнім шайға қарап тұрса да әдіре қалсын» деп Салиха шешей өз дегенінен қайтпапты. Сол Салиха Мақсұт қарт пен Қамар жеңгейдің шайды ұзақ ішетінін өзіне мазақ етіп, мысқылдап отырады.

	Міне, дастарқан жасалып, буы бұрқыраған сары самаурын ысқыра демігіп ортаға келді. Сол сәтте-ақ қаймақ қатқан қызыл күрең қою шайдың хош иісі бұрқ ете түсті. Бүкіл киіз үйдің іші көзге көрінбес тек жүрекпен ғана сезінер әсемдікке бөленеді. Тамаша бір шақ қой бұл!

	Мақсұт қарт әуелде қабағы салбырап ештеңені жақтырмай бырыс-тырыс боп отырады. Екі-үш шыны шайдан кейін ғана маңдайы жіпсіп, терісі кеңи бастайды. Жадырап бірер ауыз тіл қатады. Келе-келе өн бойын езілген тер басып, моншадан жаңа шыққандай-ақ қып-қызыл боп бөртіп алады. Осыдан кейін-ақ әңгіме тиегі ағытылады. Ұзақты күнге мал соңында жүріп, адаммен сөйлеспей іші сөзге толып, пысып келе ме кім білсін, біздің іштей күліп, мазақ еткенімізді елең қылмастан өзінің жастық шағында істегендерін еске алып, мақтанады-ай келіп. Мақсұт қарттың әсіресе мақтанып жиі айтатыны: ертеде байдың малын бағып жүргенінде, өрісте қойды ұрлап сауып, сүтті тасқорықпен пісіріп ішкен кезі. Дәл сондағы сүттің дәмі күні бүгінге дейін таңдайында тұрғандай тамсанады. Бір күні байдың бәйбішесі мұның ұрлығын сезіп қойып, шекпенінің ішінен беліне байлапжүрген сапты аяғын шешіп алып қапты. Мақсұт қарт сонда да сүт ішудің амалын табады. Сүтті саулықтарды үлкен қойтастың үстіндегі екі сапты аяқтай сүт сияр шұңғылға сауып, тасқорықпен пісіріп ішеді.

	− Жә, қойшы әрі, не болса соны айтпай, – деп кемпірі шалының тым бөсіңкіреп кеткенін жақтырмайды.

	− Не қоятыны бар, естісін балалар, – деп Мақсұт қарт күшене сөйлеп, бой бермейді. Шеке тамыры бүлк-бүлк етіп адырайып, маңдайы мен бетінен аққан тер тарам-тарам боп жол сызады. – Білсін, біздің қандай ауыр азаптарды бастан кешіргенімізді. Мынау Қамарға, мынау Шойқараға (Шойқарасы менмін) қараң өшкір сол заман қорқынышты ертегі емес пе. Бұлардың қазіргі бақытты заманына не жетсін, шіркін!..

	− Сол, сен айтқан қойтасты ары-бері көшіп жүріп неше көрдім, тіпті, соның үстіне қойды қалай шығарғаныңды білмеймін, – дейді Салиха шешей таласа түсіп.

	− Шығардым да шығардым...

	Мақсұт қарт сөзін аяқтай алмай ызаға булығып кемпіріне ызбармен қарап қояды. Терін сүртініп, мұнан әрі тістене тырсылдаған күйде шайды үнсіз ішеді. Тек сары самаурынның шүмегі «шүр-р» етіп, ішіндегі судың таусылғаны туралы хабар бергенде ғана кесесін төңкере салады.

	Қамар жеңгей болса еш уақыт бір ауыз артық сөз сөйлемейді. Салиха шешейдің айтуымен үй шаруасын үн-түнсіз істейді. Шайды да ең соңына дейін рақаттана, терлеп отырып ішеді. Қарт пен кемпірі арасындағы қақтығыс кезінде, теріс қараған күйде сықылық қағып, көзінен жас аққанша күледі. Қақаған суықтарда үсік шалып, соның салдарынан бір қабат терісі сыпырылып қатпарланып қалған қоңыр күрең жүзін қалың түк басқан. Жайшылықта төңіректегі тіршіліктен бөлініп, жан түкпіріндегі қиялға шомып, өзімен-өзі боп бейғам отырады. Тек осындай бір күлген кездерінде ғана мұңға толы қоңыр көзі бір сәтке болса да ұшқын шаша жадырайтын. Шайдан соң жеңгей ыдыс-аяқтарды жуып-сүртіп, дастарқанды жинайды да жылы киініп алып қой күзетуге шығады.

	***

	Қой есік алдындағы төбесі ашық қамыс қорада жатыр. Колхоз басқармасы жылда көктемде, осы құмды қыстайтын бойдақ малға жабық қора, шопандарға тұрғын үй салуды жоспарлайды. Алайда жаз кезінде басқа жұмыстардан қол тимей, ол жоспар келер жылға қалады. Осылайша жылдан жылға қалумен жабық қора салынбай, Аяққұмдағы бойдақ отарлардың бәрі дерлік уақытша жасалған төбесі ашық қамыс қораларда қыстайды. Ал «уақытша қораның» малды ит-құстан сақтауға сенімді болмасы айтпаса да белгілі ғой. Сондықтан, Аяққұмдағы түнгі мал күзеті айрықша мықты болуы керек. Сәл көз жазуға болмайды. Мылтық алып айтақтап, таң атқанша қораны айналып жүруге тура келеді. Құмның табиғатын білмейтіндер: онда қар жұқа түседі, ауа райы жұмсақ болар деп ойлайды. Тіптен олай емес. Рас, таулы жерлердей мұнда боран соқпайды. Құм үстіндегі ауа бірқалыпты тымырсық тұрады. Көбіне зілдей ауыр соқыр тұман басып, төңіректе құлаққа ұрғандай тыныштық орнайды. Ал түнгі суығы буыннан ұрып, сай-сүйекті сырқыратады. Аяққұмның суығы-ай, дегенде зар еңіремейтін күзетші кемде-кем-ақ. Аяққұмның түнінен безердей болған адамның бірі Қамар жеңгей шығар.

	Біз үй ортасындағы шойын пешке сексеуіл мен сары қиды толтыра салып, отты өртей жағамыз да жылы төсекке енеміз. Үйдің іші тым-тырыс. Қыза түскенін білдіргендей шойын пеш тырс-тырс етіп қояды. Түнге қарай сырттағы дыбыстар киіз үйдің құлаққа шерткендей анық естіледі. Көрші қыстаулардағы күзетшілердің «Ай-оу, айтақ, айтақ» деген дауыстары, иттердің абалай үргені біріне-бірі ұласып жатады. Таң атқанша бір сембейді. Өзіміздің қорадағы қойлардың күтір-күтір күйіс қайырғандары, жөтеліп-пысқырғаны – қойлы ауылдың түнгі тіршілігін молықтыра түскендей болады. Ауық-ауық Қамар жеңгей де ұяң даусын созылта шығарып «айтақтап» қояды. Онан соң қыстың ұзақ түнінде қоңыржай баяу үнмен ыңырси жүріп ән айтады. Қамар жеңгейдің білер әндері де өте көп. Таусылмайды. Әр әнді бір түн айтқаннан кейін екіншілей қайталамайды. Басқа әуенге ауысады. Аузы әннен босаса болды әлдекіммен күбірлеп сөйлескендей боп кетеді. Тегінде, өзімен-өзі оңаша сөйлесіп жүру – Қамар жеңгейдің бойына сіңген бір әдет. Кейде күйеуінің суретін қолына алып сонымен сөйлесіп отырады.

	Біз Мақсұт қарт екеуміз қойды кезектесіп бағатынбыз. Екі күн ол, екі күн мен бағам. Мақсұт қарттың үйде қалғанда не істейтінін қайдам, мен өзім осы күнде кітаптан бас көтермеймін.

	Бірде сәске кез еді. Түні бойғы күзеттен шаршаған Қамар жеңгей алаңсыз ұйықтасын деп, жылы киініп алып үйдің сыртына шығып, кітап оқып отырғам. Салиха шешей қора сыпырып жүрген.

	Күн жайма-шуақ жылы еді. Құм арасының белі босаңдап бусанып жатқан. Анда-санда ақырын ғана үрлеп өткен жып-жылы самал жел жас қорданың иісін әкеледі танауға. Көк аязданған киіз үйдің сырты мөлт-мөлт еткен шыққа толы. Кенет үй ішіндегі күңгір-күңгір сөз ойымды бөліп жіберді. Қамар жеңгейдің даусы. Кіммен сөйлесіп отыр екен деп таң-тамаша болдым мен. Ақырын басып кеп ішке ендім. Ұйықтап жатыр деген Қамар жеңгейім ағаш төсек үстінде басын көтеріп отыр. Қолында әбден сарғайған, шет-шеті тозған күйеуінің суреті, соған қарап сөйлеп отыр. Қарсы алдында күйеуінің өзі отырғандай өкпе-назын айтып отыр.

	− Мен бейбақты ғой, жападан-жалғыз тастап кеттің. Күт мені, келемін деп аттандың ғой. Келгенің кәне. Сарғайып әлі отырмын. Жолыңа қарай-қарай екі көзім төрт болды, не өлі, не тірі деген хабарың жоқ...

	Қолы сәл дір-дір етті. Ендігі сөзді сурет айтып тұрғандай көрінді маған: «Қамықпа, жарым, күте түс әлі» деген тәрізді. Менің кіріп қарап тұрғанымды сезіп, Қамар жеңгей маған бұрылды.

	− Жақсы ағаңмен ұрсысып отырмын, – деді көзіне толған жасты іркіп. – Ол кеткенде әлтек-тәлтек басып, тұрып-жығылып жүрген сен де, міне, зіңгіттей азамат болдың. О, дүние-ай!.. Біз жаңадан үй боп, отау тіккен жылы сендермен көрші отырдық. Сен ол кезде екі жастағы былдырлаған сәби едің. Апаң сені емшектен шығарамын деп, біраз күнге біздің үйге әкеп тастаған. Мазалы жақсы бала едің, жылаған жоқсың. Тамаққа тойғызып қойсам болды, домалаңдап ойнай беретінсің. Менің күйеуім сені жақсы көруші еді. Сен оны «Жақсы аға» дейтінсің. Кешкісін жатарда сен екеуміздің ортамызға кіріп, тыпырлап жатып: «Жақсы ағам менікі» деп күйеуімді шөп-шөп сүйіп, мені төсектен қуушы едің...

	– Соларыңды ұмытқан жоқсың ба? Жақсы ағаңды білесің бе?

	– Айналайын, Қамар жеңгей, қызықсың ғой сен. Осы сұрақты шынымен-ақ ойланып қойып отырсың ба, маған. Әлде буынсыз жерден пышақ ұрып мені қинағың келе ме? Несін жасырайын жақсы ағам менің есімде жоқ. Тіпті қандай екенін көз алдыма келтіре де алмаймын. Көрмеген адамымды қалай елестетейін. Бірақ бұл үшін мен кінәлі емеспін ғой.

	Туғаннан ес білмегенім үшін сәбилігім кінәлі ғой. Екі жастағысын кім есінде сақтады екен?

	Мен осы шындықты айтып сенің көңіліңе титтей де кірбің салғым келмейді. Мейлі, бұрыс болса да шынымды ішке бүгіп, өтірік айтуға мәжбүрмін. «Бәрі есімде, жеңеше, тап бүгінгідей бәрі де көз алдымда, жақсы ағамды да ұмытқан жоқпын» деймін. Мүмкін, бұл өтірігімді өзің де сезетін шығарсың. Сонда да ішіңнен менің дәл осылай айтуымды тілеп тұрасың ғой. Өзің ұмытпайтын жанды басқа да ұмытпаса екен дейсің ғой...

	Өзім де ойға қалдым. Расында да қай уақыттан бастап маған ес кірді?!. Иә, иә, ең әуелі, қарнымның қатты ашқаны есімде. Дәл неше жаста екенімді, қай ай, қай күні екенін де білмеймін. Әкемнің қайда екенін де білмеймін. Күн суық. Далада жел соғып тұрды. Аспан қап-қара бұлт еді. Мен терезенің алдына шығып, апамның жұмыстан оралуын зарыға күтіп отырдым. Біз үйелмелі-сүйелмелі бес ағайынды болатынбыз, апам үйге сыртымыздан бекітіп жауып кеткен. Ертеңгісін қалдырған азын-аулақ нанды таласа-тармаса жеп ап, қарнымыз ашып, шуласып отырғанбыз. Сонда мен терезеге бетімді басып жылағанымда бірінші рет ес кіріпті. Таршылық адамды тез есейте ме деймін. Өйткені, мен сол күннен бастап өмірімнің әр кезеңін кинолентадай көз алдыма анық елестете аламын.

	Сөйтіп жылап отырғанымда, Қамар жеңгей, сен келдің, есікті ашып үйге кірдің. «Жыламаңдар, балапандарым, апаларың қазір келеді» деп бізді жұбаттың. Біз қарнымыздың ашқанын айтып шуылдасып, онан әрмен жыладық. Жүріңдер деп сен бізді өз үйіңе ертіп апардың. Жарты таба нанды алып бізге бөліп бердің де, өзің біздің қомағайлана асаған түрімізге қарап әуелі күлдің, онан соң қабағын түйіліп, мұңайып отырып қалдың. «Балапандарым-ай, сендерді де шулатты-ау соғыс деген қу пәле» дедің.

	Сол күні шай қайнатып, тұз салып, құр қара суды ішкенің де анық есімде, өйткені бар наныңды бізге беріп қойған едің.

	Біздің үйді жоқшылық тауқыметі жиі қысып тұрды. Анамыз байғұс ертелі-кеш колхоз жұмысында, далада жүреді. Тауып әкелген қос уыс кеусенін түнде қуырып, түйіп, ертеңгі күнге бізге талқан әзірлеп береді. Бірақ бес бірдей балаға ол не болсын. Міне, сол кезде сен бізді ылғи үйіңе ертіп апарушы едің. Өзің жемей аузыңнан жырып, бар наның мен талқаныңа бізді тойғызатынсың. Іш тартқан адамға бала тез үйір болады ғой. Біз сенің үйіңе де дәл өзіміздің үйіміздей еркін кіретінбіз. Мен көбіне сенің бауырыңда жатып ұйықтайтынмын. Сенің жұмыстан қалжырап, шаршап қайтқан кезің, я жайнаңдаған қуанышты шағың менің көз алдымда болушы еді.

	Сол жылы қыста сен алыстағы станцияға шанамен колхоздан астық тарттың. Бірде ат құлағы көрінбес алай-түлей боранда оралдың. Аяғыңда тар етік еді. Келген бойда тез шешпек болдың, бірақ мұз болып қатып қалған етік шешілмеді. Ақырында, апам алқымын пышақпен тіліп, әзер шешті. Сенің аяғың күптей боп, қаракөктеніп үсіп кетіпті. Сонда сен:

	− Шанам тоқтап қалатын болды-ау деп жыладың. Уақытша атшанаңды менің апам айдайтын болды да, біз бес бала сенің үйіңде қалдық. Енді сен аяғыңды орап тастап, күні бойы және ұзақты түнге май шамның жарығымен әскерлерге жіберу үшін жүн қолғап, шұлықтар тоқыдың. Ұйықтамағандықтан көзің шөлдене қызарып, ісіп кетті. Жасаурап тұратын болды. Сен сонда да қойған жоқсың, тоқи бердің.

	Бір күні почта таратушы қара домалақ қыз Ұмсынай үйге жүгіріп кіріп:

	− Сүйінші, Қамар, биле! – деген үш бұрышты хатты көрсетіп.

	Сен аяғыңды ораған көрпені жұлып тастап, еденге секіріп түстің де, тыпырлап билей жөнелдің. Аяғыңды көрген Ұмсынай шошып кетіп:

	− Әзілдеймін, Қамар, әзілім ғой. Мә, – деп хатты ұстата берген.

	Сен хатты қолыңа алған күйде ішек-сілең қатып, тоқтаусыз билей бердің. Аяғыңнан сауылдап қан ағып, еден үстіне ештеңеге ұқсамайтын белгісіз бір тұрпайы іздер түсіп жатты. Сен оны елең де қылған жоқсың. Хатты көкірегіңе басқан күйде қуана тапырақтап, билей бердің, билей бердің...

	Бұл жарыңның ең соңғы жазған хаты еді. Бірақ сен одан ылғи да хат күтумен болдың.

	Соғыс аяқталды. Ер-азаматтар біртіндеп елге қайта бастады. Сен енді оның өзін қай күні келіп қалар деп, елеңдей күттің.

	Майданға сенің күйеуіңмен бірге аттанған жырық ерін Балташ қайтқанда сенің қуанышыңда шек жоқ еді. Сен оның алдынан елден бұрын жүгіре шықтың.

	Сондағы Балташ сөзі де көңіліңе үлкен медеу болып еді. Оның айтуынша сенің күйеуің қызу ұрыс кезінде азғана топпен жау қоршауында қалып қойыпты. Және тірі қалғаны анық көрінеді. Онан әрі партизандарға қосылды ма, әлде қолға түсті ме, ол жағы беймәлім деген. Тіпті, қолға түскен күнде де тірі қалуы әбден ықтимал деген-ді. Балташ саған сендіре айтқан.

	Мүмкін, Балташ сенің көңіліңді жасытпайын деген болар. Бірақ жау қолында тұтқында болып, ауыр азаптарды бастан кешіріп, кейін де елге аман-сау келгендер де болды ғой.

	Сен де күйеуіңді солар сияқты бір күні күтпеген жерден келіп қалар деп тостың. Жылдар өтіп жатты. Тірілер әлдеқашан қайтып болды. Ал сен әлі де күтудесің.

	Тағы бірде сенің апаммен сөйлескен сөзіңді де естігем. Мазаң болмай ауырып жүргеніңді айтқасың.

	− Турасын айтсам, ренжіме, – деді апам.

	− Жоға, неге ренжиін.

	− Ендеше тілді алсаң күйеуге шық. Сен тірі адамсың ғой, өміріңді қор қылма.

	− Әй, әпке, осы ма бар айтқаныңыз, – деп, Қамар жеңгей, сен түйіліп қалғансың.

	Осыдан соң көп ұзамай. малға күзетке кеттің...

	***

	Бүгін Қамар жеңгей «Екі жиренді» бастады. Кәдімгі жайшылықта екінің бірі айтатын, халықтың ескі әні деп айтылып, пәлендей мән берілмейтін, кейбіреулер: «басқа бір ән айталықшы, мынау тіпті дауысқа ауыр екен» дейтін әуен. Қамар жеңгейдің қоңыржай даусы «әу» деп басталғаннан-ақ сол «ауыр» әуен еш қысылып-қымтырылмай, іркіліссіз кербез созылып, ырғатыла жөнелді. Әннің әрбір сөзі, әрбір жолы баяғыдағы қазақтардың салт-санасынан туса да, дәл қазіргі сәтте Қамар жеңгейдің бойына шақталып, жаңа бір әуез бен мағына алды. Менің көз алдыма жесір әйелдің назды әуенімен өзім еш уақыт көрмеген, тек үлкендерден ғана естіген елестер келді. Өлеңнің алғашқы жолында – тұяқтары сатыр-сұтыр етіп кең даланың төсін дүбірге толтырған, жаңа қонысқа қарай шұрқыраса шұбырған көп жылқы, соңында бір-бір жарау сәйгүлікке мінген, қарларына құрық ілген: бірі – құндыз бөрікті күлімдеген қара көз, қолаң шаш ақ құба қыз да, екіншісі – түксиген қалың қасты, тебіндей өскен қияқ мұрты бар ақ сұр жігіт келеді; өлеңнің екінші жолы Сарыарқаның тымық бір кешінде әлгі ақ сұр жігіттің жолсыз андызбен қыз аулына қарай суыт жортып бара жатқанын елестетеді. Өлеңнің осы екі жолы да, неге екені белгісіз, мені осылайша таза бір қиялға бөлейді. Бірақ өлеңнің соңғы екі жолы мүлдем басқа сарынға ауысады. Қамар жеңгей:



	Түскенде сен есіме, беу, қарағым,

	Сағынып сарғаямын санаменен,



	− деген кезде, көз алдымда қаз қалпымен жеңгейдің өзі турады. Іште жатқан ыстық жалынын «аһ» ұрып сыртқа шығарғандай болады. «Екі жирен» дәл осы сәтте тек Қамар жеңгейдің төл әніндей боп естіледі маған. Иә, дәл солай, сарғая сағынуға басқа ешкімнің де емес, тек Қамар жеңгейдің ғана қақы бар. Жесір жүрегі лықси толып сыздаған мұңмен сағынып сарғаяды. Осыдан ширек ғасыр бұрын – кешегі сұрапыл соғыс кезінде кебенек кигізіп, майданға өз қолынан аттандырған асыл азаматын содан бері бір минут та көңілінен таса қылмай, сарғая күтіп сағынғанын айтады Қамар жеңгей...

	Түскенде сен есіме, беу қарағым...

	Үйдегілер – ешқайсымыз да ұйықтамаппыз. Мақсұт қарт жүрегі аузына тығылғандай боп қысылған соң басын көтеріп отырды, ал Салиха шешей қып-қызыл боп қызған шойын пештің дәл іргесінде жатса да қараңғы үйде күйбеңдеп тұрып: «Бар болғыр, қызар емес қой, селкілдеп тоңып кеттім» деп күңкілдей сөйлеп, маздап жатқан отты көсей бастады.

	Пеш аузынан шыққан күрең қызыл шоқ сәулесі киіз үйдің ішін қан қызыл ғып жіберді.

	Қамар жеңгей өз әнінің үйдегілерді үлкен әбігерге салғанын білген жоқ. Бір қалыпты баяу ғана жалғастыруда.



	Е-ей, екі-ай жирен,

	Жалын түйген.

	Жалғанда жақынымсың-ау жаным сүйген,

	Аридаш-ай, аридашым-а-ай...



	Тегінде, ән айтамын деушілерге бірінші қойылатын шарт даусың болу керек дейді. Дұрыс-ақ шығар, дегенмен маған салса ән салу үшін ең әуелі жүрегің болсын. Дауыс сонан кейін қажет. Міне, Қамар жеңгей ән салып жүр сыртта. Әділін айтсам жеңгейде дауыс дейтіндей дауыс та жоқ, ал бірақ үйдің ішіндегі бізге оның әрбір алған деміне дейін, үніндегі әрбір күрсініске дейін анық жетіп тұр. Қамар жеңгейдің бар тіршілігі, мұң-арманы осы әнде ғана қалған дерсің. Махаббаттың бал-шырынын сусыны қанып жұта алмағанын, өкініші, өксігі көп ішқұсалықтан өртенгенін, оралмасқа кеткен жастық шағын егіле тұрып еске алады. Өзінің жалғыздығын наз етеді. Біз болсақ ұзақ түнді кірпік айқастырмай дөңбекшумен өткіземіз. Өзіміз жылы төсекте жатқанымызбен көңіліміз далада, түнгі суықпен арпалысып жүрген, әрбір адымы аяз боп сықырлаған Қамар жеңгеймен бірге.

	Жасыратыны не, дөңбекшіп жатып мен Қамар жеңгейге шын туыстық сезіммен аяушылық білдіремін. «Шіркін-ай, – деймін, – осы бір күзеті құрғыр да әбден мезі ғып, қам көңілін онан әрмен басып жіберген-ау. Әттең, ең болмаса әйелімен ажырасқандардың, не қатыны өлгендердің бірі тап болсашы, осы қу күзеттен құтылар еді ғой», – деп армандаймын.

	Бір күні менің тілегімді де құдай ойда жоқта берді.

	Кешкі шайды алдымызға енді ала бергенімізде, иттерді шулатып үй іргесіне атты біреу кеп тоқтады. Сәлден кейін үйдің есігі айқара ашылып, сырттан бір құшақ суықты ала-мала, басында түлкі тымағы бар, көк мауытымен тыстатқан қара сеңсең ішік киген, бұл үйге бұрын да талай келіп жүретін Салиха шешейдің бауыры Тілепберген кірді.

	Сәлемдесіп, сырт киімін шешкеннен кейін төрге шығып, малдасын құрып отырып көріп еді, жаңадан тіккізген, ішінде киізден сырғызған қалың байпағы бар, қонышы тап қара саннан саптама етігі дастарқанға қарай еңкеюге иліктірмеді.

	− Өзің тіпті, баяғының төрелеріндей-ақ киініпсің ғой, алпыстан асқанда қыз айттыра жүргеннен саумысың, – деп Мақсұт қарт балдызсынып әзілдеп қойды. – Аяғыңды шешін жазылып отырсаңшы...

	− Е, баяғының төрелерінен менің нем кем. Шүкіршілік, өкіметтің арқасында даражамыз олардан асып түсті ғой, – деп әзілге орай іле жауап қатқан Тілепберген, мықшыңдай қозғалып саптамасын шешті. Әр аяғына екі кез ғып аппақ бомазиден шұлғау орапты, онысын да біз көрсін дегендей көтеріңкірей сілкіп, былай шетке қойды.

	Тілепберген – көзі тұздай боп көгерген, қалқиған құлақтары жұп-жұқа, қоңыр жирен мысық мұртты, томпақ бет сары шал. Қазір суықтан келген бойда екі-үш шыны ыстық шайды дем алмастан сораптата ішіп жіберген соң, екі беті алмадай боп өңі қызара бөртіп, тершіп шыға келді. Тіпті алпыстан асқан адам деп айта алмайсың, жүзі жайнаң қағып, тұз кездері ойнақтап кетті. Осы бір көздер-ай! Жас адамның көзі сұқтана ойнақшып тұрғанда қаншама әдепсіз болса да, біртүрлі кешірімділік етуге болатын сияқты, ал алпыстан асқан шалдың көзі сөйткенде денең дір ете түсіп, түршіге тітіркенеді екенсің. Қандай сүйкімсіз, жиіркенішті көз. Қамар жеңгей күндегідей сары самаурын сарқылғанша отырып, шайды қанып іше алмады. Шынысын ертерек төңкеріп тезірек киінді де күзетіне кетті.

	Қамар жеңгейдің жүріс-тұрысына, қимылына бүкпесіз бір сұғанақтықпен қарай берген Тілепберген енді сөз арасы ғып:

	− Қамардың бір жері ауыра ма, өңі сынық қой? – деп сұрады. Бұл сұраққа жауап бергілері келмеген Мақсұт қарт та, Салиха шешей де ананы-мынаны сөз етіп, жалтара берді.

	Енді бірде Тілепберген:

	− Шаруашылығым күйлі. Шүкіршілік, денім де сау, дыңдаймын. Алпыстан астың деп, сен Мақсұт дік қылғаныңмен әлі бір жігітті алып ұрар әл-қуатым бойымда, қых-қых-қых... – деп таңдайынан күліп алды. – Ел қыдыра шығып: «Оу, осында бір туғандарым бар еді ғой» деп жақын тұтып ат басын әуелі сендерге бұрған түрім бар, – деп сыздықтата отырып, келген шаруасын айтуға ыңғай білдірді. Сөзімді тыңдайды-ау дегендей, маған тұздай көзімен жеп жіберердей бір қарап қойды. «Құштар едім, сенің сөзіңді тыңдауға».

	Ыза болған мен киімімді жылырақ киіп тысқа шықтым. Жүрегім әлденені сезгендей суылдай берді.

	Дала тымырсық суық екен. Түнге қарай құм қойнынан салқын бір ызғар шығып жатқан сияқты. Киіз үйдің сыртын боз қырау тұтыпты, аппақ қып тұр. Бәрі де аппақ: қамыс қора, ішіндегі жоталары ғана көрініп бұйығып жатқан қойлар, кеше ғана екі трактормен әкелінген, анадай жерге жиып сыртын жүзгенмен қоршап қойған шөп, қораның арғы желке тұсындағы үйілген кәшектің үстіне отырған Қамар жеңгей, тұмсықтарын көкке көтеріп, әлдененің жат иісін сезгендей боп, тың тыңдап жүрген төбеттер – бәрі, бәрі де боз қырауға оранған. Күндегідей емес, бүгін үйдегілер, әсіресе, Тілепберген естімесін дегендей Қамар жеңгей даусын тіптен ақырындатып, әнін ыңылдап қана айтып отыр екен.

	− Күні бүгін тіпті салқын, неғып шықтың суық тиіп қалады ғой, – деді.

	− Қарттардың әңгімесі әзірге таусылып, жата қоятын емес, ішімді пыстырды, – дедім мен. Жанына кеп отырдым. Көрші ауылдың күзетшілері бірінен кейін бірі «айтақтап», иттері шаң-шұң боп шуылдасып қалды. Біздің иттер де шаптығысып, жер тырмалап үре бастады. Қамар жеңгей екеуміз – ол жіңішке баяу үнмен, мен барылдаған жуан даусыммен «Ау-оу, айтақ, айтақ!..» деп қосыла айқайладық.

	− Түу, бір өзіңнің үнің бүкіл Аяққұмды жаңғырықтырады екен ғой. Мына қалпыңмен барылдап бұл өңірдегі қыз атаулыны шошытарсың, – деп күлді Қамар жеңгей.

	Мейлі, ол мені келеке етіп күле айтса да осы сөзі мен үшін әпкенің інісіне еркелете айтқан мақтауындай естілді.

	Айналайын Қамар жеңгей, маған сенің сәтке болса да жадырағаның, күлгенің керек қой.

	Менің өз басыма қуанышым мен күлкім әбден жетеді. Мен жиырмаға енді ғана жеткен қысқа өмірімнің ішінде тек қуаныш пен күлкіні ғана көріп келемін. Менің бар қызығымның әлі алдымда екенін сен жақсы білесің ғой. Мен ұзақ жасаймын. Сол ұзақ өмірімде тек қана қуанып, тек қана күліп өтетін боламын. Ал сенің қырықтан енді ғана асқан өміріңнің тең жарымы сарғаюмен, шермен өтіп келе жатқанын мен жақсы ұғамын.

	Сені сабағыңнан ерте үзіп, көктей солғызған соғысқа ылғи да көзім жасқа толып лағынет айтамын. Сондықтан да мейлі, аз сәтке болсадағы сенің тұңғиық жанарыңдағы толып тұрған мұңның сейілуін тілеймін...

	Осы сәт жалдар арасынан баяу жылжып соқыр тұман шықты, шоқпыт-шоқпыт жүн көрпедей төңіректі жайлап, қымтап алды. Енді иек астындағы шокалдар жым-жылас боп жұтылып, айналаны жым-жырттық басты. Нағыз суық, сай-сүйекті сырқыратар ызғар енді келді.

	− Өлең айтшы, – деп өтінді біраз үнсіздіктен кейін Қамар жеңгей. Мен іркілместен «Екі жиренді» бастап дарылдай жөнелгем.

	− Жоқ басқа бір көңілдірек әнді бастасаңшы. Қазіргі жастардың сүйіп айтатын әндері көп қой, соның бірін...

	Мен енді: «Асқақтата салғаным жайлау әні...» деп «Маржан қызға» бастым. Қамар жеңгей қосыла кетті. Екеуміз – қысты да, құм даланы да, соқыр тұманды да мүлдем естен шығарып, көк майсалы жайлауға, жазғы жым-жырт айлы кешке шомдық та кеттік. Біздің әніміз бас-аяғы күндік жер – бүкіл Аяққұмді жаңғырықтырды-ау деймін, өйткені тұс-тұстан көрші ауылдардың күзетшілері де іле қосылып, тұман басқан түнгі көңілсіз даланы тамаша шадыман күйге бөледі де жіберді.

	Осылайша тағы да бірнеше әнді жеңгеймен қосыла айттым да үйге кірдім. Бұл кезде Тілепберген де сөзін аяқтаған екен.

	− Сендерді ағайын деп арқа тұтып келдім, сөзімді сөйлер, меселімді өткізер деп келдім. Енді қартайғанда бір жас иіс иіскеп, нәрестенің дауысын естірмін... – деп барып, біржола іркілді.

	Салиха шешей даурыға жөнелді:

	− Тілепберген-ау, о не дегенің. Сенің тізгініңді осындайда тартпасақ ағайыншылығымыз қайсы. Әдіре қалғырды, туыс жоқ, тұғиян жоқ шырылдап далада қалғанынан тауып ап адам еткем, енді қатын болғанында оған бір сөзімді өткізе алмасам...

	− Жә, оттама, – деп Мақсұт қарт кесіп тастаған.

	− Е, өтірік пе? – деді Салиха шешей шаңқ ете түсіп. – Баяғыда ата-бабамыз алпысты қойып, сексенге келіп селкілдеп отырғанында бес-алты қатынның үстіне он бес жасар қыз алатын, оның қасында Қамарың жер ортасына келді емес пе. Ибай-ау, соны қырықтан енді асты деп ешкім айтпайды, бет-аузы менен кәрі алжа-алжа боп жүр ғой әне...

	− Сен кәззәп, қоясың ба енді, жоқ па, – деп ақырып қалған Мақсұт қарт уыққа қыстырулы тұрған тобылғы қамшысын жұлып алды. Шалының ашуланған кездегі шадыр мінезінен қатты именетін Салиха шешей жым болды. – Адамға еткен қайырымыңды сатуға болмайды, – деді ашуын басқан соң Мақсұт қарт жайлап қана, онан соң Тілепбергенге қарап:

	– Сен бізге буынсыз жерден пышақ ұрма! Қамар деген адам жөргегінде жатқаннан өз қолымда өсіп, тумаса да туғаннан бетер ыстық боп кеткен жан, ыстығымызға күйіп, суығымызға тоңып, көңілімен, бейілімен қанымызға қаны араласқан, ал енді оған аңдаусыз сөз айтып көңіліне қаяу салар жайымыз жоқ. Онан соң қанша дегенмен мекені бөлек, оты басқа жан екенін естен шығармалық. Араға бізді салмай-ақ айтарыңды өз аузыңнан айт. Ал сен кемпір аузыңа ие бол, араласпа бұл іске, – деді.

	Осымен сөз доғарылды. Төсек салынып, Тілепберген жастыққа басы тиісімен қорылдап ұйықтап кетті. Менің бір жаман әдетім бар – біреу жанымда қорылдап жататын болса ұйықтай алмай мазасызданамын. Қазір де сөйтіп жатырмын. Онсыз да ұйқы-тұйқы боп көңілім бұзылғанда мына шалдың жата сап қор ете түсуі ит жынымды келтірді.

	«Кеңірдегінен бір-ақ сығып қатыра салар ма еді» деп кіжінемін.

	«Дәмесін қара өзінің, Қамар жеңгейге сөз салмақ...»

	***

	Ертеңгісін аспан бұлыңғырланып, күн бұзылып тұрған соң, малды жайылымға шығармай, далаға есік алдына шөп шаштық. Әлі бірер қонбақ болған Тілепберген бізге қолқабыс етті.

	Шынымен-ақ жұмыс дегенде сондай ма, жоқ болмаса бізге күшін көрсеткісі келді ме, әйтеуір ол ең қарымды, жуан сапты ашаны таңдап алып, Мақсұт қарт, Қамар жеңгей үшеуіміздің көтерген шөбіміздей шөпті бір өзі жеп-жеңіл көтеріп ап, шашып жүрді. Қамар жеңгей:

	− Мына шал қайтеді, ей, – деп маған қарап көзін қысып күліп қояды.

	Шынында да алпыстан асқан Тілепбергеннің қайраты көз сүйсіндірердей еді. Түнде ғана атарға оғым жоқтай боп оған деген кіжіңім теріме сыймаған, енді бір түрлі ол райымнан қайтып, құрметпен қараймын. Оның жас адамша ширақ қимылдайтын дембелше денесі – адам бойына өте жарасты бір қасиет-қайратқа толы сияқты. Иә, жасы ұлғайғанмен көңілі жас.

	Бұл күнгі тіршілік осы күйбеңмен үй маңайында етті. Тілепберген кешке дейін Қамар жеңгейге тіс жарып сыр білдірген жоқ. Тіпті өзінің әдейілеп келген шаруасын ұмытып кеткен тәрізді. Қамар жеңгейдің де көңілі еш алаңсыз. Тілепбергеннің немен келген ойын біле ме, жоқ па ол жағынан сыр сездірер емес.

	Түстен кейін тракторист Әспет деген жігіт колхоз орталығынан үлкенбіршанаменжемәкелген. Бізжемніңкелгенінеқуанышқалдық. Әспет трактордан түскен бойда басқамыздың амандасқанымызға пысқырып та қарамастан қораның арғы жақ шетінде жүрген Қамар жеңгейге қарай тартты. Дәу табанымен қисалаң-қисалаң етіп адымдап, езуі құлағына жете ыржиып барады.

	− Сүйінші, жеңеше, сүйінші... – дейді.

	Қамар жеңгейдің қарсы алдына барып кілт тұра қалды.

	− Кәне, жеңеше, сүйіншіме не бересің?

	Біз болсақ селт етпестен аңырып тұрмыз. Аяқасты бұл нендей қуаныш деп таңданамыз.

	− Сүйіншіме не бересің, жеңеше? – деп Әспет тақымдай түсті.

	− Айналайын-ау, қалағаныңды ал, тек үздіктірмей айтшы тез жақсы хабарыңды.

	− Мұнан былай жаман сатқақ деп ұрысқаныңды қоясың ба?

	− Сұрамайтынды сұрайтының-ай, ал жарайды қояйын, – деп күлді.

	− Мына көрші ауданда соғыс басталған жылдан хабар-ошарсыз кеткен біреу келіпті дейді. Қырғын ұрыста жараланып тұтқынға түсіп содан бері шет елде ит көрмеген қорлықта жүріп, жуырда өз отанымызға қайтқан екен. Елдің айтуына қарағанда ана жақтан әлі босана алмай жүрген бірталай адамдарды білетін көрінеді.

	− Қай колхозда екен? – деп сұрады дегбірсізденген Қамар жеңгей.

	− Қай колхоз екенін білмеймін, әйтеуір, көрші ауданда. Ертеңгісін осы жаққа жүрерімде апамнан естіп сізден сүйінші сұрауға асықтым...

	− Онда, қазір қайтасың ба? Мен бірге кетейін, – деді қолындағы ашаны лақтырып жіберген Қамар жеңгей. Үстіндегі жұмыс киімінің түймелерін жүре ағытып, үйге қарай асықты.

	− Әй, Қамар, тоқта, қызым, сабыр ет, – деді осы кезде кәшек жинап жүрген Салиха шешей. – Жақсылық болса ешқайда қашпас. Дәл қазір кеш таянғанда асып-сасып алып-ұшпай кәдімгідей адамша жиналып ертең-ақ барарсың. Мына әкең екі аттың бірін ерттеп береді ғой.

	− Иә, Қамаржан, трактормен орталыққа барып, одан әрі тағы да көлік іздеп әуре болғанша салт атпен тура барып қайтасың, – деді Мақсұт қарт та. Қамар жеңгей бұл ақылды үнсіз құп алды.

	Кешкісін қойды қоралап, тамақ ішкеннен кейін неше күнгі шала ұйқы қысып, жантайған қалпымда қатып қаппын. Абыр-дабыр сөзден ояндым. Тілепберген, Салиха шешей, Қамар жеңгей үшеуі сөйлесіп отыр екен, Мақсұт қарт жоқ, сыртқа шығып кеткен болу керек.

	− Шырағым Қамар, біз бала емеспіз, бет басып ұялысатын, жұмбақтасатын. Ашық сөйлеселік. Мен бір артымда нәсіл болмай бара жатқан бейбақ шалмын. Енді, міне, төрімнен көрім жуықтағанда жас иіс көрем бе деген үмітпен төсек жаңғыртсам деген ойым бар. Өзгеге емес, қолқаны өзіңе сала келдім.

	Қамар жеңгей ештеме деместен үнсіз отыра берді. Басы салбырап кетті... Осы үнсіздігін пайдаланып қалайын дегендей Тілепберген бастырмалата сөйлей жөнелді.

	− Осы жасыма дейін жиған-терген азды-көпті малым бар, өле-өлгенше не ішем, не кием демейсің, жетеді қалай да ұстағаныңа...

	− Өйбұй, о не дегенің. Астына төрт қабат көрпе салып, екі қолын жылы суға малғызып отырғызып қоймайсың ба, – деп қостады Салиха шешей... Қамар жеңгей әлі де үнсіз. Басы бұрынғыдан да бетер салбырай түсті. «Шынымен-ақ мойынсұнған түрі ме?»

	− Айт бір жауабын, – деді тағатсызданған Тілепберген.

	− Е, не айтатыны бар. Ене сүтімді бермесем де елік сүтін беріп, тумаса да туғандай етіп әлпештеп өсірген анасы едім, бір жолға менің дегенім болар. Алғашқы күйеуіне менің ризашылығымсыз қашып кетті. Топырағы торқа болғыр ол байғұсты жамандап қайтейін, барғанынан қайтпай қалды. Күткен адам Қамардай-ақ болар. Адал көңілмен ұзақ тосты, бірақ келмеске кеткенді күткеннен не пайда. Тіріге тіршілік керек емес пе?! Жетер осының да, енді үйлі-күйлі болуыңды ойла, Қамаржан. Мен риза болсын десең сөзімді жықпа. Ал егер осыдан тыңдамай кетсең, алдыңнан жарылқасын, бетімізді көрме, – деп сөзінің соңын бұйыра аяқтады Салиха шешей.

	− Нағашы аға, мені қинамаңыз, – деді әлден соң Қамар жеңгей дірілдеген дауыспен. – Жиырма жыл болды күткеніме азаматымды. Кебенек кигізіп аттандырып едім қолымнан, еш жаманшылыққа қиғым келмейді, әлі де күтемін... Міне, бүгін бір қуаныштың ұшын көргендеймін. Кім білсін, әлгі қайтқан кісі жақсы хабар айтар.

	Осы сәтте Салиха шешей ұшып тұрды да төрдегі үлкен сандықты ашты, буыншақ-түйіншектерін қоқырсыта ақтарып, әлденені уысына жұмарлай қысып, қайта кеп отырды.

	− Қанша айтпайын десем де болмадың-ау, қызым-ай! Кезінде көңіліңді күйретпелік, жас қой деп жылы жауып жасырып қойып едік, жүре келе ұмытар дедік, бірақ естіртпей болмас. Мә, оқы! – деді бір жапырақ сарғайған қағазды ұсынып.

	Қамар жеңгей көзі шарасынан шығып, сілейген күйде қағазды алып, шамның жарығына тосты.

	− О-ау!.. – деп қорқынышты үнмен өкіріп жіберді де қолын ербеңдетіп, қағазды лақтыра берді.

	Қағаз менің алдыма келіп түсті. Бұл – әбден сарғайған, сиясы өшуге айналған қаралы қағаз еді. Салиха шешей енді қатқыл үнмен сөйлеп кетті.

	− Сонау соғыс жылдарында ауылсәбеттің бастығы марқұм Смағұл шал өздерің естірт деп әкеп беріп еді. Қиын ғой естірте алмадық...

	Қамар жеңгейдің көзінен тырс-тырс етіп жас тамды. Мөлдір моншақтар жерге түсе беріп тасқа тиіп пырсылдап жарылғандай болады. Кенет қос алақанымен бетін басқан күйі тұрды да сыртқа атып шықты.

	− Өй жаман қар, дұрыстап жауабын берудің орнына көзін сығымдап тұра қашпағы несі-ай! – деп кәрленген Салиха шешей соңынан кетті.

	Бүріп жердей боп шүйлігіп барады. Мен қоса шықтым арттарынан.

	Күн тіпті суытып кетіпті. Қардың ұсақ түйіртпектері себелей жауып, ызғырық жел соғып тұр екен. Қою ақ тұман жел ығына қарай жөңкіле ызғып көшіп жатыр. Салиха шешейдің ізін ала қора жаққа келдім. Мылтығын ұстап күзетте Мақсұт қарт отыр екен.

	− Қамар келген жоқ па? – деп сұрады Салиха шешей.

	− Жоға, үйде емес па еді.

	− Жаңа шығып кеткен.

	− Не дейді! Ойбай-ау, онда бұл жайбарақаттығың не?! Жүгір, ізде. Әкеңнің көрі... бұл Тілепберген ит жай келуші ме еді. Жүгір!.. – деді даурыға айқайлаған Мақсұт қарт. Өзі бұлаққа қарай жүгірді. Біз де солай қарай ұмтылдық. Қарттан озып, бұрын жеткем, Қамар жеңгей белуарынан бұлақтың көзіне суға малшына кіріп, шалпылдата бетін жуып тұр.

	Маған бірден: «Жынды болған екен» деген ой келді. Таяп кеп:

	− Жеңеше-ау, бұл тұрысың не? – деп судан жұлқа тарттым.

	− Айналайын, сәл кідірші, бетімді жуып алайын, – деді жалынған үнмен.

	− Сорлы-ау, өлдің ғой, – деді даусы үрейлі шыққан Мақсұт қарт та. Салиха шешей бұлақтың шетіне кеп қаққан қазықтай сілейіп тұрып қалды.

	− Енді қайтейін, ататай-ай, тозды ғой төзімім... – деді еңіреп жылап жіберген Қамар жеңгей.

	Үсті-басы зілдей боп судан шықты. Дәл осы мезетте қора жақтан иттер шаң-шұң ете түскен.

	− Ит-құс келді, жүгіріңдер, – деді елең еткен Қамар жеңгей. Бәріміз де қораға қарай ұмтылдық. Қойлар да дүр ете түсті.

	Аттандаған бойда жүгіре жетіп, шарбаққа сүйеулі қосатарды жұлып алдым. Қорадан сыртқа бірдеңе бұлаң етіп ыршып шыққандай болды. Тұспалдап тұрып екі оқты бірдей аттым. Бірақ тиген жоқ. Иттер соңынан шабалана қуып ұзап кетті. Қалта фонарын жағып қораға ендік. Мал аман екен. Тек бір ісекті ғана тамағынан қауып кетіпті, қаны дірдектеп тұр. Мақсұт қарт ұстап көрді де:

	− Ештеңе етпейді, – деді.

	Өстіп жүріп біраз уақытты өткізіп алыппыз. Жанымызда жүрген Қамар жеңгейдің үсті-басының су екені де есімізден шығып кетіпті. Үйге келіп, лездің арасында мұз боп қатып қалған жеңгейдің киім-кешегін әзер шештік. Қол-аяғы тастай. Тілепберген бұл жайды әлгінде қойға қасқыр шапқан әбігер үстінде болған шығар деп ойлады. Түнгі күзетке Мақсұт қарт өзі кетті. Мен жеңгейдің қасында отырып қалдым. Қамар жеңгей бойын қалтыратқан дірілді сездірмеуге тырысып тас түйін боп жатыр. Жүзі көкпеңбек болып қаны қашып кетті. Тек таңға жақын ғана денесі қызып, енді өңі бал-бұл жанып әлсірейін деді. Қатты ауырды. Әр нәрсені айтып сандырақтай бастады.

	***

	Сол қысылудан тек келесі күні таң алдында ғана есін жинады. Бұл кезде үйдің іші тегіс ұйқыда еді. Мен ерте оянсам да тұрғым келмей жатқам. Түндіктің төменгі жағынан екі уықтың аралығына ойылып салынған кішкентай әйнек терезеден аппақ таңғы рауан еніп тұр. Қамар жеңгей буындары сытырлай көтеріліп, ұзақ уақыт дір-дір еткен қолының алақанына алма-кезек қараумен болды. Онан соң кешеден бері мұз болып ораулы жатқан ірге жақтағы көйлегінің өңірінен қаттала бүктелген қағаз алды. Арасында күйеуінің суреті бар екен. Кәдімгі оңаша қалғанында қолына алып сөйлесіп отыратын, сарғайған сурет. Су тиіп, мыжғырланып, көк аяз боп қатып қапты. Қамар жеңгейдің көз жасы бетін жуып, ағыл-тегіл құйыла берді.

	− Сен үшін отқа да, суға да түстім... – деді суретті алақанымен сипалай отырып күбірлеп қана...

	Ертеңгі шайдан соң Тілепбергенге бұрылып:

	− Нағашы аға, мені қинамаңыз, – деді дірілдеген үнмен.

	Салиха шешейдің иіріп отырған ұршығы түсті, бірақ кемпір оны қайтып көтерген жоқ.

	Қолындағы шүйкесін сыпырып алып іргеге қарай тастай салды.

	Әлден уақытта:

	− Қайт енді, – деді Тілепбергенге әмірлі үнмен.

	Жүзі түнеріп ренжіген Тілепберген үн-түнсіз түлкі тұмағын баса киіп аттанып кетті.

	Күні бойы қой бағып шаршап келсем, есік алдында сары самаурын божылдап қайнап тұр. Қайнатып жүрген Салиха шешей екен. Қойды қоралап боп үйге кірдім. Қамар жеңгей басын көтеріп, арқасын жастыққа сүйеп отыр. Дірілдеп әлсіз қимылымен шай ішеді. Міне қызық, сенерімді де, сенбесімді де білмей босағада сілейген күйде қараппын да қаппын.

	Салиха шешейдің шынысында да қаймақ қатқан қою күрең шай.

	Сызат-сызат әжімді жүзінен сай-сай боп тер ағып отыр.

	− Неғып тұрсың енді шешінбей, – деп қояды маған.

	Екі-үш күн өтті. Қой бағуға Мақсұт қарттың кезегі келіп, бүгін өрістен шаршап қайтқан.

	Салиха шешей сары самаурынды божылдата қайнатып қарсы алды. Қарт әуелде қабағы салбырап, бырыс-тырыс боп отырды да сораптай ұрттаған үш-төрт шыны шайдан кейін маңдайы жіпсіп, терісі кеңиін деді. «үһ-ә-ә!» деп демін жадырай алып, кәдуілгі ертеде байдың малын бағып жүргенінде өрісте қойды ұрлап сауып сүтті тасқорықпен пісіріп ішкен кезін әңгімелеп кетті.

	− Жә, қойшы әрі, не болса соны айтпай, – деді кемпірі шалының бөсіңкіреп кеткенін жақтырмай.

	− Не қоятыны бар, естісін балалар, – деді күшене сөйлеген Мақсұт қарт кеңірдегін созып. Шеке тамыры адырайып бүлк-бүлк етіп, маңдайынан аққан тер селдір сақал басқан әжімді бетінен жол сызды. – Білсін, балалар біздің нендей қиыншылықтарды бастан кешіргенімізді. Мынау Қамарға, мынау Шойқараға қараң өшкір сонау бір заман ертегі емес пе? Бұлардың бақытты заманына не жетсін, шіркін!..

	Бұл күні тәуірленген Қамар жеңгей күзетіне қайта шықты. Біз әлі бірер күн күтін деп, қарсылық етіп едік, бой бермеді. Түн жарымы ауғанша мен оның жанында отырдым.

	Аспан ашық еді. Аязы жоқ, маужыраған жым-жырт түн. Жарқыраған жұлдыздар құм үстіне ғана кеп топталып ап жыбыр-жыбыр қағып күліп тұрғандай. Біз Қамар жеңгей екеуміз қосылып

	«Маржан қызды» және басқа да көңілді әндерді айттық. Тағы да бүкіл Аяққұмдағы күзетшілер әрқайсысы әр тұстан бізге қосылып, әнімізді көтеріп әкетті.

	− Шошынар десем, – мына даусыңа қыздар көп қосылатын секілді ғой, – деп әзілдеді жеңгей. Оның көңілденген шағын пайдаланып:

	− Жеңеше, бір сөз айтсам ашуланбайсыз ба? – дедім.

	− Жоқ, айта ғой.

	− Сіз Тілепбергенге неге кетпедіңіз, ең болмаса мына қу күзеттен құтылатын едіңіз, – деп шынымды айттым.

	− Шырағым-ай, күзетке мені біреу байлап қойды дейсің бе, құтылғым келсе ертең-ақ басқа жұмысқа ауыспас па едім, бірақ... түнгі күзетті ұнатамын... Түнде ұйықтай алмай төңбекшіп төсекте жатқаннан да ояу жүрген жақсы... Рас, түн деген суық, бірақ маған сол суығы ұнайды, ішкі мұңымды сейілтеді. Әлі жассың ғой, ұғамын дейсің бе?.. «Уды у қайтарады» деген емес пе, – деп ұзақ сөйлеп, күрсіне езу тартты.

	Неге екенін білмеймін, менің есімде осы тұста әлгінде ғана Мақсұт қарт айтқан бір сөз қайта-қайта орала берді. «Мынау Қамарға, мынау Шойқараға қараң өшкір сонау бір заман ертегі емес пе?! Бұлардың бақытты заманына не жетсін, шіркін!» Дәл осы сәтте Қамар жеңгейдің ойында да осы сөз тұрса керек, өйткені маған қарап:

	− Менің өмірімді қойшы, қу соғыс өксітіп кетті ғой, ал сенің өмірің атам айтса айтқандай шіркін, қызыққа толы. Мұңаю дегенді де білмейсің, – деді.

	Бұл шындықты мен насаттана тұрып үнсіз қостадым. Даурыға қостауға жеңгейдің көңілін жасытып алармын деп қорықтым. Тегінде біреудің онсыз да баттия көрініп тұрған қуанышын дақпырта сөз етсең екінші біреуге ауыр тиюі мүмкін ғой. Мұндайда сөзді басқа бір нәрсеге аударып жібергің кеп тұрады.

	Дір етіп жер сілкінгендей болды. Алыстан талықсып жеткен ауыр дүбір естілді.

	− Ибай-ау, анаң қара, анау не?.. – деді елең еткен Қамар жеңгей. Нұсқаған жағына қарадым: батыс жақ тұсымызда түнгі аспанды қақ жарып шұбатылған қызыл жалын көкке өрмелеп бара жатты.

	Қозғалысы тіпті жылдам.

	− Ол не?.. – деп тағатсызданған Қамар жеңгей қайта сұрады.

	Өңінде үрей бар.

	Өзім де таңырқап тұрмын. Қызыл жалын зулай өрмелеген күйде әп-сәтте көзден тасалана берді.

	Көрші ауылдың иттері үрді, күзетшілер айтақтап шулап кетті де сәлден соң жым-жырт боп тына қалды. Жал арасынан баяу ғана ызғырық жел есті.





ҚҰДАНЫҢ «ФОКУСЫ»




	Почтаға телефонға шақыртып кеткен Тортай тез қайтып оралған.

	– Құдаң қонаққа келсін деп шақыртып жатыр, – деді шешесіне күңкілдеп. Қатулы екені үнінен де, түйілген қабағы мен түнеріңкі түрінен де көрініп тұр. Өзі түні бойы қырманда болып ұйықтамаған, екі көзі қызарып, үсті-басы шаң-шаң, беті қолын да жумаған екен, шаңытқан ұсақ топан тұтып тұр, қайратты қалың шашы аңызақ қаққан құрғақ селеудей тікірейіп кетіпті.

	– Келін қайда, қашан қайтады екен? – деген Қатша қарсы сұрақ қойып.

	– Қайтпайды, – деді баласы отау бөлмеге өтіп бара жатып.

	– Не дейді?! Не боп қапты?!

	– Е, мен қайдан білейін. Барсаң өзінен сұрарсың неге қайтқысы келмейтінін.

	– Мыналарға бірдеңе болған шығар, – деп Қатша ернін сылп еткізген.

	Тортай болса мұнан әрі сөйлегісі келмеген түр көрсетіп қараңғы бөлмеге кірді де, өзі күнде жатып жүрген тақтаның үстіне гүрс етіп құлай кетті.

	Түкке түсінбеген Қатша ернін тағы бір сылп еткізіп қойып баласының бар қимылына таңырқай қараған да қалған. Өзі әлгінде ғана көрші кемпірдің үйінде ұзақ отырып шай ішіп, терісі кеңіп жадырап келген беті еді. Қобырап кеткен бурыл шашын жөндеп, шыт орамалын қайта сәндеп тартып тұрған, баласының мына сөзі сол көңілінің шәт-шәлекейін шығарды. Қызыл шырайлы өңін лезде көлеңке шалып, қос қабағының ортасындағы әжім сызық тереңдей түскен.

	Жатуы-ақ сол, Тортай қор ете қалды. Қатша киімшең құлаған баласының аяғындағы шұлығын шешіп қойды. «Құдаң қонаққа келсін деп шақыртып жатыр», – түкке түсінсе бұйырмасын. Келінінің төркініне кеткеніне екі аптадай боп қалған. Баяғыда-ақ қайтатын уақыты болды, бірақ неге екені белгісіз әлі қайтпай жатыр. Үйі жоқ, күйі жоқ адамдай ол жатысы не екенін кім білсін. Шәй дескен жоқ. Әке-шешемнің үйіне барып, амандықтарын біліп келе қояйын деген... «Әлде мына менің көктүйнегім кетерінде бірдеңе деп ренжітіп жіберді ме екен. Бұдан ондай шығады. Өз текешігімнің сыры өзіме мәлім». – Қатша күңкілдей күбірлей жүріп жолға жиналды. Осы күні келіндердің төркіндеріне барып, болымсыз нәрсені сылтау етіп қайтпай қалуы деген де оп-оңай. Ажыраса салады, оны бір бастарына ар көріп, өміріне ақау түсті-ау деп жатқан жан жоқ.

	«Ә, көктүйнегім, осы бірдеңені бүлдірген ғой...»

	Тортай түс ауа бір-ақ оянған. Тұрып, кеудесіне дейін шешініп, суық суға жуынып, алдына қойған кәрлен кесе айран мен жарты бөлке нанды сыпыра соғып алған соң ғана қабағы жадырап, шешесіне қарап күлімсірей отырып көзін қысып қойды.

	– Жә, көзін қысқаны несі, – деп жекірген шешесі, баласының ерке қылжақтығына әдейі сыр бермей отыр. Тортай рақаттана күліп көзін тағы да қысты, шешесіне еркелегені.

	– Сайтаныңды қағып түсірем ғой, – деп шешесі пеш жақта оңай тұрған оқтауды жұлып алған. Баласына шаншыла қараған.

	– Қойдым, қойдым, – деді Тортай күліп, шешесінің қатулы екенін түсінді. – Қашан жүресің?

	– Сенің оянғаныңды күтіп отырдым.

	– Қазір онда қырманның басынан солай қарай жүретін машиналардың біріне отырғызып жіберем өзім.

	– Әй, көктүйнек, – деді шешесі зілді үнмен. Бағанадан бері айран-асыр қылған іштегі қыжылдары сыртқа теуіп. – О келін неге қайтпайды, құда мені неге шақырады? Осы сенің бүлдірген бірдемең бар ма, айтшы кәне? Келінге бірдеңе деп пе ең?

	– Бірдеңе деп нем бар онда. Түкті де бүлдіргем жоқ. Өздерінің фокусы да. Құдағидың өзімен ақылдасатын шаруа бар еді, келсін дейді. Барып қайт. Келінің екеуің бірге келесің ғой. Ал жүр. – Онан соң шешесінің жұпыны киінген түріне қарап.

	– Немене, осы күйіңде бармақсың ба? – деді.

	– Е, несі бар?

	– Жоқ, ки анау жалт-жұлт еткен көйлегіңді, басыңа әлгі жапон орамалыңды сал, аяғыңа лакированный туфлиіңді ки. Құданың үйіне бара жатырсың ғой, жұтамай бар.

	– Е, білмейтін адамдар дейсің бе? – деп шешесі қарсыласа бастаған.

	– Жоқ, ки дедім ғой, ки анау жалтылдақ көйлегіңді, – деп енді дауысын Тортай зілмен көтерген. Шешесі өз бөлмесіне өтіп кетіп, жалтылдақ көйлегін киіп, басына жапон орамалын салып шықты.

	– Міне, енді көп-көрім келіншек боп қалдың, – деген Тортай әзіліне қайта басып. – Бетіңді ептеп опалап алсаң, тіпті әдемі болар ең.

	– Қағынды келгір со, шешеңмен ойна енді.

	– Ойнағаным емес, рас айтам, опаланып алшы, құдаларың шалқасынан бір түссін.

	– Сөйлеме әрі...

	Қырманға кеп, шешесін астық тартып ағылып жатқан көп машиналардың біріне отырғызған соң, Тортай қылжақ сөзіне қайта көшті.

	– Бір шал-пал кездессе алдап-сулап ала кел, мына қырманды күзеттіріп қояйық, – деп көзін қысқан. «Қап, көктүйнектің корлығын-ай, ә», – деп Қатша кабинада күйіп-пісті.

	Баласының қалжың күлкісіне түс бермей қабағын түйіп, тысырайып отырып алған.

	– Түу, шеше, мүлде әзіл көтеруден де қалып барасың-ау, – деді Тортай ренжи сөйлеп.

	– Ал жарайды, қойдым. Құдаларыңа сәлем айт. Тек жалынып-жалпақтаушы болма. Егер осыдан келінің қиқалақтап қайтпаймын дейтін болса, құдаларыңның алдына кішіреймей қайт та кет.

	«Міне, тағы да жұмбақ». Қиқалақтағаны несі ей? Немене деп қиқалақтайды? Әй, осы жалғыз ұл-ақ нервімді тоздырды-ау...»

	Машина жүріп кеткен. Тізеден асып көлпілдеп жатқан қара жолдың топырағы алды-артты бірдей орап бұрқырай жөнелді. Ой, аллай, шаң да мұндай түтектеніп бұрқырайды екен-ау.

	Дәл бір диірменге майдалап тартып әкеп әдейілеп жол үстіне қап-қап қып тастағандай бұрқылдауын. Анау жылы Сырымның тұсында осы жолға тас төгіп, асфальт төсейміз деп грейдермен бір жаз тегістеп түзеткен болатын. Ақыры, Сырым аварияға ұшырап өлген соң тас та қалды, асфальт та қалды жайына, сондағы топырағы бос үйілген жолдың ендігі түрі мынау. Кейінгі болған бастықтардың жол жөндеуге қолдары жеткен емес. Әй, бұ біздің колхоз ба?! Әй, жуық арада көгере қоймайды-ау... көгермейді... Бір істе береке жоқ қой.

	Бір істі шегіне жеткізіп тындырмайды-ау. Әркімнің күйттегені қара басы. Колхоз көгерсінші, колхоздың шаруасы тынсыншы деп жаны ауырып жүрген біреуі жоқ-ау...

	Әйтпесе біздің колхоздың байлығы деген көл-көсір емес пе? Мынау жолыңды да асфальттап, анау мыжырайған-мыжырайған, атамзаманнан бергі саман үйлерді де бульдозермен тегістеп жіберіп орнына қабат-қабат тас үйлер салып тастауға болады ғой...

	Бірақ соны кім істейді? Колхоздың, колхозшының қамын ойлап, басы қатып, шымбайына батып жүрген кім бар?! Көз қылып: «жоспар, жоспар» деп даурыға шапқылаған болады текке... Әй, құрысыншы... әлгі менің көктүйнегім не деді жаңа: «Келінің қиқалақтаса жалынба, қайт та кет», – деді емес пе?! Әй, көктүйнегім-ай, сол бірдеңені бүлдірген ғой, келінді ренжіткен ғой, бірдеңе деп.» Есіне ұлының қалжың сөзі, көзін қысқаны түсті.

	«Одан ба, одан шығады бәрі де, өз текешігім ғой, сыры өзіме мәлім». Ой, аллай, қылжақтығы да, мінезі де құдды айнымаған әкесі. Марқұм, өстіп адамды ылғи мысқылдап қыжыртып қажап сөйлеуші еді. Қай сөзі шыны, қай сөзі әзілі екенін айыра алмаушы ең. Тіпті өлерінің алдында да, атаукересін іше отырып бір сәт көзінде жылт етіп күлкі ойнай қалған.

	«Қатша, сен ұзақ жасайсың әлі. Кейін сөйлесетіндер болса, өзің қатарлы болмаса, шалға тиюші болма», – деп еді марқұм. Е, байғұс, сонда мен байсырай қалады деп ойлады ма екен. Әдіре қалсын, байды қайтем. Тортайымды маңдайынан ешкімге шерткізбей өсіргеннен артық не керек маған. Енді, міне, соның қызығын көріп жүрсем болады емес пе. Келінім бір кішкентай алданыш тауып берсе, сонымен өз базарым өзімде боп отырам ғой.

	Құдаларының тұратыны – Саржазық элеваторға барар үлкен жолдың үстінде еді. Алпыс шақырым жер машина үшін жол боп па, тәйірі, әне-міне дегенше Қатша құдасының үйіне жетіп те келген. Мұны көре сап, анадай жерде ағаштың көлеңкесінде сәкіде кітап оқып отырған келіні Сәукен: «Апа-а!» – деп ұшып кеп мойнына асыла кетті. Балаша еркелеп, Қатшаның бетінен шөп-шөп сүйіп жатыр. Бәз қашанғы әдеті сол. Қатша да келінінің бетінен сүйді. Сағынып қапты, онысын өзі енді анық сезді. Келінінің жалбыраған қысқа шашынан еркелете сипап:

	– Күнім со, күнім... әбден сағындырып бұ жатысың не?! – деп қойды.

	Көзінің астымен байқап қалды: келінінің іші едәуір томпайыпты, ақ құба жұқалаң өңі бұрынғысынан да гөрі жүдеу тартып, секпілдене бастапты. «Көкем жібермеді», – деп сыбырлады, жүзінде лып етіп қызыл ойнаған келіні.

	Ac үй жақтан Мүнилә құдағиы шықты. Біртоға көп үндемейтін жуас адам, жұмсақ иленген қамырдай аққұба өңінде жылы күлкі табы ойнап жаны қалмай қалбалақтап амандасып жатыр. Құдасы Бектемір қырман жақта екен, хабар айтып көршінің баласын жүгіртіп жіберген, көп ұзамай салдыр-гүлдір сөйлеп ентігін баса алмай ол да жетті. Бұрын көп жылдар колхозда бригадир боп істеп тік жүріп, тік басып қалған адам алпыстан асса да иілмей-бүгілмей өзін-өзі шалқақ ұстап, ұзын мұртының шалғысын кезек сылап қойып, құдағиына тос түйістіріп амандасып, келгеніне қуаныш білдіріп, тіпті мәз боп жатыр.

	Қатша құда мен құдағи қабағынан да, келінінің қабағынан да ешқандай реніштің ізін таба алмады. Көңілдері со бұрынғы аңқылдаған кірбіңсіз қалыптары. Тіпті сөз әлпеттерінен де ештеңенің сызы білінер емес. «Е, өздерінің мені қонаққа келтіру үшін істеген амалдары болар», – деп қойды. Бектемір жеңін түрініп жіберіп, дереу бір кепесін сүйрелеп әкеп: «Ал, құдағи, бата жасап жібер», – деді, ай-шайға қарамастан алып-ұрып соя бастады.

	– Қап, маған бола мал сойып... – деп Қатша қарсылық білдірген...

	– Әй, құдағи, – деді құдасы бұған оқыс бұрылып шытынып.

	– Біздің сенен жақын, сенен сыйлы кіміміз бар?! Құдай қосқан құдағисың, саған соймаған малды, сонда біз кімге соямыз?!

	Тіпті жазғырған үнмен қатқыл айтты. Рас-ау енді. Қатша қарсылық білдіргеніне өзі қысылып қалды. Құдасы бұрын да жаны қалмай қатты сыйлайтын, ал бұл жолғы ықыласы мен сый-сияпаты тіптен ерекше еді. Дастарқан жайылып, қымыз сапырылып ас келген кезде шампан мен коньякты қатар ашып қойды.

	– Құдағи, ішпесең де алдыңда тұрсын, – дейді құдасы.

	Өздеріне қарасты екі-үш ағайын-туғандарының және көрші-қолаңның кемпір-шалдары шақырылып, әңгіме-дүкен құрылып, кішігірім той-думандай көңілді отырыс болды. Астан кейін кештете қайтуға ыңғайланған шал-кемпірлер әрқайсысы өз тарапынан жік-жапар боп Қатшаға үйіріле сөйлеп үйлеріне арнайы қонаққа шақырысты. Қатша оларға рақметін білдіріп үйде мал-жаны қалғанын, тез қайтпаса болмайтынын айтқан. Бірақ шал-кемпірлер оның бұл сылтауына құлақ асқылары келмеді. Әсіресе осы колхоздың бастығының нағашы апасы аталған сөзі басқалардан гөрі үстемірек шығып отырған атжақты, толық сары кемпір өз тілегін билеп-төстей айтты:

	– Әй, құдағи, сен мал-жан деген сылтауыңды қой. Бірер күнге қырылып қалмас. Үйде балаң бар ғой. Өстіп анда-санда келгеніңде танитының осы бір құдаңның ғана үйі болып, қонар-қонбастан от сұрап келгендей қаша жөнелесің ылғи. Тіпті басқа ел-жұрты, ағайын-туғаны жоқтай бір үйге келіп, бір үйден кеткенің бізге ұят. Сондықтан, қиқаңды қойып ертең біздің үйде боласың, – деді, нық айтты, кесіп айтты.

	Лаж жоқ, Қатша ертең түсте қонаққа баруға уәдесін берді.

	Сары кемпірдің бүйтіп өзімси өктемдік еткеніне құда да, құдағи да мүлде риза болып, қыптары қанып қалды.

	– Жарықтық, бұ кісінің мінезі осы, бәрімізді бір шыбықпен айдайды, – деп басқалары да кеу-кеулесіп мәз боп жатыр.

	– Е, дұрыс қой енді, бұл кісі айтпаса, біз айтқалы отыр едік бұл сөзді, – деп құданың құдасы боп келетін Шалқар деген сөзшең көрші шал құптап қойды. – Сонан соң, құданың құдағиы, ертең кешкісін біздің үйде боласыз. Қой да бар, қозы да бар, бірақ жегеніңе еті жеңіл деп күрке тауық соямын.

	Ертеңіне түске жақын сары кемпір: күтініп отырмыз, келсін, – деп немерелерінің бірін жүгіртіп жіберіпті. Қатша құдағиымен екеуі солай қарай шықты. Сары кемпірдің үйі үлкен көшенің аяғында екен, сондықтан ауылдың қақ ортасымен жүруге тура келді.

	Бұрын талай келіп жүрсе де Қатша бұл ауылды аралап көрген емес еді, енді байқап келеді тіпті бір үлкен іргелі ауыл екен, қала дерсің: асфальт көшелер, екі қабатты, үш қабатты биік-биік тас үйлер... Тіпті мінезі бір тоға, көп үндемейді дейтін құдағидың өзі де мақтанышын жасыра алмай ділмарсып кетті.

	– Құдағи, мынау үйді колхоз өткен жылы ғана осындағы жаңадан үй болған меканизатор мен шопырларға салған еді, – деді Мүнилә қабырғалары ою-өрнекті екі қабат үйді көрсетіп. – Енді көшенің анау тұсынан дәл осындай тағы бір үй салынып жатыр, оны да меканизаторларға беретін көрінеді. Ал енді осы үйлердің ішіне кірсеңіз шыққыңыз келмейді. Асты қонақ бөлме, ас бөлме, үсті жатын бөлмелер... Несін айтасыз, біздің колхоз осы күні дүрілдеп тұр ғой...

	– Мынау үш қабат мектеп болар, сірә?

	– Иә, бұл мектеп, мұны да жаңадан салып бітірді. Бұл онжылдық болады да, ал мұның арғы жағында тұрған анау ескі екі қабат мектеп сегіз жылдық боп қалады... Әнеу бір қабат жаңа үй балалар бақшасы... анау, тұрғын үй... анау да тұрғын үй... колхоздың кеңсесі... кітап дүкені...

	Қатша мұндай қала кейіптес колхоздар барын радиодан еститін, анда-санда кешкісін телевизоры бар көршілерінің үйіне кіргенде телевизордан көріп қалатын. Соны айтып келгенде Тортай ылғи:

	– Әй, биылғы жылы киім кимей, тамақ ішпей қалсақ та, ақша жинап бір телевизор алмасақ па, – деп қоюшы еді. Сол бай колхоздар осылар екен ғой. Мына қарашы, көшелері қандай түзу, үйлері қандай ретті. Жақсы басшы басқарған жер осы да. «Сырым тірі болғанда ғой ендігі біздің ауыл да өстіп дүрілдеп тұратын еді-ау, – деп ойлады Қатша. – Әйтпесе жеріміз де кем емес, еліміз де кем емес қой осылардан».

	Сары кемпірдің үйінде біраз адам бар екен. Бұлар келгенде бәрі де өзара дабыр-дұбыр сөздерін дым қоя қойып ізет білдірісті, құрмет көрсетіп, төмен қарай ысырыла отырып қояр да қоймай Қатшаны төрдің төбесіне шығарды.

	– Біз ауыл адамдарымыз ғой, ішімізде өзіңізден сыйлы қонақ жоқ, – десті. Таныса келе Қатшаның түйгені бұл шақырылған кемпірлер ылғи ығай мен сығай, ауылдың қаймаққа шығар басшыларының шешелері боп шықты. Ішінде сары кемпірдің туған сіңілісі – осы колхоздың бастығының шешесі де бар екен. Жасының нешеде екенін айырып болмайды, әйтеуір екі бетінің қаны тамған, дөңгелек жүзді, таңқы танау әйел екен, үстіне жалтылдаған ақ жібектен көйлек, оның сыртынан өңірін оюлап тастаған шымқай көк камзол киген, екі қолы толы сақина. Сөзінің мәтелі болу керек не айтса да, «Әй, подумайыш» деп сөйлейді екен.

	– Әй, подумайыш, енді тамағымызды кеберсітпей беретін шайыңды берсеңші, – деді апасына өзімсіне шолжаңдап.

	– Қазір, қазір...

	Ентігі басылмаған сары самаурынның шайы мен сапырылған сары қымыз қатар жүрді.

	Бүгінгі отырыс кешегіден де қызық, көңілді болды. Қымызға сәл қызып алғаннан кейін кемпірлердің бірі:

	– Әй, ән сала отырайық, – деген ұсыныс айтқан. Сол-ақ екен бастықтың шешесі тамағын кенеп ап аңыратып қоя берді. Жарықшақтана шығатын жұмсақ даусы бар екен:



	Дүние-ау, ойлап тұрсам-ау шолақ екен-ау,

	Адамдар бір-біріне-ау қонақ екен-ау...



	Жас кезінде жиын-тойдан қалмаған еркетотай келіншек болғаны түрінен де, киім киісінен де, қимыл-қозғалыс, сөзінен де көрініп тұр. «Әй, қандай сайтан болдың екенсің», – деп қойды Қатша ішінен. Бір әнді аяқтап, алдындағы қоңыр шайдан бір ұрттап қойды да екінші әуенді бастады:



	Мінезі жүйрік аттың соқпа-ай, соқпа,

	Айтамын мен өлеңді осы топқа.

	Сөйлеп қал қызыл тілім, өлмей тұрып,

	Өмірің бір азырақ бар ма, жоқ па?



	Бұл әнді де қайырып тастап үшінші әуенге ауысты. Сірә, өздерінің салттары болу керек, әнді тегіс колхоз бастығының шешесі айтып, қалғандары сілтідей тына тыңдап, ән аяқталған кезде кеу-кеулесіп қолпаштап отыратын.



	Тіршіліктің барында күл де ойна,

	Өлгеннен соң қара жер суық дейді...



	Бастықтың шешесі тағы біраз әндер салып, өзі қызара тершіп құмарынан шыққандай болған кезде барып бір-ақ тоқтады.

	– Әй, кемпірлер, подумайыш, мен жалғыз айта берем бе, енді сендер де айтыңдар, – деп кезек берді.

	Мұнан кейін бір-екі кемпір қосылып:



	Әй, қалқа, сен қалайсың мен дегенде,

	Менде жоқ ұшар қанат сен дегенде,



	– деп баяу үндермен созылта шырқаған.

	– Пәлі, шіркін, мына екеуі сұңқылдады ғой...

	– Шерменде екен-ау, бейбақтар, – десіп басқа кемпірлер бұларды бірден іліп-қағып кәукілдесіп жатыр. Өздері сонша мәз болып күледі.

	Қатша қанша көңілді отырып оларға қосыла күлейін десе де күле алмады. Көңілінде бір түйткіл тікенше қадалып тұрды да қойды. Тіпті әрі-бері отырыстан кейін бірдеңе жетпегендей, бірдеңенің орны жоқтай, бір түрлі зеріккендей күйі осы отырыстан ыңғайсыздана бастады.

	«Тезірек кетсек екен. Түу, басым неге ауырып кетті. Сақинам ұстап қалмаса жарар еді. Қап, бүгін ауылға қайта алмадым. Тортайым жалғызсырап қарны ашып қалмаса...» Өстіп өз-өзінен мазасы кеткен Қатша кемпірлердің әндеріне де, сөздеріне де құлақ асқан жоқ, шайды сораптап іше берді.

	Тек осы үйден шығып құдағиы екеуі басқа кемпірлерден озып оңашаланған кезде ғана:

	– Түу, тіпті бойым ауыр тартып кетті ғой, – деді көңілсіз күйін жасыра алмай. – Ылғи бір ескі, зарлы әуендерді салғандары несі сонша. Дәурен өтсе қайтеміз енді?! Кімнің басынан өтпеген бұл дәурен... Өз басым сөйтіп зарлағандарды жек көрем, жастарға кесіріміз тимесе екен деймін, – деп ішіне сыймаған сырын айтты.

	– Құдағи-ау, әнде тұрған не бар?

	– Е, ән болса да зарлағанның несі жақсы дейсіз...

	Ауылдас кемпірлерін қанша жақтап, қанша ақтайын десе де Мүниләнің өзінде де іштей бір қуыстанған күй бар екен. Қатша соның дәл төбесінен түскендей боп келеді.

	– Біздің бастықтың шешесі сондай адам. Кеу-кеулеп қостап отырмасаң пәлеге қаласың, – деп ақыры шынын айтты.

	– Оны сездім, құдағи, тым тойынып, асып-тасып кеткен әйел екен де. Өзіміздің аулымызда болса, бастықтың шешесі түгілі онан зор болса да сайтанын қағып алар ек, әттең, амал қанша. Есем кеткендей боп отырдым-ау... – Қатша сөзін соншалық бір тістеніп сөйлеген. Мүнилә үндеген жоқ, бір езуін тартып сыпайы ғана күліп қойды. Тек әлден уақытта сөз төркінін басқа жаққа аударғысы келгендей:

	– Құдағи, қырманымыз анау. Бектемірге соға кетейік, – деген.

	Қатша сөз айтпай келісті. Өзіне-өзі іштей: «Бұлардың қырманы қалай екен, оны да көре кетейін», – деп қойды.

	Қалай дері жоқ, қырмандары шынында да тап-тұйнақтай ретті екен. Бектемір тау-тау боп үйілген қызылдың төңірегін сыпырғыштап жүрген, құдағиының келгеніне тіпті қуанып қалды.

	– Дұрыс келдіңіз, дұрыс келдіңіз. Өзім де қырманға сізді қалай шақырып келтірсем екем деп ойлап қойып едім, – деп мәз бола күліп, құдағиына қырманды аралатты. Дәл бір ауданнан келген өкілге көрсеткендей әр затты нақтап айтып түсіндіріп қояды. Ең соңында:

	– Міне, қараңызшы, бәрі механизация. Қол жұмысы дегеніңіз мұнда атымен жоқ, – деді есе сөйлеп.

	Өстіп тұрғандарында шеткі көшелер жақтан қылт-қылт етіп көк УАЗ-иктің қарасы көрінген.

	– Ойбай, бастық, келе жатыр, – деді құдасы дегбірі қалмай сасқалақтап. – Көрінбегендерің жақсы. Мінезі шәлкестеу адам. Қазір мына науқан кезінде бос жүрген адам көрсе бет-жүзің бар демейді, бірдеңе деп тастар. Кәне, мында кіре тұрыңдар, – деп күрек-сыпырғыштар қоятын кішкентай ағаш будканың аузын ашып, екі кемпірді соның ішіне жауып тастады.

	Әлден кейін машина кеп тоқтаған. Құдасы:

	– Ассалаумағалейкүм! – деген. Бірақ қарсы сәлем болған жоқ.

	– Әй, осы сендердің көздерің желкелеріңе шығып кеткен бе?! – деді жуан, қатқыл дауыс зіркілдеп. – Анау жерде жолда шашылып жатқан дәнді неге көрмейсіңдер!

	– Қап, әлгінде автобазадан келген бір машина астық тиеп еді, сол ит-ау, төгіп кеткен, – деген құдасы.

	– Қай ит екенін кейін анықтармыз. Кәне, тез барып топырағымен қоса жинап салып әкеліңіз де ұшырып тазартыңыз, – деді председатель келте бұйырып.

	– Әлбетте сөйтем. Барып бір дәнін қалдырмай жинап алам ғой.

	– Жинап алам ғой емес, қазір менің көзімше барып жинап әкеліңіз!

	Құдасы салдыр еткізіп шелек алып, тапырлай басып ұзай берді. Сәлден кейін машина жүріп кетті де, екі кемпір будкадан шыққан. Бектемір шелекке жинап әкелген топырақ ішіндегі дәндерді бұрқ-бұрқ еткізіп қолымен ұшырып отыр екен.

	– Әй, бір безбүйрек болу керек өзі, – деді Қатша председатель туралы ойын білдіріп.

	– Жоға, тәйірі, – деді құдасы әлгіндей емес, жүні жығылып баяу үнмен. – Құр күж-күж еткені болмаса, еш зілі жоқ. Ойбай-ау, осылай қатал келмесе бастық бола ала ма?!

	Кешкісін кешегі айтқан уәдесі бойынша көршідегі құданың құдасы атанған сөзуар шал Шақардың үйі қонаққа шақырған. Айтқанындай күрке тауық сойған екен, соның еті піскенше әңгімелесіп ұзақ отырды. Бәрі де бір ауыздан бастықтарын, колхозды мақтаумен болды.

	– Құданың құдағиы бұл жолы мал соймады деп ренжіме. Амандық болса, ерулікке мықтап әзірленіп жатырмыз, – деді Шалқар күліп.

	«Ерулігі несі, есі дұрыс па, мына шалдың» деп қойды Қатша. Дәл осы жолғы келісінде өзіне деген осынша сый-құрметтің, осынша жік-жаппар ықыластың тегін емесін жақсы сезген Қатша. Осының бәрінің артында бір салмағы бары анық. Енді, міне, оның ұшы білініп отыр. Апыр-ау, сонда кешеден бергі... Жоқ, енді не де болса ақырына дейін шыдап, құданың өз аузынан естігенше сабыр сақтауды жөн көрді.

	– Біздің ауылды, былай байқап көрдіңіз бе құданың құдағиы?

	– Көрдім.

	– Жаңа салынып жатқан қабатты үйлерді де көрдіңіз бе?

	– Көрдім.

	– Қала боп кеттік қой... – деді сөзуар шал мұнан әрі лепіре сөйлеп. – Бізге көшіп келгендер әрі кетсе үш ай, әйтпесе тіпті бірер айдың ішінде-ақ сол жақсы үйлерден пәтер алып кетеді. От жағам, су әкелем деп жатқан жоқ, бәрі ішінде...

	Тіпті қанша жетесіз болса да Қатшаға осы сөздің төркіні көп нәрсені аңғартқан еді. Бірақ сонда да сабыр сақтап, қонақтың соңына дейін түс бермей, жайбарақат әңгімелесіп отыра берді. Бұл колхоздағы қара жұмыс істейтін еңбекшілерінің де, механизаторларының да айлық еңбектері жіпке тізілді, колхоздың жеке меншік мал ұстайтындарға орталық беретін жем-шөбі де сөз болды. Құдасы мен Шалқар шал екеуі жарыса сөйлеп, бірінің айтқанын бірі үстемелеп қағып кетеді. Қысқасы, жер жәннаты осы колхоз, осылардың ауылы екен де мұнда көшіп келгісі келетіндер тіпті көп екен, бірақ колхоз басқармасы олардың бәрін қабылдай бермейтін көрінеді. Кейбір осындай ағайын-туғандары барлары болса, көшіп келетіндер солар арқылы амалдайтын көрінеді. Ал бұлар, яғни құдасы болса бастықтың шешесімен ағайындас адамдар. Жарықтық, үлкен сары кемпір аман болса бұлардың тілегін бір ауыз сөзбен-ақ бітіреді... «Түу, мыналардың сонша бұлтақтатқандары-ай», – деп ыза болды Қатша. Сонда да құдағи екенін есінен шығармай әдеп сақтады. Үндемеді.

	Құдасының үйіне келіп жатар алдында Қатша ертемен ерте тұрып ауылына қайтатынын айтты.

	– Күнім, сен де сергек жат, бірге қайталық, – деген келініне.

	Келіні үндемей төмен қараған-ды.

	– Құдағи, Сәукентай қайда кетер дейсің, қайтады ғой, – деді құдасы. – Тек өзіңізбен ақылдасатын бір шаруа боп тұр. Шақыртқаным да сол еді. Рақмет сізге, келгеніңізге...

	Қатша келгеннен бері алғаш рет құдасына байыппен тіктей қараған. Сөзін бөлмей тыңдайтын ыңғай көрсетті...

	– Құдағи... – Бектемір сәл кідірістеп алды да сөйлеп кетті. – Сәукентайдан бәрін сұрастырып біліп отырмыз. Және әрі өткен, бері өткендерден де естуіміз бар, өзім үйіңізге бір-екі рет барғанда да байқадым, анау сіздің колхоз мұнан былайғы жерде балаларға тұрақ болып оңдырмайтын сияқты. Мынау ақ түйенің қарны ақтарылып жатқан заманда жаңа ғана үй болған балаларымыз не киімге, не үй-мүлікке жарымай, өз қатарларынан кейін қалып отырса, ол жанымызға қалай батпасын. Ал анау сіздің берекесі қашқан ауылыңызда...

	– Құда!.. – Қатша мұнан әрі оның сөзін айтқызбай кесіп тастаған. Қатал үнмен: – Елге, ауылымызға тіл тигізбеңіз, – деді.

	– Тіл тигізіп отырғам жоқ, құдағи, жағдайды айтып отырмын. Оның несіне ренжисіз. Колхоздарыңыздың нашар екені өтірік пе?.. Оңалатын, түзелетін түрі көрінбейді. Қайта жылдан-жылға кейіндеп барады ғой...

	Не дерсің, рас сөз, әділ сөз. Қатша үндей алмай, өңіріне жабысқан қиқым жіпті шымшылап тазалай берді.

	– Құда, сонда сөзіңнің тоқ етерін айтшы? – деді әлден соң.

	– Сөздің тоқ етері, осында көшіп келіңіздер. Ертең қайтысымен балаңызға айтып, көндіріңіз. Дәл сондағыдай жүргізіп жүрген моторы осы колхозда да бар. Бағана қырманымызды өзіңіз көрдіңіз. Келеді де механик болады сонда... Менің айтпағым осы.

	Ал Сәукентайды көріп отырсыз, аяғы күннен-күнге ауырлап барады, ары-бері жүріп босқа жол соқты болмасын. Сіздерді осы үйде отырып күтіп алады.

	Құданың бұл дегені соққы үстіне соққы еді.

	– Сонда, немене, құда, келінімді қайтармаймын деп отырсың ба?

	– Келініңіз қайда қашып кетер дейсіз, – деп құдасы күлген болды. – Осы үйде болады.

	Қатша келініне қараған, ол әкесінің сөзін қостағандай түр білдіріп төмен қарады.

	– Мен не дейін аяқ асты, – деді Қатша лажы таусылған шарасыздықпен шаршай сөйлеп.

	– Келін қайтпаймын десе, оны зорлап әкете алмаймыз... Балаға барайын, ақылдасайын...

	Қатша бұл түні ұйықтаған жоқ, атар таңды көзімен атқызды. Жұмсақ төсек жамбасына тастай батып, дөңбекшумен болды. Өмір дегеннің қалтарыс, бұлтарыстары осынша оқыс болар ма?! Үш ұйықтаса ойына келмеген түйінді түйіп тастап көлденең тартып қойғаны мынау... Есіне колхоздарының аварияға ұшырап өлген бастығы Сырым орала берді...

	...Оған да, міне, үш жыл бопты. Иә, иә, дәл осындай егін орағының қызған кезі еді-ау. Жас демей, кәрі демей науқанға жұмыла кіріскен. Марқұм Сырымның өзі үй-үйді аралап жүріп дені сау, қолынан іс келеді-ау деген бірде-бір адамды қалыс қалдырмай жұмысқа шығаратын. Қара жер хабар бермесін, өзінің діні қатты жігіт еді, анау-мынау сылтауға құлақ аспайтын, ақырып қалғанда зәре-құтты алатын. Оған да көнбесе жер-жебіріңе жетіп зіркілдеп ұрысқанда, Алатау асып безердей қылатын.

	Ол жылдары Қатша колхоздың кеңсесін сыпырушы боп істеуші еді. Сол жұмысы аздай-ақ науқан кездерінде мұны бастық телефонның қасына күндіз-түні бірдей кезекші етіп отырғызып қоятын. Аудан, облыс, элеватор бәр-бәрінен хабарласқандарға жауап беріп отыру керек. Бірде неше күн ұйқысы шала боп қалжыраған күйі бастықтың бөлмесіндегі диванға жантайса, қатып ұйықтапты да қапты. Бір кезде тарс еткен дыбыстан оянды.

	Бастық кеп столды қойып қалған екен.

	– Қара бассын сені, қара басқыр, – деді зіркілдеп. – Әй, сені мұнда ұйықтасын деп отырғызып қойып па ек?!

	– Қисайғаным осы әлгінде ғана еді...

	– Атаңның басы... әлгінде ғана дейді ғой ұялмай. Әй, мен осында қырманнан тура сағат жарым бойына безілдетіп телефон соқтым ғой... Өліп қалған болар деп ойлап ем.

	Қарашы-ей, ұялмай-қызармай, әлгінде ғана дейді. Шашыңа ақ кіргенде бүйтіп өтірік сөйлегенше өлсеңші!..

	Сырымның соңғы сөзі Қатшаға қатты батып кеткен. Көзінен ыстық жастың қалай ыршып кеткенін білмей қалды.

	– Өзің өл!.. О ана сыйлап көрмеген затсыз неме. Сені де бастық деп аузыңа қарап отырмыз-ау... Әй, менің шашымның ағында не әкеңнің құны бар?! – Қатша да бір адамнан кем түспес көк долының өзі болатын. Дір-дір етіп, көзі жасаурап қарғыстың қара қапшығының аузын ағытып қоя берді. Ешкім бетіне тік келіп көрмеген Сырым көзі шатынап столын қойғылап ақырып боқтаған.

	– Сен кемпірді ме, осыдан тентіретіп жібермесем...

	– Әдіре қал, тентіретпекке!.. Ойбай, аруақ, ойбай, құдай, бармысыңдар? Атыңдар ажал оқтарыңмен мына көргенсізді!.. Ойбай!.. ойбай...

	Мұнан әрі айқайласып Қатшаны жеңе алмасын білген Сырым кеңседен атып шығып, машинасына отырды да жүріп кетті. Жер-көкті жұлып, кеңсе ішінде қарғанып-сіленіп Қатша қалды.

	Дәл сол күні кешке қарай бүкіл ауылды аяғынан тік тұрғызған жаман хабар да жеткен еді. Ауданға бара жатқан жолда Сырымның машинасы астық тартқан үлкен машинамен соқтығысып апатқа ұшырапты. Қатты екпінмен келе жатып соғысқанда кішкене машинаның багі жарылып со күйі жанып кеткен көрінеді. Ішіндегі шофер де, Сырым да түк қалмай өртенген. Барып көргендер:

	– Несін айтасың, есіл азаматтар сүйектеріне дейін қалмай жанып кетіпті, тек күлдерін ғана жинап алдық, – деп келді. Онан соң сыбырласа сөйлеп: – Ой, алла-ай, сірә, адамның жүрегі отқа жанбайтын болса керек, Сырымның жүрегі со күйі бүп-бүтін күл үстінде қып-қызыл боп жатыр екен... – деген.

	Қатша жаманат хабарды естіген сәтте не болғанын білмей есеңгіреп отырды да қалды.

	Ертеңгі өзінің Сырыммен ұрысқаны, оны қарғап-сілегені есіне түскенде, өзін қоярға жер таппай зәре-құты ұшты. «Ойпырмай, кием бар екен-ау» – деп ойлаған өзі жайлы.

	Азаматтың мерт болғанына қайғырудан гөрі өзінің сол «киелігіне» тәнті болудан аса алмаған. Бүгін ойлап көрсе соның бәрі де күйкі көңілдің өзеуреген күйті ғана екен де. Сол Сырым обалы қанша, жақсы бастық еді-ау. Соның кезінде колхоз қандай гүлденіп келе жатыр еді. Шаруашылық дәулетті, табыс мол, колхозшының тұрмысы қандай күйлі еді.

	Марқұм, өзі де тыным көрмейтін, өзгеге де тыным бермейтін.

	Мазасыз еді, қатал еді.

	Соның бәрі колхоз үшін, колхозшы үшін екен де. Кім ұғып, кім бағалады соны?! Дүние-ай, сол Сырымды да аузы барып қарғап-сілеп, басына жамандық тіледі-ау... Егер Сырымның кезі болса, құдасы кешегі сөзді айтар ма еді? Садаға кетсін. Қайта Сырымның кезінде бұлардың ауылына басқа колхоздан көшіп келушілер көп еді ғой... «Әттең, тағы сондай бастық шығар күн болар ма?! Шығар. Не бопты, біз де ел емеспіз бе?!» – деп күбірлеп қойды Қатша...

	Ертеңгі шай үстінде Қатша өзінің ойланған-толғанған, көңіліне түйгенін айтып кетуді жөн көрді.

	– Құда, – деді сабырлы қату дауыспен. – Келгеннен бері ауылдарыңызды, елдеріңізді аралатып жақсы сый-сияпат көрсеттіңіздер. Рақмет! Біраз нәрсені мен де аңғардым. Кеше бастықтарыңызды да көрдім. Айтпақшы, көргем жоқ, даусын, сөйлеген сөзін есіттім. Жоқ, құда, менің балам бұл колхозға келмейді. Келе қалған күнде де істей алмайды. Бізді бекерге жылы орнымыздан қозғамаңыздар. Жаман болса да, жақсы болса да қаршадайымнан сол колхоздың ыстығына күйіп, суығына тоңып бірге жасасып келем. Әкем де, күйеуім де сол колхозда еңбек етіп еді. Енді бүгін нашарлап кетті, артта қалды, деп көше жөнелгеніміз болмайтын шаруа... – Көзі келініне түскен, ол кешегідей тағы да төмен қарап отыр екен. – Келін тағы біраз күн осында боламын десе онысына рұқсат, – деді оның да мына қылығына кеңдік жасағандай үнмен.

	Ауылға қайтар жолы ірің күйге түскен, жер үстімен емес, жер астымен қайтқан қорлық жолы еді. Машинасына отырғызған шофер талай жайды айтып, талай әңгіменің басын шалған. Бірақ Қатша оның не айтқандарын ұққан да, естіген де жоқ, меңірейіп мелшиген халде отырды да қойды. Кабина терезесінен ыстық аптап келіп тұр. Жанар майдың, күнсіген шаңның иісі жүректі лоблытады. Шөбі шабылған қырат-қырқалар, сабаны шашылған мая, күні кеше жыртылған қара пар – бәр-бәрін шаңғытқан мұнар тұмшалап тұр. Аспан да, жер де сол бір сүреңсіз боз мұнарды ауырлап шаршаған, торыққан кейіпте еді. Тек ауыл қарасы көрінген кезде ғана Қатшаның өңіне жылылық еніп, болар-болмас күлкі жүгірді.

	– Әдіре қалғырлар, – деді тістене күбірлеп. Шофердың да даусын осы кезде естіген.

	– Апай, сіз контужный емессіз бе, осы?. – деп күліп отыр екен ол.





КҮЗГІ БҰРАЛАҢ ЖОЛ




	Күн сәскеден ауып барады. Біз Гришка, Қанатай үшеуміз диірменнің желке тұсындағы қойтастың үстінде отырмыз. Қанатай – жұқалтаң, ақ сұр өңді бала. Менен бірер жасы кішілеу. Гришка – отыздан енді асқан, дорба ауыздау сары жігіт. Қазақша судай.

	Дәл аяғымыздың астында кішкене өзен ағып жатыр.

	Тастан тасқа секіріп, тулап ағады.

	Қанатай балағын түріп алған, жалаң аяқ. Ақ көбік боп көпіршіген суға аяғының ұшын тигізіп, қызық көріп отыр. Гришканың үсті-басы, бет-аузы түгел ұн. Терлеп отыр. Енді бірде ол жеңін сыбанып еңкейіп, қолымен судан іліп ап бетін жуды.

	Гришканың білегі неше түрлі жазулар мен суреттерге толы екен.

	Қанатай қызығып кетті.

	− Міне, керемет! Гриша ағай, мұның бәрін қашан жазғызып жүрсіз?

	− Е, балалық кездегі ғой...

	Қанатай Гришканың білегінен ұстап, таң-тамаша қылып, суреттерді қарай бастады.

	«Ұмытпаймын, туған анам» деп екі рет жазылыпты. Ысқырып тұрған аждаһа жыланның басы, жүрекке қадалған екі жүзді қанжар, теңіз кемесінің қос якорі тағы басқа да осы сияқты толып жатқан нәрселерді шимай-шатпақ қып сала берген.

	− Осының бәрін өзіңіз салдыңыз ба?

	− Жоға... Бірақ мұның еш қиындығы жоқ. Оп-оңай. Керек етсең кел, білегіңе туған жылыңды, аты-жөніңді қазір-ақ жазып берейін, – деп қойды Гришка, қалтасынан сиялы қарындашын алып.

	− Ауырмай ма?

	− Өй, сен өзің дардай жігіт болғанша қорқақпысың. Қай жылғысың?

	− Қырық жетінші...

	− Он алтыдасың. Паспорт алдың ба?

	− Жоқ.

	− Жарайды, мәселе онда емес. Кәне, қолыңды әкел, – деді Гришка.

	Қанатай жеңін түрініп, білегін созды.

	Гришка сиялы қарындашын сулап ап, жазуға ыңғайлана берді де:

	− Ей, әкең, ұрсып жүрмей ме? – деп сұрады.

	− Менің әкем жоқ.

	− Ә, онда дұрыс. Кәне, батырым, сенің төзіміңді байқап көрейін бір.

	Гришка қап тігетін жуан инесін Қанатайдың білегіне піспектей отырып, туған жылын жаза бастады. Қанатай тістенген күйі теріс қарап отыр. Жанына батса да сыр берер емес.

	Қабағы кіржиіп, көзі жасаурай түседі де, маған қарап сыр бергісі келмей жымия күледі.

	Анда-санда Гришка да:

	− Жылаған жоқсың ба-ей! – деп қояды. Қанатай жауап орнына қарқылдап күледі.

	Әлден уақытта Гришка:

	− Әкең аты кім? – деді.

	− Жансұлтан.

	− Дұрыс. «Ж» әрпін онан соң нүкте қойып «Қ» әрпін жазам. Бола ма? Бітті. Келістік онда.

	Гришка инесін тағы да піспектей бастады. Тістенген Қанатай бір ауық ауырсынып, көзін жұмды. Бірақ қың етіп үн шығарған жоқ. Сөзге алдандырмақ болды ма, әлде шынымен-ақ білгісі келді ме, енді Тришка:

	− Әкең қайда? – деп сұрады Қанатайдан.

	− Соғыста өлген.

	− Мәссаған, – деді аң-таң боп дағдарып қалған Гришка. – Әй, ол қайдағы соғыста өліп жүр?

	− Отан соғысында, – деді Қанатай іркілместен.

	− Тоқта, тоқта. Сен жаңа қай жылы тудым дедің?

	− Қырық жетінші...

	− Ал енді не оттап отырсың, онда Отан соғысы қай жылдарда болды?!

	− Отан соғысында, – деді Қанатай міз бақпай. Көзі жасаурап, енді бір ауыз сөз айтса Гришканы тарпа бас салуға атылғалы тұр. Мен әңгіме бетінің ушығып бара жатқанын сезіп, Гришканы бүйірден түрттім. Өзінің ағат кеткенін Гришка да ұға қойды.

	− Жарайды, жігітім. Менікі қалжың ғой. Қалай жазыппын, қолыңды қарашы, – деп алдаусырата бастады.

	Бірақ Қанатай жадырай қоймады. Шып-шып қан шығып, ісінген қолына да қараған жоқ.

	Өңі сұп-сұр боп, кішкене танауы қусырылап кетті. Дір-дір етіп теріс қарап отырды.

	Кішкене өзен тулап ағып жатыр. Ақ көбіктеніп тулаған бойда диірменнің астына зыпылдап еніп жатыр. Сарылдаған шуы құлақты тұндырады. Диірмен – бөренеден қиюластырған, шағын бір бөлмелі үй. Диірмен тастың бірқалыпты ырғағына қарай, ақырын теңселіп тұрады.

	Біз – Қанатай және Қанатайдың шешесі Бибі үшеуміз – таңертең ұн тартқыза келгенбіз. Ат-арбамыз диірменнің көлеңкесінде тұр. Ал Бибі диірменнің ішінде тартылған ұнды шетінен қаптап отыр. Басқа істейтін ештеңе жоқ болған соң диірменші Гришка, Қанатай үшеуміз сыртта, қойтастың үстінде отырмыз. Жаңағы қолайсыз жайдан кейін сөз бастау үшеумізге де қиын тиді. Сондықтан үнсіз қалыпта төңірекке көз тігеміз.

	Диірмен тұрған жер – терең құздың табаны. Екі жағымыз да құлама тік беткей. Сыңсып өскен итмұрын, ырғай, қараған. Жапырақтары алтындай сап-сары. Бірақ әлі түспеген.

	Диірменге жеткенше тулап аққан өзен, диірменнен шыққан соң сайдың табанына жайылып ағады. Тереңдігі тобыққа да жетпейді. Малта тастар қылт-қылт етіп, көрініп жатады. Жол – осы судың үстімен, шоқ-шоқ талдардың арасымен бұралаңдап, құлдилай жүреді.

	«Шақ-шұқ» етіп тағалы аттың жүрісі естілді. Елең етіп жолға қарадық. Шоқ талдардың арасынан анда-санда бір қылт етіп көрініп, арбалы біреу келе жатыр. Атының тұяғы малта тасқа «шақ-шұқ, шақ-шұқ» етеді.

	Сәлден кейін арбалы диірменнің алдына кеп тоқтады. Басында мыжырайған шляпасы бар, орта жастағы адам қалғыған күйде, басы салбырап біраз отырды. Онан соң бет-аузына қонған шыбындарды үркітіп, қозғала бастады. Диірменге келгенін енді ғана біліп басын көтерді. Бірақ бізді көрген жоқ.

	− Крешке! Ай, Крешке, бармысың! – деп дауыстап қойды. Гришка күлімсіреп орнынан тұрды.

	− Бұл менің Шынтемір деген жекжатым, – деді. Онан бұл да дауыстап: – Уай, Шынеке, кеп қалдыңыз ба? – деп солай қарай жүрді.

	− Крешке, ұн дайын ба? – деп сұрады Шынтемір.

	− Дайын, Шынеке.

	Біз де Гришкаға ере жүрдік. Диірмен ішінен Бибі де шыға келді. Арбасының үстінде әлі де қалғып-мүлгіп отырған Шынтемір Бибіні көріп аңырайды да қалды.

	− Жаным-ау, сенбісің қайдан жүрсің? – деді. Шарасынан шығып, қызарған көзін Бибіден айырар емес. Үсті-басы ұн-ұн болған, ақ сұр өңді Бибі аппақ, ірі тістерін көрсетіп езу тартты. Шынтемірге жауап берген жоқ. Бізге бір қарап қойды да, қоңыраулы ашық даусымен:

	− Өзің қайдан жүрсің? – деп қарсы сұрақ берді.

	− Ауыл арасы да.

	Шынтемір арбасынан түсіп, диірменге кірді. Бір аяғы ағаш екен, сықырлата басып, ақсаңдай жүрді. Дәл алдымнан өткенде мен оның бет әлпетін біреуге ұқсатқандай болдым.

	Бірақ есіме түсіре алмадым. Бибімен екеуі қол алысып көрісіп, амандық-саулық айтылғаннан кейін.

	− Жалғызбысың? – деп сұрады.

	− Жоға. Қанатайым бар жанымда, – деп Бибі баласын нұсқады.

	Шынтемір кілт бұрылып Қанатайға қарады.

	− Азамат болыпты-ау, азамат болыпты-ау... – деп күбірледі.

	Өңінде қуаныш пен күйініштің белгісі бар еді. Күліп тұрған Бибі:

	− Қанатай, ағаңа қол беріп амандасшы, алтыным, – деді.

	Шынтемір Қанатайдың қолын қысып ұстап, ұзақ тұрды, бірақ ештеңе деген жоқ.

	Диірмен тасын бір қарап қойған Гришка:

	− Ал, Шынеке жекжат, ұныңыз міне, дайын, – деді ылғи бір теңкиген ала қаптарды көрсетіп. – Тек, қазір үйге жүріп, шай ішіп кетіңіз.

	− Иә, шай ішелік. Жүр, Бибі сен де.

	− Ұн қаптап тұр едім... – деп Бибі кібіртіктеп қалды.

	− Мына екі жігіт бағанадан бос жүр ғой, енді осылар қаптайды, – деді Гришка киіп-жарып.

	Диірмен ішінде Қанатай екеуміз қалдық.

	− Бұл кім? – деп сұрадым мен Қанатайдан Шынтемірді.

	− Білмеймін. Көрген адамым емес, – деді ол.

	Біз кезектесіп үн қаптауға кірістік. Біраздан кейін екеулеп жүріп, терлеп-тепшіп, ең соңғы қаптағы астықты диірмен тасқа құйдық. Осы кезде Гришка келген. Қызара бөртіп апты.

	Тіпті көңілді.

	− Жігіттер, қалай, майда тартылып жатыр ма? – деп кеп, ұнды алақанына салып уқалап көрді.

	− Байқайсыңдар ма, сендер үшін тасымды да аяп жатқан жоқпын. Басқа елге өліп кетсем де майда тартпаймын. Тек Шынтемір жекжатқа ғана осындай ғып тарттым. Әй, өзі бір мың жасар жақсы адам ғой...

	Гришка жекжатын жер-көкке сыйғызбай мақтай ала жөнелді. Онан соң шығып бара жатып, маған бері келші дегендей көзін қысып, ым қақты. Мен соңынан ілесе шықтым.

	Гришка әлгіндегі қойтасқа ертіп әкелді.

	− Әй, сен не сездің? – деді ықылықтап. – Қанатай бар ғой, жекжаттың баласы екен.

	Бұл жаңалыққа мен тіптен таң қалдым.

	− Мына Шынтемірдің баласы ма? – деп анықтай сұрадым.

	− Тс-с-с... Айқайламасаңшы... Иә, осы Шынтемірдің баласы. Жаңа Бибімен екеуінің сөз әлпеттерінен байқап қалдым. – Гришка қулана күліп, көзін қысып қойды. – Өзің Шынтемір мен Қанатай қатар тұрғанда байқап көрші, тура аузынан түскендей. Ой ит-ай, біздің жекжат... Ха-ха-ха...

	Гришка санын шапақтап, ішек-сілесі қата күлді. Сәлден кейін біздің ту сыртымыздағы Гришканың үйінен Бибі мен Шынтемір шықты. Бибі ұзын бойлы, биік кеудесін тік ұстайды. Ақ бәтес жаулығын шалқайта тартқан. Мына түріне қарап қырықтан асқан деп айта алмайсың. Оған ілесе ақсаңдай жүрген Шынтемірдің бойы сәл аласа. Күбір-күбір етіп Бибіге сөйлеп келеді.

	− Байғұс, Шынтемір, – деді күлкісінен тыйылған Гришка. Жекжатына аяныш білдіріп, күрсіне сөйледі. – Бірде ішіп отырғанымызда өзінің бір ауыр өкініші туралы жылап айтып еді маған. Соғыстан жаралы боп оралған соң, колхозда председатель болып істеген көрінеді. Осы мына сендердің колхоздарыңда. Сен әрине кейіннен келдің, білмейсің ғой. Міне, сол кезде Бибі бригадир боп істейді екен. (Оның Бибі екенін жаңа ғана біліп отырмын ғой). Күйеуі соғыста хабар-ошарсыз кеткен жесір келіншек. Несін айтасың қылшылдап тұрған кезі дейді. Өзі сұлу бопты. Сұлу болғаны қазір де көрініп тұр ғой. Иә, сонымен қысқасын айтсам, Шынтемір мен Бибінің арасында хикая басталыпты.

	Бұл дүниеде жоқ, ғажап хикая!.. Шынтемірдің түрін өзін көріп тұрсың ғой. Дәл осыған әйел қызығар деп ойлайсың ба? Ал Бибі болса қызығыпты. Шынтемірге сөзді өзі айтыпты.

	Иә, иә, бір өтірігі жоқ, мұның... Екеуі – председатель мен бригадир екі атқа мініп, пішен аралап келе жатпай ма. Бір шөбі қалың ойпаңдау жерге келгенде Бибі: «Аттан түселікші» дейді. Ештеңе ойында жоқ Шынтемір мақұл көріп, аттан түседі. «Отырайық та» дейді Бибі. Жарайды деп Шынтемір отырады. Сөйтіп біраз отырады, екеуінде де үн жоқ. Әбден шыдамы таусылған Бибі: «Әй, Шынтемір, сен өзің еркекпісің, немене?» – дейді. Шынтемір келіншек ойын сонда барып бір-ақ ұғады. Одан арғысы белгілі ғой... Көп ұзамай бұл екеуінің ара қатынасын Шынтемірдің әйелі сезіп қойып, шатақ салады. Ол кезде Шынтемірдің алты баласы бар, тырп ете ме. Ақыры ауданнан сөгіс алып, басқа жаққа жұмысқа ауысады. Сөйтіп, бұл екеуінің хикаясы да тәмам болады. Екіқабат боп қалған Бибі босанып, Қанатайды табады... Қалай, аянышты ма! Шынтемір қазір көрші колхозда, сиыр бағады. Өзінің туған аулына көшіп келмек болған екен, әйелі көнбепті. Бибіден әлі де қызғанатын көрінеді. Байғұс Шынтемір, ішіп алса болды жылайды. «Крешке, менің өкінішім ауыр ғой» дейді ылғи.

	Гришка әңгімесін аяқтаған кезде, ұнның тартылып болғанын айтып Қанатай да дауыстады. Диірменнің көлеңкесінде әңгімелесіп отырған Бибі мен Шынтемір де орындарынан тұрды.

	Біз өз ұнымызды тиеп ап, онан Шынтемірдің ұнын тиестік. Сөйтіп, диірменнен екі арба боп, бірге шықтық. Қанатай екеуміз өзіміздің арбадамыз. Бибі Шынтемірдің арбасына отырды. Қанатай шешесінің бұл қылығын жақтырмай, бұртиып қалды. Өшін жирен аттан алғандай шықпыртып қояды. Жирен аттың тұяғы малта тастарға «күрт-күрт» етіп, желіп келеді. Әзірге ылдиға қарай жүктің ауырлығын сезер емес. Шынтемірдің көк биесі де қалар емес. Құлағын жымырып ап ентелеп келеді. Тағасы малта тасқа «шақ-шұқ» етеді.

	Сайды кеулеп келген жол, күрт өрге қарай бұрылып бұралаң боп кетті. Қанатай екеуміз арбадан секіріп түсіп, қатарласа жаяу жүрдік. Кейін бұрылып қарағам: Шынтемір де арбадан түсті, қозғала берген Бибіні түсірген жоқ. Арбаның бір қанатынан ұстап, қапталдаса ақсаңдай жүріп келеді. Бибі екеуінің әңгімесі таусылар емес. Өзі өрге қарай ақсаңдай басып келе жатып та, дамылсыз сөйлеп келеді. Бірде екеуі қосыла күледі, бірде қабақтары түйіліп, кескіндері жүдеп қалады. Бір күлгендерінде, артына бұрылған Қанатай.

	− Бір мылжың ғой, мына ақсақ, – деп күңк ете түсті. Қара тер болған аттар, бұралаң жолда жиі аялдап, дем алып жүріп келеді. Ышқынған сайын бүйірлері солқ-солқ етеді. Жүгі ауыр арбалар әрбір бұрылыста сықырлап, күл-паршасы шыға жаздайды.

	Бір бұрылыста біз едәуір озыңқырап кеттік те, артқы арба тасада көрінбей қалды.

	Үстірттеу жерге шығып тоқтадық. Күтіп біраз тұрдық. Бірақ Шынтемірдің арбасы шығар емес. Қанатайдың мазасы кетті. Тықыршып әрі-бері тұрды да «қазір келеді ғой» дегеніме құлақ аспастан кейін жүрді. Сәлден кейін:

	− А, ну! – деп бұйыра айқайлаған даусы естілді.

	Көп ұзамай, құлағын жымыра, қос бүйірін соға ентігіп көк бие көрінді, онан арба үстінде отырған Шынтемір де, жаяулаған Бибі көрінді. Қанатай көк биені шықпырта соғып келеді екен. Таяп келгенде көрдім. Шынтемір ақсақ аяғын құшақтап отыр. Шалбарының балағынан шып-шып шыққан қан білініп тұр.

	− Сүрініп жығылғаным, – деді, қиналып қабағын шытты. Дәл осы мезетте мен Қанатайдың шынымен оған қатты ұқсайтынын байқадым. Ауырсына тістенеді. Дереу ағаш аяғын шешіп, шолақ аяғының қанаған жерін таңып тастадық.

	− Мені есіркегенше арбаға өзің отырмай, – деп Бибі де кейіп тұр. Мұнан әрі жол бір сыдырғы тегіс еді. Енді бәріміз де арбаға отырдық. Неге екенін білмеймін, Қанатай Шынтемірдің арбасын алға өткізді. Енді екеуміз жирен аттың басын бос жіберіп қойып, қаптардың үстіне етпетімізден жайғаса жаттық. Шынтемір көк биені бүлкіл желіске салып қойды да, Бибі екеуі тағы да таусылмас әңгімелеріне кірісті. Бұлары Қанатайға тағы да ұнамады.

	− Түу, мылжыңын-ай, мына ақсақтың, – деп жол шетіне түкіріп жіберді. – Апама не болғанын білмеймін, қарашы, ана ақсақтың аузына кіріп кетердей боп отыр, – деді ыза болып.

	Арбалар шиқ-шиқ етіп келеді. Күзгі қара жол шаңы аспанға шығып, бұрқ-бұрқ етіп жатыр.

	Күн еңкейген. Таңертеңгісіндей қыздырмайды. Аспан да мұнартып тұр. Төңірек бір түрлі көңілсіз жабырқау тартып, ұйқыны келтіреді. Көзім жұмылып, маужырай бастадым.

	Біразға дейін терісіне сыймай тырсылдап жатқан Қанатай, бетін қапқа басы ұйықтап кетті. Аз жүрдік пе, көп жүрдік пе, білмеймін. Арбалар тоқтады. Бибі өзіміздің арбаға кеп отырды.

	− Ойбұй, балалар ұйықтап қапты ғой, – деді. Ақсақ аяғы сықыр-сықыр етіп Шынтемір де келді. Бірақ арбаға отырған жоқ.

	− Ал, сөйтіп не істеймін мен? – деді жалынышты үнмен.

	− Не істейсің, – деді Бибі күле сөйлеп, – құдай қосқан Бәтимаң бар ғой. Тізеңді соған уқалатып қойып, тиыш жат енді.

	− Құдай қосқан дейсің, ә. Бір кезде тастаймын дегенімде сен емес пе едің, балаларың өскенше шыда деген. Содан бері шыдап келем ғой. Балалар тегіс өсіп, бет-беттерімен үй боп кетті. Енді сол Бәтиманың маған тағар кінәсі жоқ тіпті.

	Бибі ойлы үн қатты.

	− Ол кезде мен сенің алты бірдей шиеттей балаларыңды аядым. Көз жасынан қорықтым... Ал қазір болса... Ибай-ау, енді кәртайғанымызда Қозы мен Баянға ұқсағанымыз ел-жұрттан ұят боп жүрмей ме, – деді.

	Шынтемір тосылып қалды.

	− Менің басымды әуреге салған өзің емес пе едің, – деді сәлден кейін кінә артқандай. – Әйтпесе сені үш ұйықтасам ойыма алдым ба.

	Бибі күлді.

	− Жесірлік не істетпейді, – деді ақырын ғана.

	Екеуі бір-біріне үнсіз, қадала қарап біраз тұрды. Аттар ауыздықтарын күтір-күтір еткізіп, пысқырып қояды. Қанатай тәтті ұйқыда қорылдап жатыр.

	− Ал тағы да жолығысқанша, – деп Бибі делбені қақты. Арба шиқылдап жүріп кетті.

	Ұзап барып артына бұрылды да, аттың басын тартты.

	− Әй, Шынтемір! – деді жайымен дауыстап. Енді бірде шик-шик етіп жанымызға Шынтемірдің арбасы кеп тоқтады.

	− Мына күшігіңді бір иіскеп қалсаңшы.

	Тағы да ағаш аяғы сықыр-сықыр етіп, Шынтемір арбамызға тақап келді.

	− Өзі жатбауыр ма, қалай, – деп қойды.

	− Қанатай, әй Қанатай! – деп Бибі баласын оята бастады. Кәне, алтыным, басыңды көтерші, мына ағаңмен... Қа-а-нат!

	− Ойбай-ай, – деп Қанатай баж ете қалды.

	− Не боп қалды, алтыным? Қолың ұйып қап па?

	− Жоқ ауырады.

	− Неге?

	− Жазу жаздырғам.

	− Жазуы несі?

	Қанатай ұйқысын ашып, жеңін түрді.

	− Алтыным-ау, мынауың не, кім істеді? – деп Бибі қорқып кетті.

	– Қап, бекер істеген, екенсің балам. Қап... Біраз үнсіздіктен кейін Бибі қатқыл үнмен:

	− Ұлым есің кіріп қалды... Сенің әкең Жансұлтан емес, мына Шынтемір, – деді.

	Қанатай да теріс қараған күйде қатқыл үнмен:

	− Менің әкем соғыста өлген, – деді.

	Анасы бірдеңе айтуға оқтала беріп еді, тыңдағысы келмеген Қанатай мені жұлқып-жұлқып қалды. Мен басымды көтердім. Ұлының қиястығына шытынып қалған Бибі, ал жолың болсын дегендей Шынтемірге ым қақты. Ол қинала басып барып, арбасына отырды.

	− Ал, Бибі, көріскенше...

	− Жолың болсын, Шынеке, – деді Бибі жұмсақ үнмен.

	Екі арба екі жаққа айырылып жүріп кетті. Шынтемірдің арбасы дөң асып кеткенше Бибі артына екі-үш бұрылып қарады. Жүзі мұңайып, көңілсіз қалды.

	Қанатай безерген күйде булығып отырды да қойды. Дәл ауылға кіре берісте, қаптың үстіне бетін басып сұлық құлады да:

	− Менің әкем соғыста өлген, апа-а... – деп өкіріп жылап жіберді.





ЖУСАН ИІСІ





1


	Алыста қалған балалық шағым... Ойымнан: жарғақ сары тоны қаудырлаған, тобығы тайған сол аяғын сүйрете жүгіретін, шілбиген ақсақ қара бала бір кетпейді. Көзімді сәл жұмсам-ақ: шуылдаған балалардың ең соңында сол аяғын жер сыпырғандай көлденең сүйретіп, ес қалмай далбақтап жүгіріп келе жатқан

	Аянды көргендей болам. Сондайда оның алқына шыққан әлсіз, жіңішке дауыспен: «Ей, тоқтаңдаршы, мен сендерге бүгін кешегіден де қызық ертегі айтамын», – деген жалынышты үнін естимін.

	Әуелде біз, балалар, оның ертегі айтатынын білгеміз жоқ. Ол әжесі екеуі біздің ауылға қырық екінші жылдың жазында көшіп келген. Мал дегеннен, тек бұзаулы қоңыр сиыры бар еді. Аянның әкесі майданға аттанып, туған анасы содан екі ай бұрын қайтыс болыпты. Біздің ауылда әжесінің жамағайын төркіндері бар екен, соларды сағалап келсе керек.

	...Біз, балалар, көшеде екіге жарылып ап, қағазға топырақ орап, бұрқылдата лақтырып, атысып ойнап жүргенбіз. Ары өтіп, бері өткен кемпір-шал: «Желкең қиылғырлар-ай, соғыс аздай, бұл атысып ойнады дегенді қадай шағарды осылар, басқа ойын аз ба-ей!..» – деп ұрсып-ұрсып қуып тастайды. Бірақ олыр кетісімен қайта жиналамыз. Қайта атысамыз.

	Желсіз тымырсық күнде бұрқылдаған май топырақ тұманша қалқып, шаңытып тұрып алады. Жуық арада сейіле қоймайды. Соның арасында тұншыға жүріп, көзіміз ғана жылтырап, бір-бірімізге «уралап» ұмтыламыз. Ойынның осындай бір қызу шағында біздің «атаман» – Садық кілт тоқтай қап:

	– Әй, анау кім-ей? – деген.

	Бәріміз сол нұсқаған жаққа қарадық. Анадай жерде: шолақ жең ақ жейде, тізеден жоғары қысқа қара шалбар киген, кекіл шашы бар, мұнтаздай таза бір бала тұр екен. Біз қараған кезде ол өзінше әлдеқандай боп кейкиіп, екі қолын қалтасына сап шіреніп қойды. Ойынды тастай сала бәріміз бірдей топырлап жүгіріп әлгінің қасына келдік. Адам көрмегендей бір-бірімізді кимелеп, қоршалай тұра қалдық. Үстіміздегі киімнің кімдікі қара, кімдікі ақ 1екенін біліп болмайды, баттасқан шаң-топырақ. Шетімізден ит талағандай алым-жұлым, алқа-салқамыз. «Бұл кім-ей? Қайдан келген-ей?» – деп бірімізді біріміз түртпектей береміз. Өзіне бастан-аяқ шұқшия қарап шықтық. Ол да сынағандай әрқайсымызды бір-бір шолып өтті. Біздің ұсқынсыз түрімізге көңілі толмаған сияқты, шолақ танауын тыржитып қойды. Қоңырқай жүзі тершіп, маңдайындағы біркелкі етіп қиылған кекіл шашын үрлеп тұрды. Кекіліміз жоқ бізге оның сол қылығының өзі кереметтей сүйкімді көрініп, қызыға қарадық.

	– Кекілін қара-ей, өзінің, жаман әліне қарамай, – деп қағытып өтті Есікбай. Біз күлкіміз келмесе де оның сөзіне қошамет білдіріп сықылықтай күлдік. Жаңа келген бала қызараңдап теріс айналып кетті.

	– Ә... Мен білдім, – деді Садық мақтана дауыстап. Онан соң әлгі баланың алдын орай өтіп: – Ей, бала, сендер кеше көшіп келдіңдер ғой, ә? Қоңыр сиырларың бар ғой, ә? – деді.

	– Иә, – деді томсырайып тұрған бала оның сөзіне күлімсіреп. – Қоңыр сиырымыз бар.

	– Атың кім?

	– Аян.

	Біз, бәріміз, тегіс ұмытып қалмайық дегендей: «Аян, Аян»... – деп күбірлесе қайталап қойдық.

	– Жүр, жолдас боламыз, – деді Садық оның аппақ білегінен қап-қара қолымен ұстай алып. Аян оның қолына қарады да қызараңдап тұрып, ақырындап білегін босатты.

	– Сендер жақ ыстық екен. Суға түспей қалай шыдайсыңдар? – деді.

	– Түсеміз. Анау арада тоспа бар. Жүр, түсейік. Суы во!.. – деп Садық ауылдың жоғарғы жағындағы шұңқыр-тоспаны жерге сыйғызбай мақтай жөнелді.

	Аян бізге қосылып солай қарай жүрді. Ауылға жаңа баланың келуі біз үшін нағыз мереке болатын. Әрқайсымыз оның көзіне түсіп қалуға тырысушы едік. Сондықтан бірімізден-біріміз артық көрінбек боп, әй кеп мақтанатынбыз.

	– Мен судың астында алпысқа дейін санап жата аламын, – деп бөсті Садық.

	– Менің де мынадай ақ көйлегім бар. Үлкен сандықта жатыр, апам кигізбейді, – деді көп үндемейтін Қасым тырнауық та.

	Қасым төбелескенде ылғи баж етіп кеп бетті тырнайтын, сондықтан оны тырнауық дейтінбіз, өзінен көп балалар қорқатын. Оған тек Есікбай ғана тік келуші еді. Қазір де ол:

	– Ой, кетші ары, тырнауық мысық. Сенің үйіңде алтын барын да білеміз, – деп ентелеп келе жатқан Қасымды көкірегінен итеріп жіберді.

	Есікбай – сидаң бойлы, қол-аяғы қара қайыстай қатқан ұзын, жүгіргенде алдына жан салмайтын, өзі төбелесқор, сотқар бала еді. Кейде қараптан-қарап келе жатып әркімге бір ұрынатын жаман әдеті бар. Әлі жеткенді аяқтан шалып қап, болмаса басынан тоқай алып жылатып жіберетін.

	Қазір де ол Аянның алдында қыр көрсеткісі кеп:

	– Тырнағының қайсы – ей, мысық? – деп, Қасымды аяғынан шалып қалды. Қасым жалп етіп ұшып түсті де, терісі сыдырылған тізесін ұстаған күйі, көзі жасаурап қайта тұрды. Біраз жүргеннен кейін Есікбай оның басынан түйе тоқай ала бастады. Жылап жіберген Қасым тырнамақ боп ызақорлана ұмтылған, Есікбай оны ұзын қолымен тұмсықтата салып жіберді. Қасымның мұрнынан қан дірдектеп, бақырып үйіне кетті. Сол күні біз суға түсіп, күнге қақталып, кешке дейін тоспа басында ойнадық. Аян бұрыннан таныс адамдай етене боп кетті. Ол өте ақ көңіл, ақылды бала екен. Адамды іш тартып тұратын жайдары жүзі, не десең де тез көне кететін жұмсақ мінезі бізді бірден үйіріп әкетті. Ең жақсы қасиеті – ешкіммен төбелсіп, сөзге келмейтіндігі еді. Бір-екі рет кейбір шатаққұмар балалар тиісіп ие көрген өзіне. Аян үндеместен қабағын түйіп, ондайлардан сырт айналып кетіп жүрді. Өзінің жауап қайыра алмағанына налығандай боп:

	– Менің көкем де жоқ, апам да жоқ, сондықтан төбелессем әжем ұрсады ғой, – деп қойды ол.

	Алыс-жұлыс ойын үстінде күрескенімізде ол біразымызды жығып кетті. Тек Есікбайдан ғана жығылды. Алғашқы күннен бастап Аянмен етене жақын дос болуды әркім-ақ ойлай бастаған. Бірақ ол ешкімге ерекше ықылас білдірген жоқ. Бірімізден-бірімізді бөліп жарған жоқ. Бәрімізбен де жақсы жолдас болды. Үш-төрт күн өткен соң, әбден үйренісіп алғаннан кейін ұрынарға қара таппай жүретін Есікбай басқа балаларға істейтін қылығын Аянға да істеді. Онымен төбелескісі келіп, өзінен-өзі жөнсіз тиісе бастады. Аян оған жасқаншақтай қарап:

	– Қойсаңшы енді, – деп күңкілдеген сайын, Есікбай ыржақтап кеп, қайта-қайта оның басынан тоқай алып, аяғынан шалып, мазасын кетірді.

	Ыза болған Аян ақырында:

	– Төбелесесің бе? – деген. Есікбай оны мазақтай түсіп:

	– Сенімен бе, қойшы-ей! – деп кеп, сілекейін Аянның бетіне жаға салды. Мұнан әрі шыдау мүмкін емес еді.

	– Мен бұл көшенің ортасында төбелеспеймін. Жүр анау сайға.

	Ел көрмейтін жерге барып төбелесейік, – деді Аян.

	– Қойшы-ей, мынау дөй ғой-ей, – деп Есікбай сілекейін Аянға тағы жақты. – Жүр, ал Есікбай көкеңнің жұдырығын иіскегің кеп тұрса.

	Ол енді Аянды итермелей түсіп, сайға қарай жүгірді. Екеуінің төбелесін көру үшін біз де ердік. Сайға түскен соң Аян жейдесін шешіп, шеткі бұтаның басына ілді де, бірден Есікбаймен алыса кетті. Есікбайдың бойы анағұрлым биік еді. Екеуі шартпа-шұрт белдескен кезде, ол Аянды белінен қапсыра қысып, қайқайтып бойымен басты. Бірақ қанша күшенгенімен жығуға шамасы келмеді. Дереу бір қолымен Аянды кекілінен шап ете қап, шалқасынан гүрс еткізді. Жығып ап Аянның бет-аузына былшылдатып соға бастады. Аян тырс етіп үн шығармастан, астында жатып құр қол-аяғын ербеңдете береді. Тек бір кезде Есікбай:

	– Ой-бай!.. – деп баж ете түсті де, бір жағына қарай бұраңдап жығыла берді. Аян оның қолын бұрап жіберген екен. Енді Аян күш алды. Ол аузы қан-қан болып атып тұрып, Есікбайды алқымынан бүре түсіп, жер сүздіріп тұқырта берді. Өздері апыр-топыр қылған қара топыраққа Есікбайдың бет-аузын бір-екі рет көміп-көміп жіберген.

	– Ойбай, болды, болды... – деп айқай салды Есікбай. Аян оның басынан аттап тұрып кетті.

	Ұшып тұрған Есікбай тағы да тап берген. Аян оны белдесуге жібермей екі қолынан ұстай алды да, жата беріс тастап ыңқ еткізді. Бірақ үстінен басып соққан жоқ. Қатты жығылған Есікбай біразға дейін тұра алмай ыңқылдап жатты. Аян болса бұлаққа барып бет-аузының қанын жуып, ақ жейдесін киіп түк білмеген, түк көрмегендей үйіне қайтты.

	Осы төбелестен кейін-ақ Аянға ешкім тиіспейтін болды. Күзде оқу басталып, жеті менен он жастың аралығындағы өңшең бірөңкей балалар бірінші класқа бардық. Бізді Иманжанов деген шашы аппақ қудай, қолы-басы тоңған адамша дірілдей қалшылдап, көзі қып-қызыл боп жасаурап отыратын қарт кісі оқытты. Бұл кісі – денсаулығының нашарлауы себепті қаладан көшіп келген мұғалім екен. Бізге күн сайын үйінен әкелген қағазды бір-бір парақтан үлестіріп беріп, әріптерді үйрете бастады.

	Аян екеуміз бір партаға отырғанбыз. Бірінші күннен-ақ ол зеректігімен көзге түсті. Мұғалімнің тақтаға жазған әріптерін айна-қатесіз қағазға түсіріп, тез жаттап алып жүрді. Тіпті келе-келе күніне бір-екі әріптен ғана өткенімізге көңілі толмай:

	– Барлық әріптерді тезірек неге үйретпейді екен. Шіркін, ағама хат жазар едім, – деп күңкілдейтін.

	Әрине, майдандағы әке-ағамызға хат жазу бәріміздің де көкейіміздегі асыл арманымыз еді. Сонымызды сезгендей Иманжанов та бізге тезірек хат танытуға бар күшін салып бақты. Сөйтіп, бас-аяғы бірер айдың ішінде әріптерді тегіс жаттап, бірлі-жарым сөздерді құрап, жаза алатындай халге жеттік. Ал Аян болса кәдімгідей:

	«Аса жаннан артық көретін аға...» деп бастап, хат жазатын болды. Ендігі оның қуанышында шек жоқ еді. Күнде сабақтан кейін үйіне келісімен төр алдына етбетінен түсіп, сиялы қарындашты тілімен жалап қойып, бет-аузын сия-сия ғып ағасына хатты үсті-үстіне жазатын да жататын. Күніне екі-үш хаттан жазады. Кейде әжесінің айтқанын жазса, кейде өз бетінше жаза беретін. Біз, басқа балалар әлі де сөйлем құрап жаза алмайтынбыз. Сондықтан Аянға кеп:

	– Хат жазуды үйретші, – деп жата жабысатынбыз. Аян білденбейтін. Жымың-жымың етіп күлетін де:

	– Мә, мына менің хатымды көшіріп жаз, тек менің ағамның орнына өз ағаңның атын жаз, – деп қоятын.

	Сөйте-сөйте хат жазуды бәріміз де үйрендік. Енді біздің ауылдан күніне майданға сөзі де, мазмұны да, кейде тіпті кісі аттары бірдей жиырма-отыз хаттан кетіп жататын болды. Дәл біздің хат тануымызды күтіп жүргендей-ақ екі айдан кейін Иманжанов қатты науқастанып, төсек тартып жатып қалды. Бір қол, бір аяғынан паралич болған. Басқа мұғалім келмеді. Осылайша біздің оқуымыз да келер жылға дейін тоқтаған еді.

	Бірде Аян өрістен мал қайырып келе жатып үйретемін деп, өзінің қасқа бұзауына секіріп мінген. Семіз бұзау мөңкіп-мөңкіп жығып кетті. Сол жолы Аянның тобығы тайып бір айдай үйінде ауырып жатты. Осыдан кейін-ақ Аянның тобығы тайғыш болып алды. Қит етіп алысса, иә секірсе тобығы тайып кететін де, Аян:

	– Ойбай, ойбай, аяғым-ай... аяғым-ай... – деп жанұшыра бақырып жата қалатын.

	Бірте-бірте ол алысып-жұлысып ойнайтын ойындарға араласпай, шеттеп, бар қызыққа тек анадайдан сырттай қызыға қарап тұратын болды. Тобығы үшінші рет тайғанда, ол үйінде бұрынғыдан да ұзағырақ жатты.

	Бұл кезде қыс түсіп қар жауған. Біз болсақ сырғанақтың қызығына кіріскенбіз.





2


	Біздің ауыл Ешкіөлмес деген кішкене қоңыр таудың дәл етегінде еді. Ұзыннан-ұзақ бір көше боп жоғарыдан төмен қарай созылып жататын. Қыста осы жалғыз көшенің басынан-аяғына дейін балалар жуылдаса топырлай жүріп қарды таптап, сырғанақ жасайтынбыз. Қар қалың түскенімен таулы жердің күні өте жайма-шуақ, жылы болады. Тапталған қар күні бойы жентектеліп еріп, кешке қарай көк мұз боп қатып қалатын. Дәл сол кезде үй-үйден шанасы барлары шанасын сүйретіп, конькиі барлары аяғына конькиін байлап, бала атаулы тегіс көшеге шығатын. Қас пен көздің арасында ұзын көше бастан-аяқ қыбырлаған балаға толып кетуші еді. У-шу боп, біреулері төмен қарай оқша зулап шанасының табанынан от жарқылдап бара жатқанда, енді бір шұбалған топ шаналарын сүйретіп жоғарыға өрлеп бара жататын...

	Бүгін де сырғанақтағы ойынның сондай бір қызған шағы еді. Күннің көзі қанталағандай боп ерекше қызарып ұясына қонуға таянған. Сірескен ақ қардың бетінде бір сәтке жұқалаң қызғылт кілегей тұрды. Күні бойы Ешкіөлместің күнгейінде жайылған мал ешкім қайырмаса да бір ізбен шұбырып ауылға қайтқан. Кенет бүкіл ауылды шулыға шыққан ащы дауыстар селт еткізді. Төбе құйқаны шымырлатып жоқтау айтқан дауыстар. Аянның үйінен шығып жатыр. Мұндайда балалар еліккіш келеді ғой. Сырғанақты тастай бере дәл бірдеңеден құр қалатындай бәріміз бірдей дүрліге дүркіресіп, Аянның үйіне қарай лап қойдық. Артымыз жетпей жатып, алдымыз не боп қалғанын естіп те үлгердік. «Аянның әжесі өліп қапты», – деген сыбырды алқына тұрып сүйінші сұрағандай бірімізге-біріміз жеткіздік.

	Жарғақ сары тон киген Аян, күлімдеп тұратын қара көзі шарасынан шыға жаутаңдап, өңі боп-боз есігінің алдында тұр екен. Үйінде көрші-қолаң әйелдер бір-бірімен шуылдаса көрісіп, азан-қазан боп жатқанмен ол көзіне жас алмапты. Біз өзара сөйлескеніміз болмаса, оған үн қатқамыз жоқ. Аян да бізді үнсіз қарсы алды. Сүйреткен шанамызға, конькиімізге көз салды. Тоңғаннан ба, танауын жиі-жиі тартып, дір-дір етеді.

	Күн ұясына еніп бара жатыр. Аян болса сол мелшиген күйде жалтақ-жалтақ етіп, ауылдың әр тұсынан «әжетайлап» дауыс қойып келе жатқан үлкен адамдарға қарайды. Бірақ олардың бірі де бұған назар аударар емес. Біз болсақ, енді қайтер екен деп қызықтағандай одан көз айырмастан ортаға ап, қоршалай тұрмыз. Өзара сыбырласқан боп, оған да естірте: «Әжесі өлгенге неге жыламайды-ей?» – деп қоямыз.

	Аян естісе де, естімеген адамша міз бақпайды. Тек әлдебір уақытта, бас жоқ, аяқ жоқ:

	– Ертегі тыңдайсыңдар ма деді? – деді. Онан соң біздің жауабымызды күтпестен өзі бастап үйдің бұрышын айналды. – Жүріңдер, үйдің сыртына отырайық.

	Біз оның соңынан ердік. Үйдің сырт жағына кеп шаналарымызды қаз қатар тіздік те, өзіміз жайғаса отырып, енді не дер екен, дегендей Аянның аузына қарадық. Ол со тұнжыраған қалпында бәріміздің жүзімізді бір сүзіп өтті де:

	– Күлкілісін айтайын ба? – деді.

	Біз үн-түнсіз бас изестік. Аян тонының омырауына тұмсығын тығып сәл күрсініп қойды да, ойға шомған күйде сыбырлағандай дауыспен:

	– Ертеде бір жетім бала бопты... – деп ертегісін бастады.

	Сол күні оның ертегісі түннің жарымында бір-ақ аяқталды. Әуелде түнжыраған күймен жабырқау басталса да, келе-келе ертегінің күлкілі оқиғасы көбейіп, Аян да бауырын жазып, бәріміз көңілді күлкіге батып қарық боп қалды. Тіпті Аянның әжесінің өлгенін де ұмытып кетіппіз.

	Сықылықтап күліп мәз-мейрам боп:

	– Ей, тағы да айтшы.

	– Тағы да айтшы... – деп жан-жақтан шулап қоя бердік.

	– Жоқ, ертең айтамын, бүгінге осымен бітті, – деді ол салмақты үнмен. Басын көтеріп аспанға қарады. – Е, жұлдыздың нуы жиі екен, ертең күн ашық болады, – деп қойды үлкен кісіше.

	Бәріміз жапа-тармағай аспанға қарадық. Шынында да жұлдыздар жайшылықтағыдан әлдеқайда көп еді. Баттиып-баттиып, балқыған қорғасынша сорғалап ағып түсердей боп жарқырайды.

	Біз Аянның ертеңгі күннің ашық болатынын жұлдызға қарап айтқанына іштей сүйсіне таңырқасып қойдық. Менің қасымда отырған Садық:

	– Қалай біледі-ей! – деп, таңырқауын жасыра алмады. Енді біреу менің құлағыма сыбырлап:

	– «Нуы» деген не-ей? – деп сұрады.

	– Білмеймін, – дедім мен де. Бірақ бұл сөздің мағынасын сұрап алуға батпадық.

	Ертеңіне Аянның әжесі жерленді. Жұрт ат қойып зираттан қайтқанда, Аян әжесінің қабірінің басында елдің ең соңынан шошайып жалғыз қалды. Ол бұл күні де жылаған жоқ. Қарлы топырақ араласқан жас қабірге жаутаңдап біраз қарап тұрды да, бір уыс топырақты іліп ап: «Топырағың жеңіл болсын, әже!» деп шашып жіберді. Онан соң қып-қызыл боп тоңған екі қолын аузымен кезек-кезек үрлеп қойып, ауылға қайтты. Сол күні Аян әжесінің тумаласы Бапай деген шалдың үйіне көшті.

	Біз көшеде сырғанақ тебуге кіріскенбіз. Дәл осы кезде, азын-аулақ көрпе-жастық тиелген шананы Бапай айдап, Аян өзі қоңыр сиырын бұйдасынан жетелеп көшенің басындағы шалдың үйіне көшіп бара жатты. Қоңыр сиыр үйренген қорасынан шыққысы келмей тартыншақтай бастаған, біз бір топ бала шуылдаса қаумалап артынан айдадық. Қоңыр сиыр көзі шарасынан шыға шатынап, танауын пысылдатып басын шайқап-шайқап, Аянды сүзіп жіберердей боп алға қарай оқтана жүрді. Бірақ сүзген жоқ, жүріп келе жатқан бойда Аянның қаудырлаған сары тонының етегінен иіскеді де, тұмсығын созып, ыңырана мөңіреді. Аян ақсаңдаған күйде бізге бұрыла қарап:

	– Жануар, бәрін біледі... – деді.

	Аянның сиырын Бапай шалдың үйіне дейін айдасып барғаннан кейін біз сырғанаққа оралып, ойынға қайта кірістік. Сәлден соң Аян да сырғанақ басына келді. Өзінің шанасы жоқ, сондықтан елдің шана тепкенін қызықтап қарап тұрды. Бірде менің көк тақтайлы шанамды нұсқап:

	– Менің де шанам дәл осындай еді, көшкенде ана жақта қалды, – деп қойды.

	Мен оның жаудырап қарап тұрғанына шыдай алмай:

	– Мә, Аян, сен бір жол теуіп кел, – деп шанамды бердім. Қуанғанынан ол езуін жия алмай ыржия күліп кеп шанаға отырды да:

	– Ал кім менімен жарысады! – деп айқайлап еңіске қарай зулата жөнелді.

	Менен кейін оған шанасын Садық берді, онан кейін Есікбай берді, қысқасы Аян бәріміздің шанамызды бір-бір реттен теуіп шықты. Ол қып-қызыл боп қара терге түсе ентігіп, алабұртып, елден ерекше даурыға сөйлеп, сақылдап күлумен болды.

	Ымырт сәулесі ыдырап қараңғылық үйіріле бастаған кезде, басынан тұмағын алып желпіне тоқтаған Аян:

	– Жүріңдер, бүгін мен кешегіден де қызық ертегі айтамын, – деді. Біз опыр-топыр болып шуласып, Аянның бастауымен Бапай шалдың үйінің іргесіне келдік. Аянды ортаға алып, енді жайғасып отыра бергенімізде, есік ашылып, сыртқа Бапайдың кемпірі шықты да:

	– Үйібай бетім-ай, бұ дүбірлеген не десем, мыналар екен ғой. Аулақ жүріңдер әрі, өй өңшең топырлаған немелер! Онысы несі-ай, тап терезенің түбіне кеп үймелегендері! – деп қуып жіберді.

	Енді қайттік, дегендей көшеде аңтарылып тұрғанымызда Садық:

	– Мен таптым қай жерге отыруға болатынын, – деді. Бәріміз соған қарай қалдық.

	– Анау ат қораның төбесіне шығайық та, шөпке белуардан кіріп-ап отырайық...

	Біз санымызды шапақтап уралап, ауылдың шетіндегі ат қораға қарай жүгірдік. Арт жағы аласа тас қораның үстіне тырмыса-тырмыса шығып алдық та, сол күні ғана Қараойдан әкелінген көк жауқазын шөпті үңгіп-үңгіп жіберіп, отыра-отыра кеттік. Құрғақ шөптің танауды жарған хош иісі мас қылғандай тұла бойды шымырлатады. Шетімізден пысқырынып, мұндай рахат дүние тапқанымызға мәз-мейрам боп, бірімізді-біріміз итеріп қап шөпке аунатып, сықылықтай күлісіп, жұмсақ шөпке тығыла түсеміз. Бәріміз алқа-қотан жайғасқаннан кейін ортамыздағы Аян тісінің арасынан сызылта шырт дегізіп түкіріп қойып, көтеріле түсіп, астына шөп жұмарлап, басқамыздан орнын биіктеу ғып отырды. Онан соң қабағын шытып, ойға батқан күйде төмендегі үңірейе қарауытып жатқан терең құзға көз жіберді. Біз де еріксіз енді солай қарай жалтақтадық. Құз іші қорқынышты.

	– Ертеде бір жетім бала бопты... – деп Аян екінші ертегісін бастады.

	Сыбырлай шыққан даусында өз айтқанына қалайда қалтқысыз сендіретіндей керемет бір күш бар. Біз тым-тырыс боп тына қалдық. Бір сәтке дәл астымыздан – қораның ішінен жылқылардың күтір-күтір шөп жеп тұрғаны, пысқырғаны, тарпығандары, қасынғандары естілді. Бірақ біртіндеп Аянның ертегісі қызған сайын, әлгі дыбыстардың бәрі құлақтан шет қалып, төңіректі – бүкіл Ешкі-өлмес баурайын, төмендегі терең құзды ғажайып бір тыныштық басты. Бұл дүние – ертегі қиял дүниесіне, сиқырлы дүниеге айналып, біз өзіміздің бар-жоғымызды да ұмытқандай болдық. Сол күннен бастап күнде кешкісін ат қораның төбесіне жиналуды әдетке айналдырдық. Екінші күні тағы да әлгі Садық бір пәлені шығарған: үйінен алақандай газет жыртындысы мен темекі ұрлап алып кепті, әлгісін кәдімгідей ешкі сирақтандырып ұзын етіп орады да, қалтасының түбінен әзер тапқан сіріңкенің жалғыз шиімін тұтатып, сонысын насаттана сорып қойып отырып, ертегі тыңдады.

	– Ей , әкеші бір сорайын, – деді ақыры Садықтың жанында отырған Қасым шыдай алмай. Садық шылымын оған бір сорғызды. Қасым қомағайлана түтінді ішіне тартамын деп қақалып-жөтеліп тұншығып қала жаздады. Біз, бәріміз оны мазақтап, өзін біраз жерге апарып кеу-кеулеп алдық.

	– О, маубас, тарта алмасың бар сұрап неғыласын-ей, – деп табаладық.

	Онан Есікбай:

	– Кәне, Садық, мен сорайыншы, – деді.

	Садық шылымын оған да бір сорғызды. Есікбай қақалған жоқ, түтінді аузын толтыра сорып алды да, ақырындап танауынан бұрқ-бұрқ еткізіп шығара отырып, «міне, қалай тарту керек» дегендей мақтанып қойды. Онан кейін темекіні мен де сұрап бір сордым, менен кейін тағы біреу. Ақыры Садықтың ұзын темекісін барлығымыз бір-бір сорумен-ақ тауыстық.

	Келесі күні қораның төбесіне жиналғанымызда көпшілігіміз үйден қағаз бен темекі ұрлап алып шыққан екенбіз. Енді бір-бір шылым орап, темекіні жарыса тартатын болдық. Темекі тартып отырып тыңдағанда Аянның ертегісі де әлдеқайда қызық сияқты көрінді. Бір күндері кейбіреулеріміздің үйіміз темекі ұрлап жүргенімізді біліп қойып, енді аналарымыз темекіні қиындау жерге тығатын болды. Бірақ біз бұған да амал тауып кеттік.

	– Осы анау, мақау Тұрдағұл ылғи, жылқының кепкен тезегін шылым ғып тартып жүреді ғой, – десіп, біз де енді, күндізден қалтамызға жылқының кепкен тезегін жинап салып жүрдік. Сөйтіп, Аянның ертегісін тыңдаған кезде, кейбіріміз ішіне жылқы тезегі салынған ешкі сирақ темекіні бұрқырата сорушы едік.

	Ғажап ертегілер еді... Дүниедегі жақсылық атаулының бәр-бәрі: ерлік те, ізгілік те, сұлулық пен ақылдылық та, әйтеуір адамға тән не бір асыл қасиеттің барлығы да сол Аянның ертегілерінде болушы еді. Аян батырлық туралы ертегі айтқанда, біз – алым-жұлым киінген қара борбай балалар бір сәтке жадау қалпымызды ұмытып, шетімізден: көк семсерді жарқ-жұрқ еткізіп, ат ойнақтатып жауға қарсы арыстанша шабатын нағыз қас батырдай сезінуші едік өзімізді. Өмірімізде қос ауыз мылтықтан өзге ештеңені көрмесек те жарқ-жұрқ еткен көк семсер тұрғанда зеңбірек, пулемет дегендер айтар сөзге, көңілге олқы түсіп, ойыншық сияқты боп қалатын. Өйткені Аянның ертегілеріндегі батырлар сілтеген көк семсерге қызығып иланатынымыз сонша, оны қару біткеннің құдайы көретінбіз.

	– Ух, шіркін, сондай семсерім боп мен де соғысқа барсам, фашистерді тура бауша қияр едім, – деп тістенетін Есікбай.

	– Ал мен бар ғой тек бастарынан ғана шабар едім, – дейтін Садық арман еткендей даусын соза сөйлеп, құшырланып. – Көк семсерді жарқ-жұрқ еткізіп келе жатқанымда, алдымнан көкем шыға келсе... Ой, керемет болар еді-ау, ә?

	Мұнан әрі соғысқа баруды, фашистерді қыруды, сөйтіп әке-ағаларымызды тауып алуды әрқайсымыз өзімізше сөз етіп, тәтті арманға шоматынбыз...

	Өзі жетім болған соң ба, кім білсін, Аянның ертегілері көбіне жетім бала туралы болушы еді. Жетім баланың тағдырына байланысты үрейлі ертегіні бастаған кезде, ауылдың шетіндегі сай-саланы, жыра-құзды тегіс: жалмауыз кемпірлер, жезтырнақтар, жалғыз көзді дәулер, дию-перілер жайлап кеткендей болушы еді.

	Төңірек тегіс үрейге толатын. Құз жақтан соққан суық желдің ызыңы неше түрлі боп құбылып естілетін. Бірде сыңсып, бірде ұлығандай үн келетін құлаққа... Біз әр дыбысты қалт жіберместен үрпиісіп, біреу «а!» десе, «ойбай», «аттанға» бірдей салып тым-тырағай зытуға дайын отыратынбыз.

	Ғажап ертегілер!.. Біз бір кештің өзінде ұзындығы екі қарыс «темекінің» екі-үшеуін тауысатынбыз. Ақыры қолымыз темекі орауға икемге келмей, тісіміз-тісімізге тимей сақылдап тоңатынбыз. Бірақ Аянның ертегісі таусылмай ешкім тырп етпеуші еді. Танауымызды қос-қосынан тартып қойып, шөп қуысына тығыла түсетінбіз. Ертегі біткен кезде ғана «уһ» деп еркін тыныстап, құрыстап қалған бойымызды жазып, керіліп-созылып, жетім баланың бақытқа кенелгеніне шын жүректен қуанатынбыз...

	Кей күні Аян сирек тістерін көрсете отырып, жымың-жымың күліп қойып көңілді, күлдіргі ертегілерді бастайтын. Ондайда біз қыстың сай-сүйектен өтіп дірдектеткен ызғарлы суығын ұмытып, ішекті түйнеген күлкіден қиқылдасып-шиқылдасып, көзіміз бен мұрнымыздан сорамыз бірдей ағып, әрқайсымыз әр жаққа ішімізді басып домалайтынбыз да қалатынбыз. Ол күнде біз бұ дүниеде соғыс дегеннің бар екенін, әрқайсымыздың әке-ағаларымыздың алыста – сонау батыста жауған оқтың астында жүргенін де естен шығаратынбыз.

	– Аян, тағы да. Енді осылай тағы бір ертегі айтшы, – деп тұс-тұстан жалынатынбыз оған.

	Бірақ Аян бір түнде бір ертегіден артық қалай жалынсаң да айтпайтын.

	Орнынан тұрып, үстін қағып:

	– Түн ортасы боп қалды ғой, жетер енді, – дейтін салмақтана сөйлеп, – сендер қызықсыңдар, бір күннің ішінде екі ертегіні ойлап шығару оңай дейсіңдер ме?! – деп қоятын онан соң.

	Біз ертегілердің бәрін Аянның өзі күнделікті ойлап шығаратынын білсек те, оған пәлендей мән бермеуші едік. Бар білетініміз: Аян күнде неше түрлі ертегілерді ойлап кеп, кешкілік бізге айтып беруі керек, ал біз ұйып отырып тыңдағанды ғана білеміз. Ертегі ойлап шығару оңай ма, қиын ба, ол жағында еш шаруамыз жоқ. Тіпті ол жағын сөз ете қалғанның өзінде де, «Аян ғой күн сайын бір ертегі ойлап шығарады, ендеше ертегі шығару қиын да емес шығар, тек басқамыз ертегіні қалай құрастырудың әдісін білмейтін болармыз», – деп түйетінбіз. Ал ол нендей әдіс, ол жағын қазбалап ойлай түсуге не өреміз жетпейтін де, не мойнымыз жар бермейтін. Таң атқаннан күн батқанша салп-сұлп етіп, көшенің аяғынан басына дейін шана сүйретіп сырғанақ ойнауды ғана білетінбіз. Кешкісін тесік пималарымыз бен сырма шарықтарымыз зілдей боп, шылқылдап су өткеніне қарамастан, ат қораның төбесіне тартатынбыз...

	Алғашқы күндері күндізгі ойын кезінде Аянға шанамызды кезекпе-кезек сырғанауға беріп жүрдік те, келе-келе шетімізден сараңси бастадық. Қызық ойынның үстінде шанаңды бір жолға болса да біреуге беріп қойып, өзің сырттай қарап тұрғанға тағатың жетпейтін. Сондықтан ендігі жерде Аянға шана күніне бір рет қана тиетін, онда да ойынның қызуы бәсеңсіген шақта барып біреуіміз:

	– Мә, Аян, бір рет теуіп кел, – деп оны мүміркегеннен амалсыз бергендей болушы едік.

	Аян да енді бұрынғысындай шанаға отырғанына қуана даурықпайтын.

	Қызараңдай күлімсіреп кеп шананы қолыңнан именшектеп алатын да, бір сырғанап кеп қолыңа беретін. Онан соң сары тонының омырауына тұмсығын тығып, суық сорған өңі көкпеңбек боп бозарып, біздің ойынымызға қарап шетте үнсіз состиятын да тұратын. Тек Бапайдың кемпірі:

	– Әй, Аян, қайдасың?! Анау сиырды байла! Қаз-үйректі қама! Биені суғарып шөп сал! – деген кезде, бізге жалтақтай қарап үйге кететін, едәуір уақыттан кейін қайтып оралатын.

	Оның асыға күтетін шағы – күннің ұясына қонуы. Күн ұясына қонды дегенше-ақ жүзі жадырап сала береді.

	– Ал, жүріңдер, мен кешегіден де қызық ертегі айтамын, – деп еліктіре жөнеледі.

	Кейде ертегі тыңдауға ол күндіз де шақыратын.

	– Сырғанақ деген немене, тек киім тоздырып, шаршау, – деп менсінбегендей ернін шүйіріп қоятын. Ондай кезде оған «ағатай, мә, сырғанашы», – деп шанаңды кесе-көлденең тосып жалынсаң, пысқырып қарамайтындай көрінетін. Сонан кейін-ақ ойынның сәні кетуші еді.

	«Шынында да, ей, менің шарығымнан су өтіп кетті, жүріңдер, ат қораның төбесіне барайық», – десіп сетіней бастайтынбыз. Біздің бұл түрімізді көріп Аян сырғанақты онан әрмен жамандайтын. Онан біздің шаналарымызға қарап қойып:

	– Мыналар шана ма?! – дейтін мұрнын тыжырайтып. – Шіркін, өзінің рулі бар, алдында шамы бар ылдиға да, өрге де бірдей сырғанайтын шана болса.

	– Ой, қойшы, ондай шана болушы ма еді?

	– Болғанда қандай. Қобыланды батырдың Тайбурылындай ұшатын аттар бар ма? Бар. Ендеше ылди-өрге бірдей сырғанайтын рульді шана да бар...

	Мұнан әрі Аянмен сөз таластыра алмайтынбыз. Кім білсін, мүмкін сондай шана бар да шығар.

	Әркім іштей: «Шіркін, Аян айтқандай ылди-өрге бірдей сырғанайтын рульді шанам болса», – деп қиялдайтын сияқты едік сол бір сәтте...





3


	Қызық еді Аянның мінезі. Бірде, түн ортасында, дәл ұйқыға жатардың алдында далаға шыққам. Көшеде сырғанақта біреу зулатып шана теуіп барады екен. Жым-жырт айлы түнде әлгі бір ғана шананың өзі гүрілдеп, жер көшіп келе жатқандай дүбір шығарады. Шыдай алмай, жүгіріп сырғанаққа бардым – міне қызық, шана теуіп жүрген – Аян екен. Ай жарығында анық көрінді: жүзі жайнаң қағып, екі иінінен алқына дем алады. Тонының екі етегі далпылдап шананы көшенің басына қарай сүйрете жүгірді. Мені көріп бұрылды да:

	– Жүр, ойнайсың ба! – деп дауыстай сөйледі.

	– Қойшы, түн жарымында есі дұрыс адам ойнай ма?

	– Ойнағанда қандай. Түу, сен өзі мынадай айлы, жарық түнде шанамен сырғанаудың қандай керемет екенін білмейді екенсің ғой. Айлы түнде шанаға сиқырлы қанат бітеді... – деді де Аян жүгіре жөнелді. Сәлден кейін көшенің басына шығып ап тағы да жер көшкендей ғып бүкіл ауылды жаңғырықтыра гүрілдетіп шанамен төмен қарай жұлдыздай ақты. Дәл мен тұрған тұста кішкентай төмпешік бар болатын, зулап келген шана әлгі төмпешікке жеткенде есік пен төрдей жерге бір-ақ ырғыды да, табанынан от жарқ етіп өте шықты. Аян қолын көтеріп:

	– Ур-ра! – деп айқайлады.

	Маған шынында да ол теуіп жүрген шанаға сиқырлы қанат біткендей көрінді. Жүгіріп үйге келдім де қараңғы ауыз бөлмеден бос тұрған шелек, легенді даңғыр-дұңғыр еткізіп шанамды іздей бастадым.

	– Үйбай, ұры ит кіріп кетті ме! – деп үйден апам шыққан. Менің шанама жармасқанымды көріп. – Сенбісің?! Нені қиратып жүрсің?! – деді таңырқап.

	– Апа, шана тебем. Апам шошып кетті.

	– Тәйт әрі, осы жеті түнде шанасы не-ей, мынаның. Бірдеңе көрінер мынаған, елден ерекше, – деп ұрсып берді.

	– Иә-ә... әне, Аян сырғанап жүр ғой.

	– Аян... О, желкең қиылсын сенің. Аян дейді ғой. Аян дейді... Таста әрі!.. – Апам шананы әрі түкпір бұрышқа қарай итеріп тастап, мені желкемнен бір түйді. – Жат төсегіңе! Ертең де күн бар.

	Мен сүмірейіп кеп, төр алдына атаммен қатарласа салынған төсегіме жаттым. Көпке дейін ұйықтай алмадым. Көшенің басынан аяғына дейін зырқыраған шананың дүбірі дәл біздің үйдің іргесінде жүргендей, жерді солқылдатып естіліп тұрды. Сол күні қанатты шанамен ылди, өрге бірдей зулата сырғанап жүрген Аян түсіме де кірді. Сөйтіп, Аян бір қулық тауып алды. Енді ол күнде кешкісін бізге сол күні ойлап шығарған жаңа ертегісін тездетіп айтып бітіреді де, біреуіміздің шанамызды сұрап ап, түннің бір уағына дейін сырғанақта жападан-жалғыз ойнайды.

	Бір күні күн бұлттанып, оңынан баяу ғана ызғырық жел соғып тұрды. Қараңғылық ерте түскен. Біз де дағды бойынша, ауыл үйлері шам жаға бастаған кезде ат қораның төбесіне жинала қалдық. Аян бұл күні өте-мөте көңілді еді. Бәріміз жапа-тармағай ешкі сирақ шылымды орауға кіріскенбіз.

	– Әй, мен сендерге бір қызық айтайын ба, – деді ол сүйінші сұрағандай қуанышты үнмен. – Мен бүгін таң алдында түсімде ағамды көрдім. Рас айтам. Түнде жатарда ағамның пальтосын басыма жастап, көпке дейін иісін иіскеп жатқам. Ағамның иісі сіңіп қапты. Бір түрлі жусанның иісі сияқты жақсы иіс. Мен бүйтіп жағасына мұрнымды тығып алдым да ұзақ-ұзақ иіскедім... Әжем ылғи: «ағаңды анау Жусантөбенің үстінде, мал қайырам деп жүргенде, айдалада тапқанмын» дейтін... Менің ағамда жусанның иісі содан қалған... Сөйтіп жатып ұйықтап едім, түсіме кірді...

	– Мен де ылғи көкемнің пальтосын жамылып жатамын. Менің көкемнің пальтосынан да жусанның иісі шығып тұрады – деді бір бала.

	Сөйткенше болған жоқ, тұс-тұстан жамырай дуылдап соғыста жүрген әкелеріміздің, ағаларымыздың үйде қалған киімдерін еске алып, олардан шығатын иісті сөз етіп кеттік. Және бір қызығы – көпшілігіміз ол иісті жусанның – дәл өзіміздің ауылдың іргесіндегі жусанның иісіндей дестік.

	Онан бір кезде Аян:

	– Менен де жусанның иісі шығып тұрады, ағама тартқанмын. Міне,иіскеп көріңдерші, – деп өз омырауына тұмсығын тықты. Біз дереу кезектесіп оның омырауын иіскеуге кірістік. Өзі айтқаннан ба, әлде шынымен солай ма, әйтеуір, Аянның омырауынан бұрқырап жусанның иісі шығып тұрғандай көрінді бізге.

	– Рас-ей, жусанның иісі шығады.

	– Қандай сүйкімді-ей, жусанның иісі... – дестік бір ауыздан. Онан соң әрқайсымыз өз омырауымызға тұмсығымызды тығып, өзіміздің иісімізді өзіміз иіскеп, жаңалық ашқандай:

	– Әй, менен де жусанның иісі шығады-ей.

	– Менен де... Міне, иіскеп көрші... тура жаздыгүні Жусанды төбенің иісіндей... – десіп жан-жақтан шулап кеттік.

	Сәлден кейін басқа сөздің бәрі тыйылып, Аян ертегі бастауға кірісер сәтте Есікбай тұрып:

	– Бүгін түнде Аянға шанасын кезек бойынша Қасым беруі керек, – деді.

	– Иә, саған, менің шанам сынып тұр, – деді Қасым.

	– Әй, осы әлгінде ғана сынған ештеңесі жоқ еді ғой.

	– Сынып тұр... Түнде тебуге жарамайды. Керек болса өзің бер шанаңды.

	– Мен беріп жүрмін, ылғи беремін, ал сен неге бермейсің?

	– Бермеймін со... – деп күңкілдеді Қасым. – Сынып тұр.

	– Жарайды, қойыңдаршы, – деп сөзге Аян араласқан. Бірақ осы кезде Есікбай Қосымның бас киімін жұлып ап, лақтырып жіберді.

	– Кет, тырнауық мысық, әйтпесе көресің, – деп кінжіді.

	– Жарайды, қойшы-ей, Есікбай, – деген Аян тағы да басу айтып.

	– Не қоятыны бар. Кетсін. Қане кет, – деп Есікбай мелшиіп отырған Қасымды теуіп қалды.

	Қасым жер-көкті басына көтере азан-қазан қып бақырып үйіне кетті. Есікбайды сыбап боқтап:

	– Қазір Тұржан ағама айтам, бәлем... – деп бара жатты.

	Бұл күні Аян жалғыз көзді дәу туралы ертегісін бастады. Бұл оның бұрынғы ертегілерінен де әлдеқайда қызықты еді. Түнерген аспан, ат қораның іргесінен әрі қарай үңірейіп жатқан қорқынышты терең құз, бәр-бәрі күннің ерекше бір нұры құйылып жарқырағандай боп, басқа бір дүниеге – ертедегі күлкіге толы қызық дүниеге айналды.

	«...– Біраз жер жүргеннен кейін жетім баланың қотыр тайына тіл бітіпті, – дейді Аян. – Қотыр тай тұрып оған: «Мынау алда тұрған асқар таудан күндіз құс ұшып өте алмайды, қанаты күнге күйіп қалады. Тек түнде ғана ұшып өтеді. Сондықтан да біз түнді күтуіміз керек. Түнде маған да қанат бітеді. Сен тек жығылып қалмай, көзіңді тарс жұмып, менің 16жалымнан мықтап ұстап отыр. Мен: «көзіңді аш!» дегенде бір-ақ аш. Сонда, мына асқар таудың арғы жағында, мұнан гөрі аласа, шошайған қоңыр тау тұрады. Ол жалғыз көзді дәудің мекені», – дейді. Жетім бала қотыр тайдың айтқанын түгел орындайды. Түнде қотыр тайға қанат бітіп, асқар таудан ұшып өтеді... Бір кезде қотыр тай: «Енді көзіңді аш!» – дегенде, жетім бала көзін ашса, дәл алдында ақырын теңселе қозғалып шошайған қоңыр тау тұр екен...»

	Осы тұста Аян көзі шарасынан шығып, бізді жаңа ғана көргендей бәрімізге бір-бір қарап өтті. Жалғыз көзді дәу естіп қоймасын дегендей даусын бәсеңдетіп сыбырлай сөйлейді. Біз болсақ шөп қуысына тығыла түсіп, төңірекке жалтақтай береміз. Түн қараңғылығында шошақ бөрікке ұсап қарауытып тұрған Ешкіөлмес шоқысы енді бірде жалғыз көзді әулие мекен еткен үңгір тауға ұқсап кетті. Дәл қазіргі сәтте сол үңгіртаудың ішінде жалғыз көзді дәу қорқырап ұйқыда жатқан секілді. Оның қорқырай алған демінен шошақ тау түндігін жел шайқаған киіз үйдей көтеріліп-басылып желпілдеп, бірде ары-бері теңселіп, қозғалып тұрған сияқты көрінді. Демімізді ішімізге тартып, қараңғыда теңселгендей боп тұрған Ешкіөлмес шоқысына көз тігіп қарай беруге дәтіміз шыдамай Аянға қараймыз. Қараңғыда бозарып көрінген жүдеу өңі сол өзі айтып отырған қиялдағы дүниені көріп отырғандай дірілдей шытынып, көзі жалт-жұлт етеді... Ызғырық жел онан сайын суытып, қар ұшқындай бастады.

	Тұтасқан қап-қара аспан тұншықтыра салардай боп ауыл үстін тұмшалап тұр. Ит үрді. Тура жалғыз көзді дәудің иті құсап ұлып үрді. «Апыр-ай, жалғыз көзді дәу оянып кетер ме екен», – деп зәре-құтымыз қалмайды...

	Өстіп ертегі қызығына беріліп отырғанымызда, шеттегі бір бала:

	– Ойбай, өрт! – деді.

	Шөптің арт жағын ала, ызғырық желдің өтінде лауылдап от жанып жатыр. Бұл ат қораның төбесі күзде ғана сабанмен жабылған.

	Жанып жатқан сол сабан екен. Шетте отырған балалардың бірі шылымын сөндірмей лақтырып тастап, сабан содан тұтанса керек. Жел өтінде лезде лапылдап көтеріліп кетті. Не істерімізді білмей сасқалақтап, қорадан секіріп-секіріп түсіп, тым-тырақай қаша жөнелдік. Балалардың ең соңын ала секіріп түскен Аян:

	– Ойбай, ая-ғым!.. – деп жан даусы шыға айқайлап жіберді де шоңқаң етіп жата кетті. Бірақ біздің оған қарайлайтындай шамамыз жоқ.

	Ауыл жақтан: «Аттан! Аттан!» – деп жер-көкті басына көтере айқайлап, шолақ қол бригадир Тұржан да жетті. Армия қатарынан жақында ғана қайтқан, сол қолын білегінен оқ жұлып кеткен, бірақ өзі аса қатыгез, мейірімсіз адам еді. Келген күні-ақ: «Қан көріп, қаным бұзылып келді...» – деп, үйіне жиналған қатын-қалаш, кемпір-шалдың зәресін алған. Бригадир боп тағайындалғаннан кейін, жұмсағанда тілін қайырған талай әйелдер мен жасөспірім балаларды, әлімжеттік етіп сабаған. Қазір сол Тұржан жүгіріп жеткен бойда, қораның артында төрт бүктеліп шырқырап жатқан Аянды дәу табан кирзі етігімен теуіп кеп жіберді. Аян қалпақша қалқып барып анадай жерге түскен. Тұржан енді оны қолындағы қамшымен тулақты сабағандай көміп-көміп алды да, тағы да тепті-ай кеп. Бас демей, көз демей ьылшылдатып тебе берді. Әуелде құлындағы даусы шығып шырқырап: «Ағатайлап» шыңғырған Аянның біраздан кейін үні өшті. Кирзі етіктің астында жансыз заттай илектеніп жата берді. Ауылдағы жұрт дүркірей жиналып кеп, өртті сөндірді. Әлдекім келіп, былқ-сылқ етіп жатқан Аянды көтеріп алды. Қарт адамның даусы:

	– Иттің баласы, пәшиске берген қолыңның құнын осы қаршадай жетім баладан алайын деп пе ең. Ой есіркі!.. – деп ақырды Тұржанған.

	Біз, басқа балалар, осының бәрін алыстан бұта-бұтаның арасынан сығалап қарап тұрдық. Дір-дір етіп шетімізден жылап жіберуге шақ едік. Ел кеткен соң жасырынып, бұғып-бұғып үйді-үйімізге тарадық.

	Үйге келсем, төсектер салулы, бірақ ешкім жатпапты. Атам екі көзі қанталап, терісіне сыймай тырсылдап ашулы отыр, апам көзін сығымдап жылап отыр. Не болды екен деп шошып, босағада тұрып қалдым.

	– Өй, аузыңды ұрайын, жаман неме! – деді атам жекіріп. – Тұржанның тепкісін Аянмен бірге көрсең етті... Жаны тәтті шірік, көрінбе көзіме!..

	Мен үн-түнсіз жер шұқылап босағада тұрдым-тұрдым да, мұнан өзге ештеңе айтылмаған соң, аяғымды, сырт киімімді шешіп, төрге өттім. Тамақ сұрап ішуге бата алмай, сыбдырсыз шешініп, төсегіме жаттым.

	– Сорлы жетімнің көрген күні сол да... – деді бір кез анам ауыр күрсініп. – Қорғары жоқ болған соң басынғаны ғой.

	– Е-е, бұл Өржанның баласы кісі өлтірер. Иттің сұры жаман, сұрынан шошимын... – деп қойды атам.

	Таңертең ояна кетсем апам жаңа сауып әкелген сүтін құрсаулы бәнкеге құйып отыр екен. Менің оянғанымды көріп:

	– Тұра ғой. Мына жарты күрешкедей сүтті пешке қояйын, піскен соң іш. Ал мына сүтті әлгі Аянға апарып берейін. Байғұс бала, көкпеңбек тұлыптай боп қозғала алмай жатқан көрінеді, – деді.

	Киініп, жарты күрешке ыстық сүтті апыл-ғұпыл іше сап, Бапай шалдың үйіне мен де жеттім. Аян есік жақтағы темір пештің түбіне төселген құрым киіздің үстінде, кір-кір жұқа құрақ көрпе жамылып жатыр екен. Бір жамбастаған күйде қозғала алар емес. Қамшы мен тепкі тиген денесі көкпеңбек боп күлкілдеп ісіп кетіпті. Бет-аузы да ісіңкі. Көзі кішірейе жылтырап, жаутаңдап жатыр. Домбыға кезерген ернін жалап қояды. Мен оның жанына кеп отырдым. Ол да үнсіз, мен де үнсізбін, бір-бірімізге жалтақтап қарай береміз. Енді бірде апам мен жүн түтіп отырған Бапайдың кемпірінің сөзіне құлақ тостым.

	– Байғұс баланың аяғын салдырдыңдар ма? – деп сұрайды апам.

	– Жоға. Әлгі шал ертеден бері зыр жүгіріп сынық салатын адам таба алмады.

	– Асылбек сынықшы бар емес пе?

	– Жолаушы кетіпті ғой. – Сәл үнсіз отырған соң Бапайдың кемпірі Аянды кінәлай сөйледі. – Жүгермек-ай десеңші, өзіне де обал жоқ. Түн жарымынсыз бір қайтпайды ғой, елден ерекше осыны алып бара жатқан ненің ойыны екенін білмеймін, ойының осылғырдың... Ибай-ау... – деп мұнан арғы сөзін сыбырға айналдырып жібереді. – Осы үйдің көрпесін шірітіп... Есі кіріп қалса да... Бапайдың кемпірі қанша сыбырлай айтса да соңғы сөздері бізге анық естілді. Қып-қызыл боп кеткен Аян тістене шытынып, басын бұрып әкетті. Іргеге қарап жатты.

	– Үйбай, белім-ай, көп отырып қаппын ғой, үйге кетейін, – деп менің апам орнынан тұрды. – Аян тәуір болғанша күнделікті бір күрешке сүтті бізден алып тұрыңдар.

	Бапайдың кемпірі апаммен ілесе сыртқа шықты.

	– Қасымды соғу керек, – дедім мен оңаша қалған соң. Аян теріс қарап жатқан күйде:

	– Ендігәрі өлсем де темекі тартпаспын, – деді.

	– Тұржан жаман адам, қаны бұзылған.

	Бұл сөзіме Аян жауап берген жоқ. Әлден уақытта басын көтеріңкіреп маған:

	– Анау пальтоны әперші, – деді ілулі тұрған қара пальтоны нұсқап. Мен осы үйдегі жалғыз орындыққа шығып пальтоны алып оның алдына әкелдім. Аян басын жастықтан әзер деп көтеріп, екі қолы дірілдеп пальтоның жағасына тұмсығын тығып жіберіп құшырлана иіскеп-иіскеп алды да:

	– Тез іліп қой, әйтпесе ұрсады, – деді.

	Онан соң шалқасынан түсіп көзі бажырайып, кірпік қақпастан үйдің төбесіне тесірейе қарап ұзақ жатты. Қалың ойда жатқан сияқты. Өңі сұрланып, дірілдей дем алады. Ап-арық, шырпының жіңішкелігіндей қолымен домбыққан ісіктерін сипады. Бір кезде ғана:

	– Ағам келеді ғой жақында әлі. Сонда көрсетеді Тұржанға, – деді. Он шақты күннен кейін Аян төсектен тұрып жүре бастады.

	Тобығы тайған аяғын жер сыпырғандай көлденеңінен сүйретіп солтақтап басатын болды. Мен оған:

	– Асылбек шал келді ғой, аяғыңды салғызбайсың ба? – дегем.

	– Ауырады ғой енді, – деді ол жабырқаған кескінмен. – Ой, сен білмейсің ғой, тобығыңды қайта салғызғандай қалай ауыратынын. Сұмдық... ауырады...

	Енді ол күнде кешке қарай сырғанақтың басына кеп ойын тарқағанша қалқиып тұрады да қояды. Ойынға араласпайды. Бір-екі рет мен де, Садық та шанамызды бергенбіз, басын шайқып теппей қойды:

	– Аяғым ауырады, – деді.





4


	Кей күні ойыннан кейін мен кешкі тамақты ішіп ап, Бапайдың үйіне баратынмын. Мен келгенде Аян ылғи темір пештің аузында от жағып отырады. Ол кезде – соғыс жылдарында біздің ауыл отынға сабан жағатын...

	Малатаспен бастырған астықтың сабаны орған қамыс сияқты ірі болады, арасында шала бастырылған, кейде тіпті мұрты сетінемеген масақтар жиі кездесуші еді. Отқа жанғанда сабан дүр-дүр етіп лауылдап, ал масақтар бытырлап кететін. Аян от жағып отырып, білдіртпей ғана сол масақтарды жинайды. Лауылдап жатқан сабанның арасы бытыр-бытыр ете қалғанда, Аян қолын отқа тығып жіберіп, шала пісіп қалған күйелеш масақты лып дегізіп суырып алатын.

	Мен есікті ашқанда-ақ Аян жүзі жайнап қуанып кетуші еді. Былай шық деп, дауыстап айтуға кемпір-шалдан бата алмай олар жаққа жаутаңдап қарап қойып, темір пештің түбіндегі өз орны – қара құрым киіз төселген қуысты меңзейтін. Мен қуысқа кіріп ап, олар кешкі шайларын ішіп болғанша Аянды күтіп отырам. Бапайдың кемпірі шалы екеуіне ғана майға бөктіріп талқан шылайды да, «сенің тісің бар ғой» деп Аянның алдына бір уыс қуырған бидай төгеді. Міне, Аянның кешкі қорегі осы. Ол үн-түнсіз қытырлатып отырып алдындағы бір уыс бидай біткенше шай ішеді де, онан соң шынысын төңкеріп қуысқа келеді. Келе бірден сыбырлай сөйлеп:

	– Ертегі тыңдайсың ба? – деп алады да, менің бас изеуімді күтпестен-ақ: – Баяғыда бір жетім бала бопты... – деп бастай жөнеледі.

	Бір тәуірі Бапай да, оның кемпірі де біздің сөзімізге құлақ салмайтын. Майға шылаған талқанды көсіте асап, ыстық шайға бойы бусанған қарт, қолтығындағы жастығын мыжғылай түсіп, рақаттана кекіріп қоятын да:

	– Енелеріңді ұрайын, осы екеуінің-ақ сыбыр-күбірі бітпейді екен, ә. Қыз алып қашқалы ақылдасып жүргеннен саусыңдар ма-ей? – деп әзілдейді.

	Кемпірі болса қабағын кіржитіп:

	– И-и, жаман ит үрегеш келеді-деп, мына біздің ұл мылжың көрінеді ғой, – дейді.

	Екеуі де осымен тынады. Жатарында кемпір: «майы таусылады», – деп өзі сығырайып тұрған жетілік шамның білтесін онан әрмен сығырайтып тастайды. Мұнан кейін біздің бар-жоғымызды естеріне де алмастан екеуі екі жақтын тәтті қорылға басатын.

	Олар ұйықтасымен-ақ Аян әлгінде ышқырына тыққан күйелеш масақтарды алып, үгіп-үгіп аузына құятын.

	– Жеп көрші, тәтті, – деп бір-екі масақты маған да ұстататын. Үгіп-үгіп шала піскен дәнді мен де аузыма құямын, бірақ шикі дәмі білініп тұрғандықтан жұта алмай, шайнап-шайнап түкіріп тастайтынмын.

	Кейде мен үйден нан алып келетінмін. Аян нанды көргенде, көзі отша жанып, екі ұртына кезек бұралай тығып, қақалып қала жаздайтын. «Тағы да бар ма? Тағы да?..» – деп менің қалтамның түбіндегі қоқымға дейін қағып, дегбірі қалаушы еді.

	Бір күні балалар екіге бөлініп қар атқыласып ойнамақ болдық. Ортамыздан екі атаман сайлап, қалғандарымыз екі-екіден жұптасып, әлгі екі атаманның қарауына тең бөліне бастадық. Бұл ойынға Аянның да қатысқысы келген. Бірақ екі атаманның екеуі де оны өз топтарына алудан бас тартты.

	– Ой, қой, сен жүгіре алмайсың шойтаңдап, – деді олар. Аян үшін мұнан ауыр жаза жоқ еді. Ол көзі жасаурап, ақсақ аяғын сүйреткен күйде екі иіні салбырап кете барды. Мен шыдай алмай оның соңынан жүгірдім.

	Аян жылап келеді екен. Екеуіміз қатарласып үнсіз жүре бердік. Дәл Асылбек шалдың үйінің тұсына жеткенде, көз жасын алақанымен қатты уқалап сүртті де, әлгі үйге бұрылды. Мен де ердім. Асылбек шал мал қорасының ішін тазалап жүр екен.

	– Иә, неге келдіңдер, балалар? – деді анадайдан дауыстап.

	– Ата, аяғымды салып берші, – деді Аян. Асылбек таяп кеп оның аяғына қарады.

	– Салып берің қалай-ей. Мына аяғың қисық боп бітіп, жазылып кеткенге ұқсайды ғой. Енді оны қайта орнына салу оңай емес. Ауырғанына шыдар ма екенсің.

	– Шыдаймын, ата, салып беріңізші...

	Аянның даусы дірілдеп жалынышты шықты. Енді сіл болса еңіреп жылап жіберуге шақ тұр.

	– Апыр-ай, ә, жарайды, салып берейін қарағым. Үйге кіре бер.

	Әй, кемпір, мына жиен балаға тамақ берші, әлденіп алсын!

	Біз үйге кірдік. Асылбектің кемпірі бізді төрге отырғызып бауырсақ пен айран әкеп берді. Сәлден кейін жуынып-шайынып Асылбектің өзі де кірді. Сырт киімін шешініп, кемпіріне көрпе салғызып, әлгінің үстіне Аянды жатқызды.

	Онан соң қойдың құйрық майымен Аянның тобығы тайған аяғын сылауға кірісті. Ұзақ сылады. Өзі де тынымсыз сөйлеп, Аяннан да әр нәрсені бір сұрап үнемі сөйлетумен болды. Бір кез Аян:

	– Ойбай! – деп баж ете түскен, Асылбек:

	– Шыда, балам, шыда... – деп оның бұлқынғанына қарамастан тырп еткізбеді. Аян құлындағы даусы шығып, ойбайлап жатты да, Асылбек оның аяғын уқалап, сылай берді. Онан соң кемпірі әкелген шүберекпен әдемілеп таңып тастады да:

	– Ал болды, тобығыңды енді шығарып алма... – деді.

	Бірақ, амал не, Аян мұнан кейін де тобығын тайдырып алды. Ол – көктем кезінде еді. Көктем шыға колхоз жұмысына біз де араласқанбыз. Ортасына сым темір салып өртеген бір-бір дойыр қамшыны қолымызға алып, өгіз жеккен соқаның басына міндік. Жесір әйелдер мен бой жеткен қыздар соқаның артын ұстайды. Арайланып таң білінгеннен бастап ымырт қараңғысына дейін жер жыртамыз. Жер құйқасы майға бөккендей туырылып жатады. Соқа тісі сәл тереңдесе бөкпе топырақ қалыңдап, өгіздер мықшиып тұрып қалады. Ала қыстай шөп тарту, тұқым тартумен титықтап шыққан арық өгіздердің аузынан сілекей шұбырып, аяқтарын шалыс басып күн ұзын соқа тартуға дәрмендері зорға жетеді. Онда да арқасын қайыстырған қамшының күшімен жетеді. Өгіз біткеннің сауыры қызыл ала қан, арқасы шоқпыт-шоқпыт жауыр болатын. Ертеден кешке дейін өгіз үстінде жұлынып «цоп, цобелей» бергеннен тамағымыз жыртыла ауырып, дойыр қамшы қарамызды талдырып, біз де әбден титықтайтынбыз.

	Таңдайымыз кеуіп, қаңырығымыз түтеп, қарнымыз ашып, қамшы сілтеуге әліміз құрып, бас айналып, көз қарауытып, қалғып-мүлги бастаған кезімізде соқа ұстаған әйел баяу үнмен:

	– Әй, ұл, айдасаңшы өгізіңді, – дейді. Бойыңдағы бар күшіңді жиып, қамшыны құлаштай сілтейсің. Арық өгіздер арқаларын құр қайқаңдатып қыржыңдағаны болмаса, жүрісіне жүріс қоса қоймайды. Ақырында өзіңнің қолың ауырып сырқырап кетеді. Сондайда өгізден домалап түсіп жер тепкілеп жылағың келеді. Сенің сол мүшкіл халіңді сезгендей соқа артындағы әйел өзі кеп қолыңдағы қамшыны ала сап, өгіздерді шықпыртып-шықпыртып жібереді де:

	– Жығылып қалма, – деп қояды. Шама шарқыңның сол екенін ұғады ғой, жақсы ұғады. Әлден уақытта әйелдердің бірі қалжырай шыққан зарлы үнмен сызылтып қана:

	Көкше бір таудың биігі-ай.

	Алыстағы бауырдан хат алудың қиыны-ай, – деп ән салады. Ән емес-ау, жүректегі ауыр шердің лықсып шыққан бір күрсінісі сияқты. Әнге екінші соқадағы әйел, онан үшінші соқадағы бойжеткен қыз қосылады.

	Үшеуі де зарлатады-ау кеп. Үшеуінің көзінен де жас парлайды. Біз өгіз үстіндегі балалар көзімізге мөлт-мөлт етіп жас үйіріліп, тамағымызға өксік тығылып, бас көтере алмаймыз. Әйелдерге қосылып жылауға «еркектік» намысымыз жәбермейді. Өйткені алғаш соқаға шыққан күні Аян:

	– Жылауды әркім біледі. Мықты болсаң нағыз еркектерше қиыншылықта жыламай бақ, – деген. Сондықтан «жасық екенімізді» білдірмеуге тырысамыз.

	Кешкісін жерден қазылған баракқа келеміз. Іші ұп-ұзын қап-қараңғы, үңгір сияқты. Астына сабан төселген. Жалғыз май шамның өлеусіреген жарығында, не ішіп, не жегенімізді ажыратпастан, талқаннан жасалған атала көже сияқты бірдеңені қалғып-мүлгіп отырып ішеміз. Онан соң киімімізбен отырған орнымызда қатар-қатар сұлай кетеміз. Өне бойың салдырап қозғала алмайсың. Қанша ұйықтағаның белгісіз әлдебір уақытта Тұржанның:

	– Әй, жетпегірлер, тұрыңдар! – деп ақырғанын естисің. Қозғалуға шамаң жоқ, өне бойың езіліп көзіңді аша алмайсың. Сол кезде Тұржан әрқайсымызды әке-шешеден түк қалдырмай сыбап, сирағымыздан дырылдата сүйреп, барактың аузынан сыртқа қарай атып жібереді... Тағы да арқасы пышақтың қырындай, өзі жауыр өгіздің үстіне жарбия жабысасың.

	Тағы да жақ жаппастан, «цоп, цобелеп», қарың үзілердей боп тынымсыз қамшылау... Түске жақын өзегің талып, әлің кетіп, қалғи бастайсың. Кейде өгіздің үстінен домалап түскеніңді де білмейсің.

	Бусанып жатқан қара парға бұрқ ете қаласың. Көзіңді уқалап атып тұрып, соқа ұстаған әйелдің көмегімен өгіздің арқасына қайта жарбиясың. Осылайша күніне әрқайсымыз өгізден екі-үш реттен домалаушы едік...

	Аянның тобығы осындай бір өгізден домалап тұскен кезінде тағы тайды. Ол қара парға бұрқ еткен күйде... «Аяғым-ай!» – деп баж етті де бүктеліп жатып қалды. Жүгіріп-жүгіріп жанына бардық. Ол жыламауға тырысып тістеніп, көзін жұмып, көкпеңбек боп сазарып жатты. Аяғындағы көннен тігілген шоқайын шешпек боп едік, қинала ыңырсып, онан «ағатайлап» бебеу қақты.Көтеріп баракқа алып бардық. Ауылға апаруға көлік болмады.

	Сол түні денесі қызып, таң атқанша сандырақтап сөйлеп шықты. Ертеңгісін біз жұмысқа кетерде ғана көзін ашты. Мен басқалардан жырылып бір сәтке оның жанында қалдым. Өзімше ақыл айтпақ едім оған. Сөзді неден бастарымды білмей қипақтап отырғанымда, ол өзі бастады.

	– Ой, кеше аяғым қатты ауырды, – деді дірілдеген үнмен. – Тура өлгім-ақ кеп еді, тағы ағамды ойлап қана тоқтадым...

	Онан соң біраз үнсіз жатты, түймесі ағытылған күртесінің омырауына тұмсығын тықты.

	– Қарашы, жусанның иісі... – деп қойды. – Енді аяғымды ағам келгенде бір-ақ салғызам. Ағам қалаға апарып, ендігәрі шықпастай етіп салғызады, әлі...

	Ол тәтті ойға шомған күйде, ағасы келген соң не істеп, не қоятынын тегіс тізбелеп айтып шықты. Оның сөзіне қарап мен ағасының жуықтағы күндердің бірінде қайтатынына титтей де шәк келтіргем жоқ.

	– Сағындым ағамды, – деді ақыры күрсініп.

	Мен жұмысыма кеттім. Күні бойы өгіз үстіндегі жалғыз тілеуім:

	«Шіркін-ай, Аянның ағасы тезірек қайтса екен» – деу болды.

	Аян баракта төрт күн жатып қалды. Тек бесінші күні кешкісін ғана тұқым тартқан арбамен ауылға жібердік. Осыдан кейін Аян тобығын қайтып орнына салдарған жоқ. Сол аяғын көлденеңінен сүйрете басып жүретін болды...

	Қу соғыстың бесіктен беліміз шықпай жатқанда-ақ біздің жүрегімізге салған жарасы қаншама еді. Сол жараның тыртығы өмір бойы удай сыздап, жанға батып өтер-ау. Еш уақыт ұмытылмас. Асыр салар балғын шағымызда таңдыр біздің қабырғамызға да бар зілін салды ғой. Сонда да болса басқамыздан гөрі Аянға қатты батып еді. Тағдыр оған дегенде ештеңесін аямады.

	Үлкендер «жау шегінді» десіп, күн сайын бір қуанышты хабар айтып жүрді. Мұның өзі біз үшін «ертең соғыс бітеді» дегенмен бірдей еді.

	Іскерден біртіндеп ер-азаматтар қайта бастады. Бәрі жаралы боп қайтқандар: бірі қолынан, бірі аяғынан, бірі қабырғасынан, бірі көзінен айрылғандар. Бірақ, сөйтіп, жарымжан боп қайтса да олардың әрқайсысының келуі ауыл үшін үлкен мереке еді. Солардың бірде-бірі Тұржанға ұқсап: «Қан көріп қайттым, қаным бұзылды», – деп есірген жоқ.

	... Қаралы қағаздар да келіп жатты.

	Жаз ортасы. Аңызақ жел ұйтқи соққан ыстық күннің бірінде біздің ауылға тағы бір қаралы қағаз келді. Бұл жолғы қаралы қағаз ешкімнің үйінен зарлы жоқтау айтатын дауыс шығарған жоқ. Бұл жолғы қаралы қағаз, көшеде ойнап жүрген балалардың ең соңында, белі бос штанының ауын бір қолымен көтере ұстап, сол аяғын көлденеңінен солтақтай жүгірген күйде:

	«Ей, тоқтаңдаршы, мен сендерге кешегіден де қызық ертегі айтамын», – деп жалына дауыстай жүгірген Аянға келген еді. Ол үнсіз қабылдады. Қаралы қағазды ұзақ отырып екі-үш рет ежіктеп оқыды да, төрт бүктеп ышқыр қалтасына тықты. Онан соң ойнап жүрген балалардың жанына кеп, әдетінше алыс-жұлысты сырттай қарап қызықтап тұрды. Тек балалар үйді-үйіне тараған кезде, ол ауылдың шетіндегі ат қораға барып кірді. Соңынан мен де бардым.

	Сары су іркілген ат қораның іші тұншығардай қапас, тымырсық еді. Тастай қараңғы. Төбесіне ұя салған торғайлардың, олардың шырылдаған қызыл шақа балапандарының үні құлақты тұндырады. Құжынаған шыбындардың ызыңы бір басқа. Қараңғылыққа көзім үйренгенше есік алдында тұрдым да, онан соң қабырғаны жағалап түкпірге қарай жүре бастадым. Аяқ асты сазданып басқан сайын шұрқ-шұрқ етеді. Түкпірге де жеттім. Аян қараңғы бұрышта бір уыс боп бүрісіп, екі алақанымен бетін басып солқылдап жылап отыр екен. Ұзақ жылады. Онан соң көзін сүртті де қорадан шықты. Сыртқа шыққан соң көрдім, көзі қып-қызыл боп кетіпті.

	Маған қарады да өз-өзінен жымиып күлді.

	– Күн ыстық, ә, – деді.

	Осыдан кейін бір жеті өткен соң, ертеңгісін он шақты қозы-лақты тауға қарай өргізіп жіберіп, қайтар жолда Бапайдың есігінің алдында тұрған арбаға көзім түсті. Бірсыпыра балалар осы арада екен. Аян жолға жүретін адамдай бар-жоғын киініп апты. Мен таяп келгенде шеттеу тұрған Есікбай сыбырлап қана:

	– Аян балалар үйіне кеткелі жатыр, – деді.

	Осы кезде үйлерінен арба айдаушы жігіт және Бапай мен кемпірі шықты. Бапай арба айдаушыға Аянды станцияға дейін аманат қып тапсырғанын қайта-қайта айта береді. Ал кемпірі кеп Аянның бетінен сүйді, көзіне жас алды.

	– Қарағым, жолың болсын, – деді жыламсырап. – Жақсыдан қалған тұяқ ең, қайда жүрсең аман бол. Адам болсаң тауып келерсің әлі...

	Бапай да кеп Аянның бетінен сүйді.

	– Аман-есен барып орналасқан соң хат жаз, – деп қойды.

	– Алатын адам болмай тұр, мына қоңыр сиырды дереу сатып ақшасын қалтаңа салып берер еме. Кейін қолым тисе, базарға айдап барып сатып, ақшасын салып жіберем ғой...

	– Е, қойшы әрі, сен де осы, не болса соны айтпай. Сатқаны несі. Ертең ер жетіп келе қалғанда мал керек емес пе Аянға... – деп киіп кетті осы тұста кемпірі. – Қарағым, бұ алжыған атаңның сөзін тыңдама. Әлі өзің кейін үлкен жігіт боп келгеніңде қоңыр сиырыңда өсімімен қолыңа тапсырамын...

	Аян балалардың бәрімен қол алысып қоштасты.

	– Мен әлі бәріңе хат жазып тұрамын, – деді күлімсіреп. Есікбай арбаның артына жабысып ап, оны талай жерге дейін шығарып салды.

	Арбадан түсіп қап, қара жолдың үстінде сексиіп ұзақ тұрды.

	Қайта келгенінде өте көңілсіз еді. Садық ойнайық деп еді, ол:

	– Менің басым ауырып тұр, – деп үйіне кетті.

	Сол сәтте бәріміздің де ойынға еш зауқымыз жоқ, көңілсіз едік. Көз ұшында бұлдырап арба кетіп барады. Қара жолдың шаңын бұрқылдатып барады. Аян бас киімін алып бізге бұлғап қояды...

	Біз, балалар, Аянды көп уақытқа дейін еске алып, сөз қылушы едік. Кейде кешкілік бір жерге жиналып ап, ала қыстай Аян айтқан ертегілердің есте қалғандарын қайталай айтып та жүрдік. Аянның ертегілерінің көңілімізде ұялағаны сонша, кейін ер жеткен кездерімізде өзімізден кіші балаларды тамсандыра отырып айтатынбыз. Тіпті күні бүгінге дейін, сонан бері талай ондаған жылдар өтсе де, кей күні түнде далаға шыға қалсам, қараңғыда бөрікше шошайған Ешкіөлмес шоқысы – астында жалғыз көзді дәу ұйықтап жатқандай, соның қорқыраған демінен теңселіп тұрғандай көрінеді. Сол дәумен алысатын жетім бала қайда екен деймін, сол сәт. Жазға салым Жусандытөбе жақтан қоңыр салқын самал еседі. Ашқылтым иіс аңқиды. Жусанның иісі. Сондайда есіме тағы Аян түседі.

	Шынында да бұл күнде Аян қайда екен? Тірі ме екен? Ондай бала тірі болуы тиіс. Ондай бала алдына нендей мұрат қойса да жетеді. Ал тірі болса Жусандытөбеге бір оралмауы қалай?! Жусанның иісін сағынбауы мүмкін емес қой.





АҚ СҮТ ИЕСІ




	Мен әжемді дүниедегі ең баққытты ананың бірі санайтынмын. Өз құрсағынан шыққан үш ұл, бір қыздан өніп-өскен өркеннің өзі бұл күнде кішігірім бір ауыл дерліктей боп қалды. Ең үлкені менің әкем – Көсембай колхоздың бас бухгалтері, ортаншысы – Әсембай колхоздың маңдай алды шопандарының бірі. Москва, Алматыдағы мәжіліс, көрмелерге жылына үш-төрт барып қайтады, кіші ұлы – Еселбай жоғары оқу орнын, одан кейін аспирантураны бітірген, ал кенжесі – Мәржапия үш ағасының арқасында маңдайынан ешкім қақпай бұла боп өскен, адуын, ерке қыз, жуырда ғана ауылдағы ең көрікті жігітке ұзатылды. Міне, әжемнің барар өрістері осындай. Ендігі бір аңсайтыны шөбере сүю, тек әттең немерелері кәмелетке жетпей жатыр. Немерелерінің ең үлкені – мен он жетіге биыл ғана толдым. Әрине, он сегіз тола қалған күнде де үйлене қояйын деп жүрген мен жоқ. Бірақ әжемнің жатса-тұрса армандайтыны – менің тезірек өсуім.

	– Жеңісбегімді аяқтандырып, осының бір шүйкебасын көрсем, – деп тілейді. Мен оның сөзін естімеген аадамша қызараңдай күліп қана үнсіз құтыламын. Былай шыға бере ойға қаламын да іштей:

	«Әже-ау, көресің ғой әлі барын. Тіпті мені қойып биыл ғана мектепке барған Есеттің де шүйкебасын көрерсің әлі» деймін. Шынында да менің әжем әлі жас – алпыстың үшеуінде ғана, кәрілікке жеңдірмеген, жүріс-тұрысы жинақы, пысық. Алайда, өлімге даярланғанына біраз жыл болды.

	– Асқазанымның түбінде бір пәле бар, қанша жүргізер дейсің, алып тынады ғой, – деп қояды. Өзінің еншісіндегі үлкен қара сандықта әдемілеп бүктеп, қалампырлап салып қойған, сүйегіме салынады деген төрт су жаңа барқыт комзолы бар, ал атлас, шәйі, жібек көйлек дегендер бүкіл бір ауылдың кемпірлеріне үлестіруге жетерліктей.

	Амал не, әжем соның бірін кимейді. Ылғи бір арзан бұлдан тігілген көйлектер мен әкемнің етек-жеңі қырқылған ескі пиджагін киіп алып, ертеден қара кешке дейін салп-сұлп етіп үй шаруасынан қолы босамай жүргені. Бейнетқор-ақ адам. Қай баласының үйіне барса да басынан асқан үй шаруасына араласады да кетеді. Әкем колхоздың бас бухгалтері болса да, біздің үй қысы-жазы отынға бір жарыған емес. Ағаш отын арбалап келіп те жатады, бірақ жылан жұтқандай еш шақ келмейді. Сондайда, әжем маған бір арбаны айдатады да, мал жайылған өріске барып күні бойы тезек тереміз, қурай орамыз, тобылғы шабамыз.

	Әсембайдың үйіне барса, көзі жасаурап күндіз-түні ескі қара машинаның құлағынан түспейді. Оның қара сирақ балаларына киім тігіп, ескі-құсқысын жамап-жасқап, кір-қоңдарын жуып есі шығады.

	Ал Еселбайдікіне барды дегенше, әжемді аяғынан таусылып күніне бір рет аудан орталығындағы дүкен атаулыларды аралап шықты дей бер.

	Қысқасы бір баласының үйінде жаны жәй тауып, рахаттанып отырған емес. Енді соңғы кезде Мәржәпия да қыңқылдап, мазасын алып жүр. Аяғы ауыр, аман-есен босанса әжемнің қолына барып тұруын жиі айтады.

	Мүмкін, осының бәрі де ана үшін бақыт шығар. Өле-өлгенше, қолынан келгенінше балаларына қол ұшын беруді әрбір ананың өзі-ақ тілейді-ау деймін.

	Өйткені, әжемнің көрші-көлем кемпірлерге: – е, алла, осылардың құлы боп жүріп өлсем арманым бар ма! – деп айтқанын талай естігем. Сондықтан мен әжемді дүниедегі бақытты ананың бірі санайтынмын.

	Әжем менімен кішкене күнімнен сырлас. Екеуміз оңаша қалғанымызда өткен-кеткенін айтып, ерінен жастай жесір қалып үш ұлын қалай адам қып өсіргенін әңгімелейтін. Мен әжемнің көрген бейнетіне кереметтей төзімділігіне жаным да ашитын, сүйсінетінмін де. Сондайда, қолымнан келсе әжемді үлде мен бүлдеге орап тырп еткізбестен төрге төрт қабат көрпенің үстіне отырғызып қойсам деп арман ететінмін. Менің осы ойымды жақсы ұғатын әжем:

	– Қозым, қозым... сенің осы айтқаныңның өзі–ақ маған үлде мен бүлде емес пе. Айналдым сенен! Басқа күшіктер тегіс жиылып бір төбе болғанда, сен өзің бір төбе емессің бе, маған, – деп еміренетін.

	Сол әжем менімен биыл бұрынғыдан да гөрі етене сырласатын болды. Жазғы салым бір айдай Әсембайдың үйінде жатып қайтқаннан кейін, көзі кіртиіп жүдеу тарта бастады. Ешкімге байқатпай жиі-жиі күрсініп, үһілейтінді шығарды. Ал кейде тіпті жүн түткен боп отырып өзінен-өзі ешкімге көрсетпей көзінің жасын іркіп алатын.

	Бір күні екі кештің арасында біздің үйге Мәржәпия келді. Үйіндегі шаруасын істеп жүріп шығып кеткен беті болса керек жеңін түріп алған, білегі қамыр-қамыр, алшалғышы ұн. Құмарта сағыз шайнап жүр. Әдетінше шолжаңдап кеп:

	– Тәтемнің (менің шешемді «тәте» дейтін) не тәттісі бар екен, жеп кетейінші, – деп ас тұратын жерлерді тінтіне бастады. Онан төргі бөлмеге кірді де, шифоньерді ақтарды. Әлден уақытта сықылықтай күліп, қолтығына әлденені қыстыра шықты да:

	– Тәтем іздемесін, міне біреусін мен алдым, – деді де жүгіре басып кетіп қалды.

	– Екі кештің арасында неғып жүрсің, тағы несін әкеттің? – деп бажылдаған әжемнің сөзін құлағына ілген жоқ.

	Біраздан соң жұмыстан шешем келді, кешкі тамақты ішіп болғаннан кейін әжеммен ақылдасқандай:

	– Бүгін өзіме бір көйлектік зат алып едім, қалай тіксем екен? – деді де, төргі бөлмеге барып, шифоньерді ашты, астан-кестен ақтарыстырып, ас бөлмеге қайта шықты.

	– Сіз алып бір жерге қойған жоқсыз ба, әже?

	– Жоқ көрмедім. – Бір пәленің боларын сезгендей әжемнің ұрты суалып, әжімді жүзі онан сайын қуарып кетті. .

	– Не дейді?

	Алма жеп отырған кішкене қарындасым мұрнын бір тартып қойып:

	Жаңа Мәжен тәтем бидеңе алды ғой, – дегені.

	Сол сол-ақ екен шешем тас-талқан болы. Көзі шатынап, долданып, Мәржәпияны көктен алып, жерге салды. Айтпаған сөз қалмады. Әкем жайлап қана:

	Жә, болда ғой, енді. Со бір төрт метр зат кісі құны емес шығар, – деп еді, шешем одан әрмен тулап кетті.

	Әжем ләм деген жоқ. Бір-ақ уыс боп бүрісті де отырды. Түні бойы әлсін-әлсін естілер-естілмес күрсінумен, үһілеумен болды.

	Ертеңіне күндегі әдетінше, қора маңындағы кепкен тезектерді жинап, түске дейін нан пісірді. Онан соң маған:

	Бүгін түстен кейін тобылғы шауып әкелейік, арба жекші, – деді.

	Әжем екеуміздің ең бір жақсы көретін сәтіміз – арбаға отырып отынға бара жатқан кез. Атты жәй ғана аяңға салып қойып, әжем екеуміз нағыз тең-тұс сырластардай-ақ, қызу әңгімеге кірісеміз. Әжем мені ешуақытта жассынып, кемсітпейді, қайта медеу тұтқандай көңіліндегі назын айтып, шерін тарқатады.

	Жаздың ми қайнатқан ыстық күні. Түс аптабы сәл қайта бастаған. Бірақ төңіректің бәрі аңызаққа салынып, зеңіп тұр. Шыбындап мазасы кеткен ат жай жүрсе де қара тер боп келеді. Әжем екеуміз арба үстінде қол шатырды көлеңкелеп отырмыз. Алған бетіміз – Тереңсайдағы тобылғылы қия. Әжем сол Тереңсайдан жасырақ кезінде қалай тобылғы шапқанын әңгімелейді:

	– Ол кезде балалардың бәрі жас, үйге қалдырып кететін кісі жоқ, үшеуін де күнде өзіммен бірге тобылғы шабатын жерге алып барам. Күніне бір арба тобылғы шабатынмын. Жігіттің жігіті ғана ілесуші еді маған. Кешкісін тобылғымды таудай етіп арбаға тиегенде (ондағы арба қандай), әлгі жігіттер: «Апыр-ай, Бәзила-ай, тобылғы шабу үшін жаралғансың ғой, сірә» деп қайран қалатын...

	Тереңсайға да жеттік. Атты таудың етегіне доғарып, тобылғылы қияға да шықтық. Мен екі кетпенді иығыма салып алдына түстім де, әжем екі қолын артына қайыра ұстап, жайымен дем алып көтерілді. Ентіге сөйлеп келеді:

	– Шіркін-ай, өсіп кетіпті-ау... Сол жылдары тып-типыл ғып-ақ тастап ек.

	Қияның тобылғысы шынында да бітік екен. Шетінен қамшыға сап болардай жуан, қызыл-күрең, адамның бойымен бірдей. Әр түбі бір арқа отын. Арасынан өтіп жүру қиын.

	– Жеңісжан, міне, мына бір жерден бастайық. Баяғы да осы арадан мен, әне бір тұстан Зарқом марқұм , онан әріректен қазіргі мына сиыршы Исабай шал түсіп жарысушы ек... Бісміллә... Өйбүй, Жеңісжан, мынау түскірің жеп-жеңіл екен ғой, алдыңдағы ауыр кетпенді бер маған. Өстімесе, іс өне ме, балам-ау?. .

	Әжемнің өңі жасарғандай, өзгеше бір жайнап шыға келеді. Ала– құла, бірі бар, бірі жоқ тістерін көрсетіп күледі. Алақанына түкіріп қойып, кетпенді құлаштай көтеріп сілтей жөнелді. Кетпенді әр сілтеген сайын екі иінінен ыңқылдай шыққан «үһілеу» естіледі. Бірақ сол «үһлеудің» өзі әжемнің әр қимылына екпін қосып тұратын сияқты көрінеді. Әп-сәтте бір өзі үлкен арқа тобылғыны қопарып та тастады. Шаңытқан әжімді жүзінен айғыз-айғыз боп тер ағып, алқына кеп дем алуға отырды.

	– Деміңді ал, балам. Аса зорланба. Екеуміз енді қатарласа отырып, солығымызды басып, айран толы торсықтың аузын шешеміз. Әжем қыш-қылтым, салқын айранды тамсана отырып асықпай жұтады. Қой көзін маған мейірлене қадап:

	– Қуатым менің, қозым, – деп кекілімнен сипайды.

	Тобылғыны тағы да біраз шауып, дем алуға екінші рет отырғанымызда әжем маған сыр қылғандай іште жатқан бір әңгімесін бастады:

	– Әлгі Әсембай сенің әкеңнің бетін көрмеймін деп ренжіп жүр, – деді торыққан үнмен, – Көсембай да оңбайды, сол иттің алашағына тиіп қайтеді екен десеңші. Осы жазда жүнді көп қырыққаны үшін колхоз сыйлық жазған екен, сонысын мынау сыртынан қол қойып алып қойыпты ғой. Анада мен үйінде жатқанда бұлан-талан боп, «мұнда қысы-жазы мал соңында бенйетті біз көреміз де, сыйлықты жаны тыныш жүрген ол алады. Басқармаға арыз етем» деп қиғылық салды ғой. Мен де ұрыстым өзіне: «ауысқаның сол ма еді ит? Біріңді-бірің сүйеудің орнына, қит етсе:арыз айтам, ойбай сөйтем, ойбай бүйтемге әзірсіңдер, түге» деп. Ол иттің мінезі де дойыр ғой. Үлкен деп сыйламай тік айтып тастаса, көңілін қалдырады ғой... Беу-у, құдай-ай, осылардың арасына дәнекер болам деп-ақ... Ертең менің көзім жұмылғанда қайтер екен? Бәрінің емгені бір ананың ғана – бір менің ғана ақ сүтім еді. . – Әжем ауыр күрсініп, маңдайының терін сүртті. Қабағы кіртиіп, ұрты бұрынғысынан да ортайып, әбден шаршаған кейіпте отырып қалды.

	– Мәржәпия да әне, сенің шешеңді қан қасатып кетті. Қанша айтамын сол қызға: «енді үйің бөлек, күйің бөлек, жеңгелеріңе абайлап еркеле, екі ортада бауырларыңды ренжітіп аласың» деп. Тіпті, кейін за жақ кемпір атанамын ба деп қорқам.

	Бұрын отыннан қайтқанда бір самаурын шайды бір өзі төңкеретін әжем бұл жолы екі-үш кеседен әрі іше алмады.

	– Жүрегім лоблып, батпай отырғаны, – деді.

	– Біртіндеп әжемнің тірлігінен күдер үзе бастадық. Әбден әлсіреп, күні жеткенін сезді-ау деймін, бір күні: «Әсембай мен Елбайға хабар беріңдер арыздасып қалайын», деді. Дереу ауданға да, таудағы Әсембайға да адам шаптырдық. Түске жақын үйіліп-төгіліп бәрі де келді. Әжемнің қолынан сүйіп. Маңдайынан иіскеп, балашағаларымен қоршалай отырды. Ақтық демі қалған аяулы аналарына әрқайсысы жаудырай қарайды. Бәрінен де, Әсембай бос екен, еңіреп жылай береді.

	– Арманым, өсиетім, сендердің татулықтарың, – әжем татулықты өсиет етіп, ақырғы демі біткенше балаларына дәнекер болып өтті.

	– Жарықтық, төрт түлігі сай, үрім-бұтағының алдында жақсы аттанды, арманы жоқ, – десті жұрт. Әжем ұйықтаған адамша жатты. Ұрты суалған, қабағында жалғыз ғана кейістік бар сияқты. «Бәріңнің емгенің бір ананың ғана – бір менің ғана сүтім еді, неге тату болмайсыңдар, не жетпейді?» дейтін тәрізді.





АРЫЛУ




	Дәл Жаңа жылдың қарсаңындағы кеш болатын. Жапалақ-жапалақ қар жауып тұрды, желсіз тымық ауада вальс ырғағымен үйірілгендей қалқып-шалқып жапалақтайды, киімге қонады, бетке жабысады. Киімге қонғаны – Жаңа жылды қарсы алар қарсаңға әр беріп, көңілді көтеріп, хош қылса, бетке жабысқаны жылмырайып еріп, еріксіз тыжырандырады.

	Ымырт үйірілген кез. Көшеде әрлі-бері асыға сапырылысқан жұрт. Кәрісі де, жасы да – бәрі де асығады. Бәрі де көңілді. «Сонда да осы біздің қаланың халқы өте-мөте даңғой-ақ, – деп ойлады, екі қолын қалтасына салып елден ерек сылбыр басып келе жатқан ақын Жалқыбаев. Адам деген қай кез, қандай жағдай да болмасын әдептен айырылмауы керек қой. Ал бұлар болса, міне, алды-артына қарамайды ентелеп. Неменеге асығады екен? Ия, көпке де дауа!

	Жалқыбаев енді өзі туралы ойлай бастады. Алдағы жылы жасы отыз беске толады, творчествосына – он бес жыл. Он бес жылдың ішінде төрт жинақ беріпті, аз емес. Мұнымен жасты құрбылардың бір жинақтан аса алмай жүргендері қаншама. Олардың қасында құдайға шүкір клкссиктей емес пе?! Шіркін өмір!.. Шіркін поезия!.. Артыңда өлмес өлеңің қалады, ұрпақтан ұрпаққа кетеді, ғасырлар бойы жасайды. Бәрі есіміңді құрметпен атап, сені «қандай адам болды екен, қалай өмір сүрді екен? деп білуге құштар болады. «Қай жасында қандай шығармасын жазды екен?» деп, даталарына қарайды. Сонда биылғы өткен жыл мұның біраз шығармаларының астында тұрады ғой. Ия, биыл біраз өлеңдер жазып-ақ тастады емес пе?! Санауға да болады... Орталық газеттің сұрауы бойынша осы Жаңа жылды қарсы алуға «Келді міне, Жаңа жыл» деген өлең жазды – бір, әскер күніне арнап деген өлең жазды – екі сегізінші март күні радиодан оқу үшін «Жарыма» деген өлең жазды – үш; Бірінші Майда «Көктем мерекесі» деп әдебиет газетінде басылған өлеңі – төрт: орыс әдебиетінің онкүндігі кезіндегі жазылған өлең «Ұлы дос» па? еді... бес; осында сессияға келген депутат сауыншы туралы өлеңім – алты; «Октябрь таңы» деген толғаумен – жеті... «Бәсе, аз емес, біраз дүние бітіріп тастаппын-ау... Е, осы бүгіннің өзінде ғана жастар газетінің сұрауы бойынша «Хош келдің, Жаңа жыл!» деген өлең жазып бердім ғой – сегіз... Ойбай-ау, бір жылғы жазғанымның өзі бір жинақ боп қапты ғой. Барлығы қанша жол өзі? Анау – отыз алты; анау – отыз екі; анау – қырық төрт... елу тө...

	– Қарағым, тәңір! жарылқасын, уақытың қанша?

	– Сағатым жоқ еді, шешей.

	– Иә. Айтқандай, қазір сағат тағу мода емес, қой! – Кемпір осылай деп кете беріп, екі-үш аттап барып қайта қайырылды. – Қарағым, мына қаланың іргесіндегі «Шұғыла» колхозына неше сағатта жетем, Жаңа жылға дейін бара алам ба? Қызым сауыншы еді сонда, өзі депутат, оған бүгін орден бермек екен, сол қызықтың ішінде болсам деп едім...

	– Жетесіз, жетесіз. Қызыңыз кім еді?

	– Ә, білем. Менің оған арнап жазған өлеңім де бар.

	– Ие, өлең жазғам қызыңызға арнап.

	– Қашан жазып ең, қарағым? Жылқыбаев ойланып қалды.

	– Қашан жазып ең, қарағым?

	– Қашан жазып ем? Былтыр... Жо, оның арғы жылы... жо-жо... оның арғы жылында екен.

	– Рақмет, қарағым! Рақмет! Көп жаса, мерейің өсе берсін!..

	Кемпір алғысты үсті-үстіне жаудыра, қолбалан қағып жүріп кетті. «Ғажап кездесу, ғажап оқиға! – деп ойлады оның соңынан қарап тұрып қалған Жалқыбаев. – Дәл осы қалпында өлең жазу керек. Ішкі астары, философиясы дап-дайын. «Ана қуанышы» деген өлең болады да шығады. Қап, әттеген-ай, осыдан бір күн бұрын болса ғой, Жаңа жылға арнаған өлең етіп жызып жіберетін едім. Қап, қап... жарайды, уақасы жоқ, сегізінші мартқа арнап жазармын. Ал бұл өлең осы өткен жылдың датасын қоярмын. Сонда бұл жылы жазғаным тоғыз өлең болады. Тамаша!..»

	Жалқыбаев көшені бойлап тағы да жүріп келеді. Жапалақтаған қар таусылар емес. Шалқып-толқып түсіп жатыр, түсіп жатыр...

	«Шіркін, өмір тамаша ғой! Артыңа өлмес өлеңің қалады... Бір жылда тоғыз өлең!... Саны тоғыз дегеннен гөрі он деп неге алмаймын. Мәселен, бір жыл ішінде балаларға жазған бірде-бір өлеңім жоқ екен. Ия, бұл кемшілік, мойындау керек. Ақынның творчествосы жан-жақты болмас па. Ендеше балаларға арнап: «Ортамызда қарағай» деген өлең жазуым керек. Идеясы, ішкі философиясы – қарағайдай қысы-жазы көтерген өрімтал жас сәбилердің өмірі. Бұл да өтер жылдың үлесі болады. Қойшы, сонымен, өтер жыл өтті ғой, кейінірек таңдамалым шықса, осы он өлеңнің ең болмаса үшеуін кіргізер-ау! Ал таңдамаға әр жылдан үш өлеңнен кіру деген ақынның ақынында-ақ болар. Абайыңның өзі де кей жылын бір-ақ өлеңмен тоқтатқан ғой...

	Сөйтіп, құтылдым-ау, бұл жылдан! Хош делік, ал келесі жылғы жоспарым қандай болмақ? Тегінде, отыз бес жас – ақын үшін кемелденген шақ болуы керек қой. Ойлы, терең философиялы өлеңдер жазу керек. Қысқасы, кейін зерттеушілер отыз бестен кейінгі творчествомды жаңа дәуір деп білуі тиіс қой. Өзі мен маххабат жайында жаздым. Алғашқы екі жинағым түп-түгел махаббат. Үшінші кітабым – негізінен табиғат лирикалары. Төртіншіме бастан-аяқ туған жерге, Отанға, партияға арнаған өлеңдерім кірді, ал өткен жылы кілең мерекелі күндерге арналған күндер бопты. Мұның өзі біржақтылау боп кетіпті-ау. Жарайды, ештеңе етпес. Оның есесіне келесі жылғы өлеңдерім тек философия ой. . болады әлі».

	Почта төбесіндегі дәу сағат он бір жарымды соқты. Қолтықтарында орап алған нәрселері бар, бозбалалар мен қыздар жүріп өтті.

	– Біздікінде нан жоқ еді, нан дүкеніне соғайық! – дейді жігіттердің бірі.

	– Нан... нанның керегі не, шампан болса болды! – деп бір қыз сақылдап күледі.

	«Міне осы сөздің де бір ішкі астары бар-ау» – деп ойға қалды ақын. Онан соң кілт бұрылып бұл да үйіне қарай ентелей жөнелді. Әйелі күтіп отырған болар, сарғайып отырған болар. «Сарғайып отыр, жан жарым, ал мен жүрмін сандалып», деп күбірледі де «ішкі ұйқасы бар» деп қойды. Дәл бұрыштан екі қыз қарсы шыға келді, беттерінде маскалары бар.

	– Ах, маменька, бұл Добчинский ғой – деді майысқан нәзік үнмен.

	– Қайдағы Добчинский. Мүлдем Добчинский емес, Бобчинский!» – деді екінші қыз жуан үнмен.

	Мұнан әрі екеуі сылқ-сылқ күліп жүгіре жөнелді. «Қағынған сайтандар, ұғар осылар философияңды!» деп ыза болды Жалқыбаев.

	Үйінде әйелі столды әзірлеп қойып, асыға күтіп отыр екен. Он екіге бір минут қана қапты.

	– Қайда жүрсің сонша? Шақырғанға бармадық, ешкімді шақырмадық. Екеуден екеу сопайып қалай қарсы аламыз Жаңа жылды?! Жалқыбаев үндеген жоқ, жымиған күйде әйеліне қадала қарап біраз тұрды да еркелеткен үнмен:

	– Жылдар деген ізін салып кетіпті-ау жүзіңе жаным. Бірақ мен үшін сол баяғы балғын қалпың-ау – деді.

	– Қойшы әрі, осы сөзді былтыр да, алдыңғы жылы да айтып едің.





ЖАЛҚАУ




	Разъезге көшіп келген күннің ертеңіне Уәзипа өз өмірінде бірінші рет ырым қылып шелпек таратты.

	«Е, құдай, – деді ол ішінен, – енді тым болмаса осы жерде тұрақтасақ екен».

	Олай деуінің жөні де бар:бұл разъезд Уәзипаның Өмірбаймен отасқан он үш жылының ішіндегі он жетінші қонысы еді. Өмірбай Уәзипаның үшінші күйеуі еді де, Уәзипа Өмірбайдың төртінші әйелі еді. Екеуі алғаш қосылған кез әлі күнге Уәзипаның көз алдында. Ол күндерде бұл қырықтың мол ішінде болса да, бала таппаған, екі бетінен қаны тамған керім келіншек болатын. Алғаш қыздай тиген күйеуі соғыста хабарсыз кетіп, онан кейінгі тигені төрінен көрі кәрі шал еді. Ал Өмірбай болса, соғыс аяқталысымен елге қайтып, колхозда бригадир болды. Ол өз бригадасына аспазшы етіп Уәзипаны алған. Міне, сол бір шақтарда екеуінің арасында іштей жылы тартқан сыпайылық тәрізді қарым-қатынас туды. Уәзипа бара-бара тамақтың бар дәмдісін Өмірбайға сақтап, оның әр келуін жаны толқи күтетінді шығарды. Бір күні ертеңгісін көзі шатынап шарасынан шығып, жүзі қап-қара боп, тотыққан Өмірбай барақтың аласа есігін мойнына іліп алардай еңкейіп азар кірді. Қолындағы жуан тобылғы сап қамшысын үйіріп біраз тұрды да:

	– Уәзипа, мен қатынымды қудым. Енді ана үйге өзің ие бол, – деп келтесінен бірақ айтты...

	Екеуі қосылғаннан кейін көп ұзамай-ақ Өмірбай бригадирліктен түсті. Осыдан соң көшпелі өмір де басталды.

	Содан бері қайда көшіп, қайда қонбады. Қай колхозда болмады. Егер бұлардың көшіп жүрген жолын ұзын арқанмен өлшесе, Уәзипаның есебі бойынша өздері болған төрт ауданның жерін екі қайтара буып тастайтындай болды. Өмірбай істемеген жұмыс қалмаған шығар. Көктем келді, тұқым себуге шықты, екі күннен кейін-ақ «Жоқ, кемпір, ұзақты күнге топырақ жығу өмір емес» – деді. Пішен уақыты, шөпке шықты, біраз күн істеген соң, «ұзақты күнге таңдайды тобарсыту – жоқ кемпір, бұл да өмір емес екен» – деді...

	Осылайша ол колхоздан колхозға кетіп отырды. Уәзипаның тағы бір таңданатыны, неге екені белгісіз, мұның күйеуін ешбір колхозда басқалардай жібермейміз деп қарсылық етіп, бірсәт ұстаған емес. Барлық жерде де : «келсең мүше тұтамыз, кетсең місе тұтамыз» дегендей. Бір колхозда малға да жіберіп көрген. Қораға жиналған қыстық шөпті қара күзден қойға шашып, қыс ортасында қырып ала жаздады. Ақырында: « жоқ, кемпір, елсіз-күнсіз көшіп-қонып жүру деген өмір емес екен» – деді... Осының бәріне де Уазипа бір ауыз сөз айтпастан көніп, кеттік деген жеріне көшіп жүре беретін.

	Енді, міне. Өмірбайдың іздей-іздей келіп тұрақтаған жері осы бір кішкене разьезд болды. Жұмысы да колхоздағыдай емес, жанға жайлы. Оншақты үйдің ортасындағы ағаш дүкенді күзету.

	– Кемпір, бұл нағыз қолайлы жер екен, – деді ол, – темір жолың әне, дүкенің міне алақаныңда. Бәрінен де, жұмысын айтсаңшы, шегедей тәртіп...

	Көшіп-қонудан әбден ығыр болған Уазипа күйеуінің бұл сөзіне қатты қуанды. Бір жерде тұрақтап, у-шусыз өмір сүргенге не жетсін. Разьездің орналасқан жері «тауды бұзып, тасты жарған» темір жол бойындағы бір шатқалды терең құзға кіре берістегі алқым еді. Темір жол сол құзды бастан-аяқ құлдилай салынған. Ауыр состав жүріп өткенде жаңғырыққан қос құлақты шағады. Бірақ артынша-ақ үлкен өмірден бөлініп қалғандай, кішкене разьезді меңіреу тыныштық қайта басатын.

	Өмірбайға қосауыз мылтық, үлкен сары тон және Уәзипа екеуінің төрт аяғын қосса сиып кететін үлкен қара пима берілді.

	Алғашқы күндері Өмірбай күн батар-батпастан шырттай киініп алып, қосауызды асынып, дүкенді айналып жүріп таңды атқызатын. Ертеңгісін шәйға отырғанда:

	– Ұйқы деген адамның аранын ашады екен, кәне, кемпір, дәмді нең бар? – деп маңғазданатын. Одан соң күні бойы бас көтерместен қорылдап тұрып ұйықтайтын. Бірақ, бірер айдан кейін, күзетке еті үйренгендей болды да, түнде анда-санда үйге кіріп шығатын болды. Бұл әдет күннен-күнге жиілей бастады. Күздің ызғырық желі соғып, күн де суытты. Бірте-бірте Өмірбай темекі тұтатуды сылтауратып үйге сағатына екі кіретін болды. Бір-екі дүркін қар да жауды. Аяз бет қарып, түнге қарай айнала тегіс шақырлап кететін.

	Бірде Өмірбай түн ортасында үйге кіріп, пеш алдында жылынған боп пысылдап отырып алды. Үйдің іші қараңғы болса да, пештегі қызыл шоқтың сәулесі оның бет-жүзін анық көрсетіп тұрған. Төсекте ояу жатқан Уазипа күйеуінің білеулене тотыққан жүзіне ұзақ қарады. Рас, соңғы кездерде Өмірбай жүдей бастаған екен. Әлде не жанына батқандай, күйзеле қарайды. Соңғы екі айда қоя берген мұрты да селеу-селеу боп, әжім торлай бастаған бетін тым кәртең тартқызып тұр.

	– Ойбай-ау, неғып отырсың, барсаңшы енді күзетіңе, – деді Уазипа. Өзі күйеуін іштей аяп та жатыр.

	– Кемпір, менің осы мұрнымның суыққа төзімсіздеу боп жүргені, – өзін-өзі ақтай сөйлеген Өмірбай. Онан соң ауыр басып шығып кетті.

	Осы түннен бастап Өмірбай қолағаштай мұрнын уқалап, пеш алдында ұзақ отырып алатынды шығарды. Күйеуін үйден қуып, тықақтай беруді Уазипа да лайықсыз көрді. «Байғұс қайбір жетіскеннен кіреді дейсің», деп ойлады ол.

	Енді Өмірбай қайта-қайта далаға шыға бергенше деп, дүкен жақты терезеден қарай салатын болды. Бірақ пеш алдынан жиі-жиі тұрып барып терезеден қарай бергеннің өзі де қолайсыздау екен. Ақыры ол терезенің алдына орындық қойды. Оған жайласып отырды. Мылтықты қолға оңтайлап ұстады. Дүкенді осылай күзетті.

	Сары тонның сыртынан жалпақ белбеу буынып, қара пиманы киіп алып, түні бойы жылы үйде отырып, дүкен күзетуден артық рахат не болсын.

	Маужырап отырып ауық-ауық қалғып та алады. Алғашқы да аздап күңкілдегенмен, артынша бұған Уазипа да үйренді. «Мейлі, қалай күзетсе де, әйтеуір, енді көшеміз демесе болды».

	– Кемпір, ертең күндіз-ақ ұйықтарсың, сен де тұрып отырсаңшы, – деді бірде Өмірбай. Жалғыз отыра-отыра іші пысып. Уазипа үнсіз киінді. Енді терезе алдына екі орындық қойылып, ерлі-зайыпты екеу болып күзетті. Күндер өтіп жатты.

	– Кемпір, сен барып бір айналып келсең қайтеді, міне, мылтық...

	Уазипа дүкен жақты бір айналып келгенде Өмірбай терезенің ернеуіне басын сүйеген күйі ұйықтап кетіпті.

	Осылай түні ұзақ қыс айлары да бітті.

	Көктем келді. Сайлардан сарқыраған қар суы аға бастады, жер түрленіп, құздағы жақпар тастарға дейін көк бояу жағынды. Түні неткен әсем бұл жердің, ауық-ауық «ұйқта-ұйқта» дегендей алыстан жететін байғұз үні, сытыр-сытыр еткен терезе түбіндегі тамшылар Өмірбайды жиі-жиі есінете берді.

	– Жоқ, кемпір, – деді ол күтпеген жерден, – өмір бойына түн баласы ұйқы көрмеу тәртіп емес.

	Уазипаның зәресі ұшып кетті. Шынымен-ақ бұл жұмыстың да күйеуіне ұнамағаны ма?! – сен жатып ұйықтай ғой...

	Енді терезе алдында әлдилеген баладай мылтық құшақтап, Уазипа жалғыз отыратын болды. Өмірбай тура алдында ұзынынан түсіп, киімшең ұйқтап жатыр. Үлкен өмірдің дүбіріндей, құздың ішін азан-қазан жаңғыртып, ауыр состав өтіп барады. Құзды жаңғыртып қана бара жатқан жоқ. Өмірбай бейнелес ұйықтап өтер жалқаулардың, тұрмыстан тек қана алудан басқаны білгісі келмейтін шөп-шаламдардың үстін басып, таптап бара жатқандай...





ЗЕРКҮЛ




	Ағаш үй тұрғындарының бәріне де пәтер «Дариядан» берілетін болды. Және бәрі бір үйге көшеді екен. Қай үй екені де анықталды. Әзірге ішкі жұмыстары бітпегендіктен жарты айдай күте тұрулары керек.

	Біраз тұрғындар ордерлерін де алған.

	Көршілерінің қуанышты түрлеріне қарап әуелгінде Зеркүл де өзіне тиесілі жаңа пәтердің ордерін алғысы келген. Оны тоқтатқан құрбысы Бүбіш болды.

	– Асықпа, ордер алу да, «Дәрия» да сенен ешқайда қашпайды енді, – деді ол ақыл беріп, – Ордерді бір алған соң оны айырбастай алмай қаласың. Сондықтан әлі де мүмкіндігің барда, қаланың орталығында қалу жағын ойластыр.

	– Ойластырамын деп басым қатты. Ешқандай реті болатын емес.

	– Ей, әлгі Жүкенің қайда?

	– Жүр ғой. Өз қолында билігі жоқ, ол не істейді.

	– Әй, еркек аты бар емес пе? Бір амалын таппай ма?

	– Таба алатын түрі жоқ. Оған айтқаныма үш ай болды. Күнде ертеңмен сүйретіп келеді әлі. Әй, бірақ содан ештеңе шыға қоймас. Өйткені ондайға түк ебі жоқ оның. Тым адал ғой. Құр менен қорыққанынан әне-міне деп сөзбұйдаға салып келе ма деймін.

	– Ондай қолынан түк келмейтін бозөкпемен неменесіне басыңды қатырып жүрсің онда?

	– Маған оның пысықтығы емес, жанының тазалығы керек қой.

	– Онда сол жаны тазаңды құшақта да «Дәрияға» кете бер.

	– Несі бар. Кете берем.

	– Әй, сен ондай сандырағыңды қой. «Дәрия» деген ол – ит байласа тұрғысыз жер. Сен өзің барып көрдің бе?

	– Жоқ.

	– Ендеше барып көр. Онда не бір жөні түзу автобус жүрмейді, не бір дүкені жоқ.

	– Енді не істейін?

	– Не істегені қалай? Әрекеттен.

	– Не әрекет жаса дейсің?

	– Әй, өзің де түк білмей қалатын мақау екенсің. Сендей келіншектер дау-дамайсыз-ақ пәтерді қаланың ортасынан кірпіш үйлерден ойып алып жатыр емес пе?! Анау Бисара, анау Дина... немене солардың әкесі, немесе екі туып бір қалғандары қала әкімшілігінде істейді дейсің бе? Олар да өзіңдей бойдақ келіншектер. Ретін тапты да, қалаған жерінен алды.

	Сол күні жұмыстан кейін Зеркүл көріп қайту үшін «Дарияға» тартты. Таксиге отырмай, әдейі автобуспен жүрді. Аялдамада солай қарай жүретін автобусты күткен адам өте көп екен. Қысылып-қымтырылып әзер ілікті. Одан соң автобустың ішінде сығысқан жұрт бірін-бірі итерісіп, қысып, автобус орнынан қозғалғанда бәрі жапырыла кейін қарай лықсып, бірінің аяғы мыжылса, бірінің түймесі үзіліп ұзақ жүрді. Автобус әр аялдамаға тоқтаған кезде түсетіндер жоқ та, ал мінгісі келетіндер көп екен.

	Зеркүл соншалықты жаман күйіктің иісінен тұншығып кете жаздады. Қолқаны алған сондай ауыр иіс. Жұрт дабырласа сөйлесіп әрқайсысы өз үйлеріне тарай-тарай бастады. Әлі көшелері жөнделе қоймаған далалы жерге сонша көп ірі панелді үйлер қаз-қатар салыныпты. Бір қалыптан шыққандай бір-бірінен аумайды. Тек бірі көлденең, бірі ұзынынан салынған. Үйлердің төңірегіндегі бұта-қурайлар да әлі таптала қоймапты. Бәрі осы бір жазда салынып, жақында ғана тұраққа берілген сияқты. Әр тұста әлі біте қоймаған үйлер көрінеді. «Бізге беретіні осылардың біреуі шығар» – деп ойлады Зеркүл. Бірақ үйлерді жақындап көруге де, екі бөлмелілердің қандай екенін сұрап білуге де зауқы болған жоқ.

	«Бүбіш дұрыс айтқан екен. Мен бұл жақта бір күн де тұра алмаспын, – деп ойлады. – Бір амалын табу керек Жүкеннен түк шықпаса өзім әрекеттенуім керек».

	Көңілі қатты бұзылған Зеркүл түні бойы ұйықтай алмады.

	Ертеңіне жұмыста екі көзі қызарып, басы зеңіп, солқылдап әзер отырды. Түс кезінде үйге кеп Жүкенмен кездескен. Ол байғұс:

	«Іздестіріп жүрмін. Қайтсем де таныс біреуді табамын», – деген жаттанды сөзден өзге мардымды ештеңе айта алмайды. Түкке ебі жоқ-ау. Жанын суырып беруге бар. Онысын Зеркүл жақсы ұғады. Бірақ амал қанша, қолынан ештеңе келмейді. Жаратылысы, табиғаты сондай адам ғой. Жоқ енді Жүкенге сеніп, алдануға болмайтын шығар. Өзі әрекеттенуі керек. Өзі.

	Түстен кейін жұмысқа келісімен Бибішке телефон соқты.

	– Слушай, мен сенің ақылыңмен кеше «Дарияға» барып көріп қайттым.

	– Ия, қалай екен? – деді Бибіш қуанып кеткендей.

	– Сенің айтқаның дұрыс екен. Ол жаққа баруға болмайды.

	– Е, бәсе. Ал енді не ойың бар.

	– Соған сенен ақыл сұрайын деп едім. Бибіш үндемей қалды.

	– Неге үндемей қалдың?

	– Ойланып отырмын.

	– Давай ойлан. Сен не десең соны істеймін, – деді Зеркүл дауысын көңілді шығаруға тырысып.

	– Жарайды. Мен де біреулермен ақылдасайын. Біраздан кейін хабарласамын.

	Зеркүлде мұнан кейін қуаныш та, реніш те болған жоқ, тек көңілі астан-кестен алабұртты да отырды. Жұмыс та істеген жоқ. Телефонның шылдырын күтті тағатсыздана. Жарты сағат шамасында Бибіш хабарласты.

	– Ал бүгін кешкісін шығасың ба? – деді бірден ентіге сөйлеп.

	– Қайда барамыз?

	– Тауға. Серіктің дачасына. Бір кісімен танысасың. Тек ескертерім менсінбеген түр көрсетуші болма. Саған оның әдемілігі емес, пәтеріңді дұрыстап бергені керек қой.

	– Әрине.

	– Әрине болса сол. Айтқанының бәріне көнесің.

	Серіктің дачасы от жағылмайтын екі бөлме екен. Іші сыз тартып, ауыздан шыққан бу бұрқырап тұр. Сондықтан да кірген бойда Серік электр каминімен электр пешті жағып шәй қойды.

	– Қазір жылынады, – деді Бибіш бұрыннан келіп жүретін адамның қалпын танытып, ортадағы столдың шаңын сүртіп, сөмкедегі әкелген ішіп-жемдерді шығарып қоя бастады. – Шәй қайнағанша бойымызды суық алып қалмасын, жылына отырайық, – деп Серік коньяк ашып, үлкендей рюмкаларға толтыра-толтыра құйды да, таныстық үшін тост көтертті. Зеркүлден басқасы тартып-тартып жіберді.

	– Әй, алғашқы тост ішіп қой, – деп Бибіш мұның столға қойған рюмкасын қайта ұстатқан. Амал жоқ, аздап ұрттауына тура келді.

	– Жо, болмайды. Түбіне дейін іш, – деп Бибіш қайта жабысқан.

	– Бірден іше алмаймын. Ақырындап ішейін, – деді Зеркүл.

	– Жо, бір рет ішіп қойшы енді. Міне, менде ішіп қойдым ғой.

	– Рас, іше алмаймын, – деді Зеркүл шын қиналып.

	– Бір рет ішкенге өлмейсің. Кәне, ұста. Әйтпесе өкпелейміз, – деп Бибіш бұған қабағын шытқан.

	Зеркүл қинала-қинала отырып әзер ішті.

	– Түгел іш деймін.

	– Іше алмаймын, – деп Зеркүл жалына үн қатты.

	– Жарайды. Іше алмаса қинама енді, – деді мұнымен танысқан адам ара түсіп.

	Сәлден кейін шәй қайнады. Шәй үстінде коньяк тағы да ішілді. Зеркүл бұл жолы тіпті ұрттаған жоқ, ернін тигізді де қойды. Және бұл жолы мұның ішкен-ішпегеніне ешкім көңіл де аудармады. Үйдің іші жылынғандай болды. Бибіш пен Серік қызара бөртіп сыбырласа сөйлесіп, күлгіштей бастады. Бірін-бірі қағытып сөз жарысқа түскендей суырылады.

	– Туу, байғұсым-ай менің қолымнан шәй ішпегеніңе біраз күн болып еді, тіпті шөліркеп қапсың ғой. Әлгі боянудан қолы тимейтін сұлу қатының шәй бермеген бе, өзіңе? – дейді Бибіш.

	– Оның шәйі бір басқа, сенің шәйың бір басқа ғой, – дейді маңдайы тершіген Серік іле жауап қайтарып.

	– Сенің шәйың ыстықтау.

	– Ә, солай ма? Бәлкім менің өзім де ыстықтау шығармын.

	– Әрине. Ыстық болмасаң, бір жылдан бері соңыңнан қалмай жүрер ме едім. Ешуақытта әйел затына құштарлығым үш айдан аспаушы еді. Саған кездестім де сол ережемнен жаңылдым...

	– Иә, енде ол ережең қашанға созылады?

	– Әй, ұзаққа созылады-ау, – деп қорқам.

	– Қорықпа күн жылынған соң-ақ өзім сені тастап кетем.

	– Қайда?

	– Басқа бір жігіт тауып алам...

	Бұл екеуінің оспақ әзілдерін Зеркүл мен анау жігіт екеуі күле отырып тыңдауда. Бір көзінің жанарында тарыдай ғана ағы бар екен. Содан қымсына ма кім білсін, сәл бір қырындай отырып, езу тартады. Өзі көп үндемейді. Зеркүлге ауық-ауық тесіле қарап қояды. Зеркүл өзінің оған қатты ұнағанын жақсы сезіп отыр. Қаншама сыр білдірмейін дегенмен жасыра алар емес. Зеркүл әуелде оны қайдан көргенін есіне түсіре алмаған, артынан есіне түсті. Қалалық бір жиналыста президиумда отырғанда көріпті. Үлкен бастықтардан кейінгі үшінші қатарда отырып еді. Демек бұл да бір бастық.

	Біраздан кейін Бибіш пен Серік таза ауа жұтып, қыдырыстап қайтамыз деп сыртқа кетті. Есіктен шығып бара жатып Бибіш бұған қарап «қапы қалма» дегендей ым жасап, көзін қысты да, босаға жақтағы кнопканы сырт еткізіп, шамды өшіріп кетті.

	– Сіз қараңғыда қорықпайсыз ба? – деді жігіт бұған алғаш рет тікелей үн қатып.

	– Қорықпаймын.

	– Ал мен қорқатын едім, – жігіт қараңғыда мұның қолынан сыпайылап кеп ұстап. Онан соң өзіне қарай тартты.

	– Зеркүл, әңгіме айт?

	– Мен не айтам? Өзіңіз айтыңыз, – деді жүрегі дүрс-дүрс еткен Зеркүл дауысы әрең шығып.

	– Жағдайыңды естідім. Қорықпа бәрін жасап берем.

	– Рахмет.

	Жігіт мұны өзіне тартып қасына отырғызды да, құшақтап сүйс бастады. Пияз бен ішімдіктің қотлқаны алған ауыр иісі Зеркүлдің жүрегін айнытып жіберді.

	Жігітті итеріп жіберіп, ұшып тұруға шақ қалды. Бірақ өзін-өзі ұстады. Тек ернінен сүйгізбей аузын алып қаша берді.

	– Мен саған ұнаймын ба, жоқ па? – деді жігіт. Бұл үндеген жоқ.

	– Ұнаймын ә?!

	Бұл тағы да үндемеді. Жігіт мұның тамағынан, құлағынан сүйе бастады.

	«Өлмеспін, бір жолға шыдайыншы. Шыдайыншы.» – деп тістенген күйі Зеркүл ернінен сүйгізбеуге тырысып, бетін бұрып, аузын алып қашумен болды.

	Бұлар шам жағып, үсті-бастарын түзеп отырған кезде сыртқы есік алдына машина кеп тоқтаған. Үлкен жолға шығып такси ұстап алып келген Бибіш пен Серік екен. Зеркүл мен жігіт таксидің артына қатарласа отырды. Жол бойы жігіт Зеркүлді қыса құшақтап, сүюмен болды.

	– Ертең түсте үйіңе келем, – деді. – Тура он екіде күтетін бол.

	– Мақұл.

	Зеркүл бұл түні де жөндеп ұйықтаған жоқ. Өне бойына лас бірдеңе жабысқандай, өзінен-өзі жиіркеніп, үйге кірген бойда жуынып-шайынып, тісін тазалаған. Бірақ, өзі аузына түйір пияз салмаса да, демінен жағымсыз пияз иісі кепей қойды. Біраз жатқаннан кейін мүлде мазасы кете бастаған соң, тұрып, екінші рет жуынып-шайынып алды. «Ұшынып қалмасам» – деп ойлады. Әлгі жігіттің кескін-келбеті, қимыл-әрекеті еске түскен тітіркеніп қояды. Жүкенді ойлады. Өзінің тек сол үшін ғана жаралғанына енді титтей де күмәні жоқ еді. Одан өзге еркек бұған құбыжық сияқты екен. Оған да көзі жетіп тұр. Мейлі, микроауданның қай түкпірінен берсе де кетуі керек еді. Жүкенге деген адалдығын бұзбау керек еді. «Азғырушысы сайтан болса, азбайтұғын пенде жоқ». Бибішке зығырданы қайнады. Сол ғой азғырған... Жоқ, енді шегінуге болмайды. Ақыры болары болды ғой, қалайда орталықтан пәтер алып тынуы керек. Сонан соң бұл шатыраш көзді желкемнің шұқыры көрер...

	Таң алдында талықсып ұйықтап кеткен. Сағаттың ұзақ шылдырынан әзер оянды. Өне-бойын біреу ұрып тастағандай дел-сал боп әзер тұрды. Жұмыста да сағат он бір жарымға дейін әзер шыдап отырып, онан соң бастығынан сұранып кетті. Үйге он екіден аса әлгі жігіт келгенде қуырдақ қуырып, шай қайнатып күтіп отырған. Дәл осы мезетте телефон шырылдағаны, бұл абайсыз көтеріп қалған. Жүкен екен, трубканы тастап жіберді. Онан соң телефон қанша шырылдаса да, жақындамады. Өне бойы дірілдеп кетті. Бірақ, қонағына сездірмей шай әзірлеуге кірісті. Біраздан кейін сыртқы есіктің қоңырауы қағылды. Жүкеннің қоңырауы еді. Ол аздай, дүрсілдетіп есікті қақты.

	– Бұл кім болды екен?! – деп жігіт үрейленді.

	– Қорықпаңыз, – деді Зеркүл оған. – Бұрынғы күйеуім ғой. Өстіп біраз мазалайды да кетіп қалады.

	Бірақ жігіттің көңілі орнығар емес.

	– Түу, өзіңіз қорқақ екенсіз ғой, – деп Зеркүл оның алдына ерке қылықпен тоқтай қалғанын өзі де аңдамай қалды.

	– Сендей жанмен болсам, мен ештеңеден қорықпаймын, – деп жігіт те құшағына алған. Зеркүл бұл жолы да ернінен сүйгізбеуге тырысып, аузын алып қашумен болды. Ойынан Жүкен кетпей қойды. Мұның үйде екенін білді ме екен? Егер білсе, не халде екен? Сыртта есік алдында жүр ме екен, әлде кетіп қалды ма екен?

	– Мен саған ұнаймын ба, жоқ па? – деді жігіт тағы да. Бұл жолы үнсіз қалуды орынсыз көрген Зеркүл өзіне қарсы сұрақ қойды.

	– Ал мен ше?

	– Сен маған қатты ұнайсың. Рас айтам. Мен сен үшін не істе десеңде, бәріне әзірмін. Сенің өмірлік досың болғым келеді... Айтпақшы, пәтеріңнің ордерін ертең аласың. Осы үйден екі көше ғана жерде.

	– Мына тұстағы жеті қабатты биік үй ме?

	– Иә, кірпіштен салынған.

	– Білем, күнде тұсынан өтіп, көріп жүрмін ғой.

	– Білсең, сол үйден аласың.

	– Рахмет, саған.

	Жігіт кеткеннен кейін Зеркүл тағы да жуынып-шайынып, тазаланып әбігерге түсті. Тек бүгін көңілі шат еді. Пәтерді қай жерден алатынын анық білгеннен кейін әлгі жігіттен жиіркенуін де қойған еді. Түскі үзілістен жұмысқа бірер сағат кешігіп келген еді. Пәтер мәселесімен жүргенін білетін қызметтестері мұның кешіккеніне онша назар аударған жоқ. Бұл кешеден бері столының үстінде үйіліп жатқан қағаздарын реттеп, біраз еңсеріп тастауға кіріскен. Алдындағы телефон шылдыр ете қалғанда, селк ете түскен. Звонить етушіні кім болса да жақтырмай трубканы көтерген, Жүкен екен. Жылап жіберуге шақ тұрғанын бұл анық сезді.

	– Қайда жүрсің? Мен сені әбден іздедім ғой...

	– Үй басқармасында болдым. Таныстар іздестірдім, – деді бұл...





КІМ ЖАЛҚАУ БОЛАДЫ?




	Анар, Бәсен және Сатай үшеуі сыртта ойнап отырды. Бәсен комбайнер боп егін орды, Сатай машинамен элеваторға астық тасыды.

	– Ал мен апам сияқты аспазшы боламын, сендерге дәмді тамақ пісіремін, – деді Анар. Ол ойыншық қазан-ошағын орната бастады.

	– Ибай-ау, тамақтың тұзы қандай екен? – дейді дәл аспазшы апасындай даусын сызылта түсіп.

	Бәсен порылдатып комбайнмен егін орды. Маңдайы тершіп «Тр-р-р! Тр-р-р!» – деп қояды. Сатай құм толтырылған ойыншық машинаны көрші үйдің іргесіне сүйреп апарады.

	– Элеватор, әй, элеватор, мына астықты қабылдап ал! – деп айқайлады. Осы кезде Анар:

	– Әй, жұмысшылар, тамаққа келіңдер! Түскі тамақ пісті!, – деді. Бәсен мен Сатай Анар сыпырып қойған жерге келіп отырды. Анар екеуіне екі ыдысқа ас құйып берді де, өзі олардың ішкендеріне сырттан қарап мәз боп отырды. Механизаторлар тамақ ішкен кезде мұның апасы да осылай сырттан бағатын.

	– Қалай шырақтарым, ас дәмді пісіп пе?

	– О, апа, тамағыңыз тәтті екен, тағы да құйыңызшы, – деді Бәсен ыдысын ұсынып. Анар тағы да апасынша сөйледі:

	– Іше ғой, шырағым. Қарның ашып, шаршап келдің ғой. Еңбекпен ішкен ас дәмді болады. Бүгін қанша егін ордың?

	– Көп.

	– Он гектар ма?

	– Одан да көп.

	– Жақсы екен!Ішкен асыңды ақтапсың.

	«Жұмысшылар» – Бәсен мен Сатай тамағын ішіп болып, орындарынан тұрды.

	– Әй, тоқтаңдаршы, – дедіАнар өз даусымен. – Ойын бұлай қызық болмайды. Бәрің пысықсыңдар, енді біреуің жалқау болыңдаршы.

	– Ал кім жалқау болады?

	– Кім жалқау болсын? – деп, Сатай мен Бәсен бір-біріне қарады.

	Екеуінің де жалқау болғысы келмеді.

	– Сатай, сен жалқау болшы, – деді Бәсен.

	– Болсаң, өзің бол, – деді Сатай. Ақыры Сатайдың міз бақпасын көрген Бәсен:

	– Ал, жарйды, бір жолға мен-ақ болайын, – деді.

	– Енді, міне, ойын қызық болады, – деп қуанып кетті Анар. Бәрі тамаққа қайта келгенде, Анар:

	– Иә, шырақтарым, жұмыстарың қалай? – деді.

	– Менің жұмысым жақсы, – деді Сатай. – Ал мына Бәсен жалқау боп отыр.

	– Иә, комбайншы, қанша гектар ордың?

	– Аз.

	– Үш гектар ма?

	– Одан да аз, – деп, Бәсен шынымен ұнжырғасы түсіп, төмен қарады. Аспазшы оған салқын қарап, басын шайқады.

	– Әй-әй, шырағым-ай, жалқау екенсің ғой. Ұят емес пе? Мына ас бойыңа қайтіп батады? Әй-әй! Еңбексіз ішкен астың дәмі қайдан болсын?

	Мұнан әрі Бәсен шыдап отыра алмады.

	– Қойшы, мен жалқау боп болдым. Сатай, енді сен бол, – деп атып тұрды.

	– Жоқ, мен болмаймын.

	– Неге?

	– Жалқау болғым келмейді.

	– Өй, бұл ойын ғой, нелерің кетеді ойнағанға, – деді Анар.

	– Қуын қарай гөр! Өзі аспазшы апа болып, бізді жалқау атандырғысы келеді, – деді осы тұста Сатай даурыға сөйлеп.– Кел, мен аспазшы апа болайын, сен жалқау бол.

	– Жоқ, онда ойын болмайды, – деді Анар сасқалақтап.

	– Солай ма екен?

	Сөзге үнсіз тұрғанБәсен араласты.

	– Бұл ойын жаман екен. Келіңдер, ішінде жалқау жоқ, басқа ойын ойнайық, – деді ол.

	Сөйтіп, олар басқа ойын ойнауға кірісті.





ҚАРА ҚҰЛЫП




	Біздің үйде сырты әшекейлеп сырланған үлкен көк сандық бар. Көк сандықтың іші неше түрлі шоколад, конфеттерге толы. Мен ол конфеттерден ала алмаймын. Өйткені көк сандықтың аузында үлкен кісінің қос жұдырығындай қара құлып тұрады.

	Қара құлып, мелшиген, тастай суық құлып, сүйкімсіз құлып, өзі зілдей ауыр құлып. Апам көк сандықты екі-үш күнде, кейде тіпті жетісіне бірақ ашады. Онда да үйге біреу-міреу қонақ боп келе қалғанда дастарқанға жақсы конфеттен салу үшін ашады. Сондайда мен қара құлыпты қос қолдап көтеріп көрмек болам, бірақ күшім жетпей аяғыма түсіріп алам.

	Қара құлып, өзі зілдей ауыр құлып менің аяғымды жаншып ауыртып кетеді. Мен отыра қап бақырып тұрып жылаймын. Қонақтың алдында мені тез жұбатпақ болған апам:

	– Әй, балам-ай, өзің де мазасызсың-ау. Сол құлыпта нең бар еді?! Кәне, қайсы көрейінші аяғыңды. Пәлі түкте болмапты ғой. Қой, жылама. Мә, әйбәт конфеттен жеші, аяғыңның ауырғаны тез қойып кетеді, – дейді шоколад конфеттен екі қолыма бірдей ұстатып.

	Аяғым онша ауырмаса да мен бірден солығын баса алмай қорс-қорс өксіп сыртқа шығам. Үйдің бұрышында тұрып жақсы конфетті бір-бірлеп жей бастаймын. Сәлден кейін менің жаныма көрші балалар жинала бастайды. Бәріде менің қолымдағы көп конфеттерге қызыға қарап тұрып, неге жылағанымды сұрайды. Мен қара құлыптың аяғыма қалай түсіп кеткенін айта тұрып, оларға бір-бірден конфет үлестірем. Онан соң барлығымыз қосылып:

	– Қара құлып, сүйкімсіз құлып, өзі зілдей ауыр құлып! – деп шулап береміз. Ары-бері өтіп жатқан үлкен кісілер бізге күле қарап бастарын шайқайды. Бірақ біздің қай құлыпты айтып тұрғанымызды ешкім білмейді. Тек апам шығып:

	– Әй, Әнтайжан, қойыңдар, ұят болады, – деп қояды. Әрине, өзіміздің қара құлыпты айтып тұрғанымызды ол біледі ғой.

	Бір күні біздің үйге алыстан апамның бауыры қонаққа келді. Өзімен бірге Жақан деген баласын да алып келіпті. Ол менен екі-үш жас үлкендеу екен. Мектепте оқып жүрсе керек. Біздің үй мәре-сәре боп, қуанысып қалдық. Жақанның келгеніне әсіресе мен қатты қуандым. Апам шай әзірлеп, дереу көк сандығын ашты.

	Мен бұл жолы Жақанның көзінше жылағым келмей, қара құлыпқа жуымадым. Апам болса жақсы конфеттерден уыс-уыс қып алып дастарқанға салып жатыр. Менің жоғарғы жағымда сандыққа мойнын соза қарап отырған Жақан:

	– Конфеттерің көп екен, – деп қойды.

	Сол күні түстен кейін Жақан екеуміз үйде оңаша қалғанбыз.

	– Кел, конфет алып желік, – деді Жақан.

	– Қара құлып ашылмайды ғой, – дедім мен.

	– Пшту, сөз бе, сол да, – деп Жақан тісінің арсынан шырт еткізіп түкіріп жіберді.– Кәне маған шеге тауып берші. Мен оған құлыпты бұзуға болмайтынын айтып едім, ол:

	– Әй, сонда сендердің үйлеріңде адамға деген сенімнің жоқ болғаны-ау, ә, – деді.

	– Қалайша.

	– Е, сандықтарың құлыпта тұрса ше. Саған сенбегені ғой, апаңның. Мына сөз маған батып кетті. Мен енді ойланып тұрмастан оған шеге әкеп бердім. Жақан тағы да шырт еткізіп түкіріп жіберді.

	– Қазір, сенің қара құлыбыңды... – деді де бұралалақтатып шегемен айналдыра бастады. Мен оның осынша батылдығына қайран қалып қарап тұрмын.

	Қара құлып, өзі зілдей ауыр құлып... Мәссаған, ашылды да кетті. Көк сандықтың ішіндегі орау-орау конфеттерден Жақан екеуміз қойны-қонышымызды толтырып алдық та үйден зытып тұрдық.

	Кешкісін апам қабағы түсіп, бізді жабырқау қарсы алды. Бірақ бір ауыз сөз айтқан жоқ. Қара құлып, өзі зілдей ауыр құлып көк сандықтың үстінде жатыр екен. Ертеңіне Жақандар қайтып кетті. Қара құлып болса көк сандықтың үстінде жатыр.

	– Апа, сандықтың аузын неге жаппайсың – дедім мен, біртүрлі шыдай алмай.

	– Жауып қайтем, бәрібір құлыпты ашуды сен үйреніп алдың ғой, – деді апам. – Ақылың бар болса конфетті менен сұрап жерсің, ақылың жоқ болса ұрлап жей бер.

	Мен не дерімді білмей ұялып төмен қарадым.

	Содан былай қарай көк сандықтың аузына құлып салынбайтын болды, ал мен апамның рұқсатынсыз ешуақытта конфет алмайтын болдым.

	Енді бір күні қара құлып есіктің алдында жатыр екен.

	– Қара құлып, сүйкімсіз құлып, өзі зілдей ауыр құлып, – деп мен оны үйдің артындағы шұңқырға апарып тастадым.

	Бізге енді ешқашан да құлыптың керегі жоқ.





АТА ҚАЗ




	Осы бір ата қаз қызыл көз пәле болды.

	Өзінен елдің бәрі – Болат та, Жанат та, тіпті Қанаттың қабаған күшігі Ақтөс те қорқады. Шүпірлеген балапандарын ертіп, қоқиланып, ертеңді-кеш есік алдында жүреді де қояды. Өзінің мықтылығын мақтан ететін сияқты Қанатқа. Көшеге шығайын десе, осы ата қаздан қорқып, Қанат көбіне үйде жіпсіз байланады. Кірген-шыққан сайын:

	«Әже, ойнағым келді, ата қаздан шығаршы», – деп қыңқылдайды, болмаса:»Әже, үйге кірем», – деп сырттан айқайлап тұрғаны. Ұят-ақ.

	Қанат терезе алдында отыр. Көшеде батпырауық ұшырып ойнаған балаларға жаутаңдай қарайды. Жүгіре шығып, қосыла кетейін десе, ата қаз дәл есіктің көзінде жүр. «Қадығы-ғиқ-ғиқ!» – дейді. Сірә, балапандарына: «Қанат бала шықса, бас келу керек», – дейтін сияқты. Басын қисаң-қисаң еткізеді, моншақтай көзін аударып-төңкеріп іште, терезе алдында отырған Қанатқа қарап қояды. Үй артынан аңдаусыз басып Ақтөс шыға келіп еді, ата қаз оны тарпа бас салды. Байғұс күшіктің қабырғасын тесіп жіберердей нұқып-нұқып қап, қанатымен сабалай жөнелді. Жанұшыра қаңсылаған Ақтөс әзер қашып құтылды. Анадай ұзап барып, бұта-бұтаға тығылып, ұзақ қыңсылады. Әй, осы бір жауыз ата қаз-ай! Қайтсе құтылар Қанат бұдан.

	Ол шуылдаса жүгірген балаларға қарады. Жанат қағаздан жылан құйрық жасап ұшырып жүр. Аспанға көтерілген жылан құйрық жалт-жұлт етеді. Күміс сияқты. Дәл осындайда әжесі қайда кете қалады екен? Қанат жыларман болды. Ақыры шыдамы таусылған соң: «Мейлі, тістесе, тістесін... » – есікке беттеді. «Қыдығы-ғиқ-ғиқ!.. »—дейді ата қаз басын көтеріп. «Ал жарайды, бара қойшы бір жолға», – деп тұрған сияқты. Жер түртініп, есік артына беттеді. Осы сәтте Қанат есіктен атып шығып, жүгіре жөнелген. «Ыс-с!» Ата қаз соңынан қуып берді. Жан-ұшырған Қанат дауыстып та жіберді. Бірақ ата қаз жете алмай қалды. Аман-сау құтылған Қанат ұзап шығып, бұрылып қарады. Ата қаз «Қап, жеткенде көретін ең» дегендей, «қиғық-қиғық» деп қанатын қағып-қағып, мойнын созып қойды. Балапандары да шиқылдасып, өзара «Ой, қызық-ай, Қанаттың қорыққаны-ай», – десіп, ішек-сілелері қата күлісіп жатқандай. Қанат енді батпырауық ұшырған балаларға қарай жүгірді. Бір жақсысы, мұның бақыра қашқанын олардың ешқайсысы байқамапты. Келе Қанат та ойынның қызығына кіріп кетті. Ата қаздың жаңағы жәбірі лездің арасында ұмыт та болды.

	Түс кезінде балалар үйді-үйіне тарай бастады. Қанат та үйге қайтқан. Ата қаз тағы да есік алдында жүр екен. Қанатты көргенде, мойнын созып, күдірейе қалды. «Ыс-с!» – деп қойды алыстан-ақ.

	– Әже-е, үйге кірем, – деп дауыстады Қанат. Бірақ әжесі дыбыс бере қоймады. Тағы дауыстады. Әжесі шығар емес. Сірә, құлағы естімей отыр-ау. Қанат есік алдына таяп кеп, дауыстады. Дәл осы кезде ата қаз тұтқиылдан Қанатқа тап берді. Ысылдай ышқынып, ағып келеді. Қапелімде қашар-қашпасын білмей, Қанат тұрған орнында қатып қалды. Қорыққанынан дір-дір етіп, үні де шықпайды. Ата қаз аузын ашып, айбаттанып тұр. Енді Қанатты қарнынан тістеп тұрып, қанатымен сабалауға дайын. Кенет өзінің осынша қорыққанына намыстанған Қанат бойындағы бар күшін жинап, ата қазға ұмтылды. Қарнынан тістей берген ата қаздың қылша мойнына жабыса кетті. Екі қолымен бірдей қысып ұстап, мытып жіберді. Ата қаз көзі аларып, аузын ашқан күйде жер тырмалап тартына берді. Қанат оны жіберген жоқ. Қыса түсті. Буынған ата қаз қиқылдап, жан дәрмен болды. Бұралаңдап, әлсірейін деген сияқты. Енді өстіп біраз қылғынса, тұншығып өліп кететін түрлері бар. Есін жиған Қанат, жеңгеніне насаттанған Қанат ендігәрі маған тиюші болма деп ата қазды аяп, жібере салды. Мойны босаған ата қаз балапандарға қарай қаша жөнелді. «Қыдығы-ғиқ-ғиқ-ғиқ... Ендігәрі Қанат балаға тиіспеу керек», – деп сыбырлайтын сияқты.





ДАРИҒА




	Осыдан біраз күн бұрын Райымбек қаладан колхозға астық жинасуға көмекке келе жатқан бір топ қыздарды алып келген. Райымбектің көзі бірден басында сабан қалпағы бар, сүп-сүйкімді қара торы қызға түсті. Күлген кезде жұмылып кететін кішкентай қарақат көздерін жыпылықтата қарайтын ерке мінезді жан екен.

	Райымбектің өзіне қадала қалғанына қысылды ма:

	– Неменеге қарайсыз? Танымай тұрсыз ба? – деп сөгіп тастады. Ал қыздар тегіс машина бортына шыққанда:

	– Немене ешқайсыңның кабинаға отырғыларың келмей ме? Жалғыз жігітке көңілсіз болар деп ойламайсыңдар, ә? – деді енді ол әзілдеп.

	– Ішімізде саған көзі түсіп еді ғой, сен-ақ отыр, – десіп жатыр қыздар да.

	Қыз Райымбектің жапнына отырды. Тынышсыз, жол бойында бір мезгіл де аузын жапқан жоқ. Райымбекпен танысып та үлгерді. Аты Дариға.

	– Ауылдарыңда көңілді ме? Жастар көп пе?

	– Көңілді... бірақ қыздарымыз аз.

	Дариға мәз болып күлді. Бұл күлкі, әрине, қыздардың жігіттер үшін оңайлықпен қолға түспес қым баттылығын паш еткен іштей мақтаныш еді.

	– Біз де уақытша келе жатырмыз, – деді ол. Онан соң қарсы алдындағы айнаны өзіне бұрып тез қаранып алды да, түзетіп қойды. Енді айна арқылы қыздың өзіне шұқшия қалғанда сезгенде Райымбектің аяқ-қолы қызып, буындары дірілдеп қоя берді. Зулаған машина оның еркінен тыс жол ортасымен өзі жүріп келе жатқан тәрізді. Албұртқан жігіт жүзіндегі өзгерісті сезді ме, оны одан бетер тықсыра түсейін дегендей, қуланы күлген қыз тағы да тіл қатты:

	– Меніңше сіз өлең шығарсыз ғой деймін?

	– О, жоқ. Неліктен олай дейсіз? – деді қызараңдаған Райымбек. Дариға аз кідіріңкіреп алды да:

	– Менің байқауымша, – деді, – ақындардың көпшілігі шаштарын бұйралатып қоюға әуес келеді, қабақтары да лезде түйілгіш, ілезде жадырағыш, ал мінездері... мінездері бірде дөрекілеу, батыл, бірде өте жасық, ұяң. Ұялмай-ақ қойыңыз, мен тек өз байқауымша ғана айтамын. Ең болмаса тақпақ білетін шығарсыз.

	Қыз сөзіне бір қызарып, бір бозарып Райымбек езуін жия алмады.

	Қайта қызып келе жатқан әзілді кузовты ұрғылаған машина үстіндегі қыздар бөліп жіберді.

	– Жігітім-ау, өзің соқырсың ба, қалай? Отын тиеп келе жатқан жоқсың ғой, жайлап жүргізсеңізші машинаңды, – десе бірі:

	– Бәрін бүлдіріп отырған өзіміздің Дариға да. Жігіт байғұстың көңілін алаңдатып – деп, екіншісі іліп әкетті.

	* * *

	Қала жастары көмекке бұдан бұрынғы жылдарда да келетін. Олар өздерімен бірге ауылға өзгеше көңілділік ала келуші еді. Күнде кешкісін колхоз клубында сауық кешұтер ұйымдастырылып, билер биленіп, ойындар ойналатын. Күнұзынғы жұмыстан кейін жуынып, кешкі тамақтарын ішер-ішпестен клубқа жиналатын қала жігіттері мен қыздарының әдеті колхоз жастарының да бойына сіңісе бастаған.

	Жұмыстан кеш оралған Райымбек те апыл-ғұпыл тамақтанып, жаңа костюмін киді де, клубқа тартты.

	Ол келгенде бидің нағыз қызған кезі екен. Кешті басқарып жүрген комсорг Нұрмаш өзінің қойын дәптеріне шұқшиып, билеушілер ортасында викторина сұрауларын оқып тұр. Күрек жүзі тершіп, даусы қарлыға бастапты.

	– Автомат тракторды ойлап тапқан кім? – деді ол. Бұл сұраудағы Нұрмаш бүкіл қыс бойы колхоз жастарының кештерінде әлденеше рет қойған. Әрине, бұл жолы бұған жауапты қала жастарының бірі беруі керек.

	Райымбек есік жақтан кеп тұра қалды. Екі көзі билеушілерде. Дариға көрінбейді. Би аяқталды. Ортадағы жұр топырласып енді тарасқанша гармонь үні жалт-жұлт еткен ойнақы сазды факстротты бастап кетті. Жігіттер мен қыздар тағы биге лап қойды. Осы кезде жалтақтап тұрған Райымбек дәл иегінің астынан, іздеген адамының:

	– Кеш жарық! – деген нәзік үнін естіді. Қарсы алдында Дариға тұр. Жүзі күлім қағады. Үстінде үлбіреген жұқа кофта. Қыз бойынан ескен әтір иісі жұмсақ, бір жылы жұпар леп себеді. Сәл тәжім етті де, жігітті ол биге өзі шақырды.

	Алғашқы сәт Райымбек аяғын қалай алып, қалай билегенін мүлдем білген жоқ. Оның бар сезгені – кішкене жұмсақ қыз қолы мен оның нұр жайнаған албырт сүйкімді жүзі еді. Қыздың сирек, маржандай ақ тістерін де енді байқаған. «Сізге тек тары жегізу керек екен» деп әзілдегісі келді де, бірвқ айтуға ерсі көріп, тіл қатпады.

	Кенет: – «Евгений Онегинді» тұңғыш қазақ тіліне аударушы, – деген Нұрмаш дауысы оны батылдандырып жіберді. Райымбектің ойына бірден Абай аударған Татьяна хаты түсе кетті. «Амал жоқ қайттым білдірмей» деп басталатын бір шумағын Дариғаға әдейі естірте, жаңа ғана баяу айта беріп еді, қыз, күлкілі кескінде басын шайқады да:

	– Өте асығыс, өте тез, – деді...

	Сауық кеш тарады. Ауыл шетіндегі жатақханаға дейін Райымбек Дариғаны алғашқы рет шығарып салды. Бірақ, қыздар топтасып қайтқандықтан, Дариғамен бірінші күннен оңаша, еркін әңгімелесу мүмкін емес еді. Оның үстіне Ділдә деген еңгезердей қара қыз өзінің үлкендігін көрсетіп, басқаларға қамқоршы бола:

	– Жә, келмей жатып ұшып-қонбай-ақ қойыңдар, намыстарың қайда, – деп ешкімді топтан шашау жібере қоймады.

	Райымбек үйге қайтқанда тауық екінші шақырып, таң қараңғылығы қоюлана түскен кез еді. Жұлдыздар су түбіне аққан күмістей жылтырап, тегіс батысқа қарай серпіле бастапты. Ауа тымық болса да, өзен жақтан жел қаққан құрақтардың шуылы естіледі. Көше бойындағы теректердіңі жапырақтарының сусылын, бұтақтар арас ынан ояна бастаған таңғы құстардың қанат сытыры, шықылықтарын Райымбек бұрын ешуақытта бұлай сезіп, бұлай байқамаған. Осының бәрі енді қуанышты жігіт жүрегін тамаша сезімге бөлейді. Үйге кірген бетте ол шамды сөндірді де, өзі терезені айқара ашып қойып, таңның атуын сол жерде отырып күтті. Тәтті ұйқыда жатқан анасын оятып алмауға тырысып, ешбір тысырсыз қолына қағаз, қарындаш алды. Ақ қағаз бетіне «Дариға» деген алғашқы сөз түсті. Көңілдегі тәтті ой мен жақсы арман тізбектеліп, жыр жолдары жазыла берді....

	* * *

	Өлең үшін бір түн ұйқысыз өтті. Бірақ, Райымбек бұған өкінбейді. Ол ұзақ таңға көз ілмесе де, өзін-өзі соншалықты сергек те жеңіл сезінді. Дариғаға арналған өлеңін таза қағазға көшіріп жазды да бүктеп қаллтасына салды.

	Райымбек маши насына қарай асығыс келе жатыр еді, қырманның жанынан өте бергенде, қабырға газетіне жазған мақаласы есіне түсті. Қалтасынан бір бүктеулі қағазды алды да, «мақала жәшігіне» тастай астық таратты. Жазған өлеңін қайтып есіне алған жоқ. Тек үшінші күні ғана қызыл мүйіс орналасқан вагонектаға кіргенде оған күтпеген жерден Дариға кездесті.

	– Көрінбей кеттің ғой. Түнде клубқа неге келмедің?

	– Қол тимеді.

	– Мен сен келеді екен деп басқа ешкіммен билемей қойып ем, – деді Дариға кіналағандай. Осынау сөздерді естіген сәттегі Райымбектің қуанышы қандай шексіз! Ол қалтасын ақтарып көріп еді, өлең табылмады. Қабырға газетіне жазылған мақаласы әлі жүр. Аңтарылған Райымбек не істерін білмей, қабырға газетінің редакторын зыр жүгіріп іздестіре бастады. Ол бір тінімсіз жігітті табу қайда. Сол күні Райымбек қалаға астық тартып тағы жүріп кетті. Енді неде болса артын күтуге тура келді. Ол қапйта оралғанда газеттің кезекті жаңа саны ілінген екен. Бұл жолы тым жақсы көркемделіп, өте қызықты шыққан болу керек. Түскі тамақ алдында топырлап, жұрт газетті айнала қоршап алыпты. Гу-гу етеді.

	– Тоқтаңдар, мынау лирикалық жырды байқадыңдар ма? – дейді дарылдақ жуан дауысты комбайнер, – Дариғаға арналыпты...

	Райымбектің бетінен оты шықты.

	Тез кетуге ыңғайланып еді, бірақ барарға орын таппады. Газет ілінгеннен бері шала бүлініп мұны іздеп жүрген Дариға тауып алды. Райымбек не дерін білмей, нарттай боп қызарып, қыз алдында қалшиып тұрып қалды.

	– Ә, ақын. Сен немене, махаббатыңды бүкіл елге әйгілеп. Шіркіннің өлең жазғышын. Тоқ етері сол, ақын жігіт, тез бар-дағы, ана газеттегі өлеңіңді алдырып таста.

	Бұдан әрі Дариға құрбы қыздарының ортасында тұрып, әлде қандай ауыр сөздерді тағы да айтты. Бірақ Райымбек мұның бірін де енді естімеді. Қыздар сықылықтаса күліп қала берді. Бетіне тепкен ұяттан жанып кете жаздаған Райымбек жүгіріп комсоргке барды да, ентігін баса алмай, одан газеттегі өлеңнің дереу алынуын талап етті. Бірақ, Нұрмаш езу тартқан қалыпта басын шайқап:

	– Өлең өте жақсы, мәдениетті жазылған ғой, – деді салқын қандылықпен, – Газетке әр беріп тұрған сол өлең.

	Райымбек қаншалықты өтінгенімен, Нұрмаш өлеңнің түгелдей алынуына көнген жоқ. Тек, «Дариғаға арнаймын» деген жері ғана өшірілетін болды.

	* * *

	Дариға екінші айналып келгенде, газеттен оның аты өшірілген екен. Бірақ, өлеңнің ешбір жері өзгертілмепті. Ол түсте құрбы қыздарынан ұялып оқи алмаған. Енді өзіне арналған өлеңнің әр жолы, әр сөзіне зер сала үңілді. Неге екені белгісіз, жүрегң дүрсілдеп алып ұшты.

	Өлеңде жақсы достық көңілден өзге ещтеңе айтылмаған. Ертеңгісін ғана ел жапырлай ентелеген газеттің дәл қазір ешбір қызығы қалмаған тәрізді. Оған кінәліні Дариға өзі деп есептеді. Жаңадан танысқан жігіт өлең арнапты. Оның не әбестігі бар. Дариға өзінің қызулығына, Райымбекті ренжіткеніне іштей қатты кейіді.

	Қыздардан оқшау шығып, бидай үстіне отыра кетті де, айнаға қарады. Өзінің бойжеткенін енді ғана сезгендей. Жүрегінде бір мұң, ауыр зіл жатыр. Өксіп-өксіп жылағысы келді, көзіне ыстық жас толды.

	– Дариға, – деді құрбы қыздарының бірі дауыстап, – неғып отырсың жалғыз?

	– Көзіме қиқым түсті.

	– Кел тезірек жұмыс өнетін емес... Таяп келген Ділдә байқап қалды ма:

	– Не болды саған, кішкене қыз? – деді Дариғаны иығынан құшақтап. – Кәне бері қарашы.

	Дариға өзін-өзі ұстай алмай, балаша солқылдап жылап жіберді. Ыңғайсызданған Ділдә оны арқасынан қағып жұбатпақ болып еді, одан бетер солқылдай түсті.

	– Жарайды, жетеді, – деді Ділдә кенет қатқыл үнмен, – романның геройындай елжіремей, сүрт көзіңнің жасын. Қарап қой мұны... Дариға жылауын қойды да, екі қыздың енді бидай үстіне біріне-бірі қарама–қарсы отырды. Ділдәның қиықты көздері кенет үлкен бір ойға шомып қадала қалған.

	– Немене, маған ұрыспақсың ба? – деді Дариға.

	– Ұрысып қайтем, мен өзім де... – деді Ділдә күтпеген жерден күрсініп, Дариғаның ет жүрегі дір етіп, өздеріне қамқоршы боп жүретін үлкен алып денелі Ділдәның мұңайғанын көргенде тіптен елжіреп кетті. Бір сәтке өз қайғысын мүлдем ұмытқандай.

	– Немене біз қыз басымызбен жылап, керек болса олар жыласын, – деп қойды.

	– Ол әне, анау жүрген, – деді Ділдә сыбырлап. – Өте жақсы жігіт, өзі ақылды, өзі күшті... Әне, анау моторист ше? Күні бойы айналып менің жанымнан шықпайды. Қап көтерсе, тек маған көрсету үшін ғана көтеретін сияқты. Бес кісі әлі жетпейтінді бір өзі көтереді де, майысып барып машинаға тиейді. Ал, кеше астық ұшырып жатқанда пульттің бір винті ұшып түскен, қыздар дереу «жөнде» деп шулап берді. Ол қалтасын ары ақтарды, бері ақтарды кілті жоқ. Біз болсақ «бол-болдың» астына алып тұрмыз. Ол дереу винтті қолымен бұрай бастады. Байқаймын, бұраған сайын қабағы сәл шытынса да, сыр алдырмауға тырысып бағады. Екі көзі менде. Алғашқыда елемесем де, артынша білдім, аккумулятор өте қызып тұр екен. Ал, ол маған тесіле қараған қалыпта винтті бұрай түседі. Маңдайынан құйылған тер бетін жуып кетті... Кеійннен жанымдағы қыздар:

	«Ділдә, сен жігіттің кілтін көрсетіп қойып тұрып от ұстаттың-ау, – дейді. Байқасам, қу қыздардың бірі оның кілтін менің төс қалтама салып қойыпты. – Мұнан әрі Ділдә да тығылып, ештеңе айта алмай біраз үнсіз отырды. – Бүгін, әне, қолын таңып алыпты, біз жаққа жуымай жүр... Әрине, өкпелі...

	Дариға енді оған соншалықты бір құрметпен қадала қарап қалған. «Бұлардікі шын, махаббат қой, – деп ойлады ол, – біздікі немене, баланың ойыны сияқты».

	Күндер өтіп жатты. Ауа райы бұзыла бастады. Жиі–жиі сіркіреп жауын жауып, аспанды сұрғылт бұлттар торлап алатын болды. Қырмандағы астықты қызып кетпес үшін жиі-жиі күрекпен жал-жал етіп үйіп қою қыздардың міндеті еді. Бір күні Дариға жаңбыр жауып тұрған кезде Нұрмаштың қабырға газетін алып жатқанын көрді. Жұмысын тастай салып, жүгіріп оның жанына барды да:

	– Нұрмаш, Райымбектің өлеңін маған беріңізші? – деп сұрады.

	– Неге, болмайды.

	– Маған арналған өлең еді ғой, беріңізші, өтінем...

	– Жоқ, алдымен арналған, артынша автордың тілегі бойынша қайтып алынған.

	– Ә... – Дариға аузын ашқан қалыпта есеңгіреген адамша сілейіп тұрып қалды. Түрі соншалықты аянышты болып кетті. Ол енді селқос басып жүре беріп еді.

	Тоқта, – деді Нұрмаш күліп.

	Дариға бұрылған жоқ. Нұрмаш жүгіріп, оны қуып жетті.

	– Жәй айтамын, соған да ренжіп барасың ба? Мә, тез қойныңа тығып ала ғой, су болып қалмасын, – деп, бүктелген өлеңді қыздың қолына ұстатты.

	– Авторы рұқсат етпейді ғой бәрібір, – деді Дариға көмекейі бүлкілдеп. Нұрмаш бар дауысымен қарқылдап күлді де, турасынан:

	– Шынымен сүйесің ба? – деп сұрады. Дариға көзі мөлдіреп, тілі күрмеліп, үнсіз тұрып қалды.

	– Әй, асаулар мен тұсаулар... Рұқсат етеді... – деді де, комсорг өз жөніне кетті.

	Сол күні кешкісін Ділдә мен Дариға қыздардан бөлініп, қырманнан оңаша бірге қайтқан. Күн тұманды, қоңыр салқын. Колхоз көшесі сабындай езілген батпақ. Дариға дереу аяқ киімін шешіп ала сап сырғанай жөнелген, шалқасынан ұшып түсе жаздады. Ділдә сүйеп қалды:

	– Ақымақ қыз суық тиеді ғой, ки аяқ киміңді! – деді ол бұйырып, – ертең қайтарда ауырып қаласың...

	– Әпкетай, менің қайтқым келмейді, – деді Дариға одан сайын мәз бола сырғанап.

	Ол тағы қандай өнер? Осындай өнер...

	Дариға ақымағым-ау, шының ба?

	Дариға енді күлкісінен тыйылып, Ділдәмен қатарласа жүрді...

	* * *

	Астық жиналып болып, қыздар кері қайтып кеткен. Екі-үш күн өткеннен кейін ертеңгісін Райымбек колхоз председателі шақыртты да, қаладан колхозға келе жатқан адамдарды көшіріп келуді тапсырды. Жанына Нұрмашты қосып берді. Райымбек одан көшіп келетіндер кім екенін сұраған, ол сыр берместен:

	– Барған соң көресің ғой, – деді. Бұлар қалаға түске таман жетті.

	– Редакцияға бұр, – деді Нұрмаш.

	Екі этажды үлкен үйдің алдында кеп тоқтай қалып еді, жанында екі–үш чемодан мен көрпе-жастық буылған теңі бар Ділдә тұр. Ол сағатына қарап қойып Нұрмашқы:

	– Уәдеге берік екенсіздер. Он минут ерте келдіңдер, деді дауыстап. Сәлден кейін іштен, жанында көзілдірікті адамы бар, Дариға да шықты.

	– Міне, ағай, біздің машина, – деді ол, – көп тұруға болмайды.

	Онан соң езу тартқан жайдары қалпында Райымбекке көзін қысып қойды да:

	– Ақын жігіт осы, – деп таныстырды. Көзілдірікті адам Райымбектің қолын қысты.

	– Енді мен не дейі, қалқам. Жолың болсын, барған жеріңде де жақсы істе, – деді ол Дариғамен қоштасып.

	Былайырақ шыққан соң:

	– Біздің редактор, – деді Дариға өзінен-өзі. – Мен осы редакцияда корректор боп істейтінмін, енді біржола сендерне барамын.

	– Қалайша? – деді Райымбек түсінбей. Бұл оның алғаш үн қатуы еді.

	– Колхозға біржола барамын. Анау жолы сен ауылда қыз аз деп едің ғой.

	Бензин исі аңқыған кабина ішінде мотор қызуының бет шалар жалыны бар. Қаладан шыға бере-ақ, бесікше тербеткен машина жүрісінен Дариғаның ұйқысы келді.

	– Ұйқым келді, – деді езу тартып. Ол көзін жұмды. Сәлден кейін қайта сергіп, жөнделіп отырды. Көздерін күлімсіретіп:

	– Райымбек, осы күні өлең жазасың ба? – деп сұрады. Жігіт тіл қатқан жоқ. Өңінен құаны қашып, сұрланып, көзінің төңірегі қызарып қоя берді. Сирек қара мұртты ұртының үсті діріл қағады. Қатты толқып отыр.

	– Өлеңдеріңді маған оқуға бересің бе? Жақсыларын редакцияға жібереміз. Мен редактор ағайға жаңа сен жайында айттым. Ал, анадағы маған арнаған өлеңің міне...

	Дариға қалтасынан бір жағы ақтай газет парағын суырып алды.

	– Ертеңгі санға кетті. Мынау тискасы, мен әзер дегенде алдым.

	Дұрысында бұлай етуге болмайды ғой...

	Райымбек енді ғана қызға тесіле қарады. Дариға көзін жұмған қалыпта әлі сөйлеп отыр:

	– Өлең жазатын ақын адамды елдің бәрі сүюге тиіс...

	– Ал мен тіптен ақын емеспін ғой, – деді Райымбек. – Ол өлеңнің қалай туғанын өзім де білмеймін.

	Бұдан әрі ұзақ жол бойында екеуі де үнсіз отырды. Екеуі де тек іштей қуанышты. Дәл ауылға жеткен кезде ғана Райымбек:

	– Кешкісін клубқа келесің бе? – деп сұрады сыбырлап. Дариға әдемі, маржандай жарқыраған тістерін көрсете қуланып күлді де, басын изеді.





ТӘТЕЙ




	Бізді бірінші кластан бастап оқытып келе жатқан мұғалімді «тәтей» дейміз. Ол кісінің бойы біздің төртінші кластағы Тұрсын деген баладан аз-ақ қалқыңқы. Сондықтан да болу керек, ауылдағы кемпірлер тәтейімізді «кішкентай қыз» – деп атайды. Мейлі, атаса атай берсін, бәрібір біз өз тәтейімізді елдің бәрінен де артық көреміз.

	Ойнап жүргенбіз. Бір кезде кластас бала Қанат қасымызға жүгіріп келді.

	– Ура! – деді ол, ентіге айқайлап. Бұл оның бірдеңеге қуанғанда айтатын сүйікті сөзі.

	Тәтей мені жақсы көреді, – деді аспаннан түскендей-ақ мақтанып. Біз басқа балалар ойынды қойып, аңырап тұрып қалдық.

	– Жаңа тәтей біздің үйге келді. Мені велосипед тебуге үйретті... Шашымнан сипады, арқамнан қақты. «Сен өте жақсы жігіт боласың, Қанат» деді, – деп тағы да мақтана түсті. Өзінің екі беті албырап тұр. Біз оның айтқанына сендік. Тәтейдің кластағы балалардың бәрінен де Қанатты жақсы көретіні ап-айқын сияқты. Біз мұңайып қалғандай едік, ешқайсымыздың да ойынға зауқымыз жоқтай...

	Әй, біздің кластың балалары-ай, қит етсе: «Тәтей мені жақсы көреді» деп, мақтанып шыға келеді. Бірінші кластан бері талайы қайталады-ау осы сөзді. Тек мен ғана әлі бір рет айтқан емеспін. Айтудың реті келмеді ме, әлде, тәтей мені жақсы көрмкей ме... Білмеймін. Жақсы көрмейтін болар. Әйтпесе бір рет мақтар еді ғой. Ертеңіне, класта отырғанда да, осы реніш көңілімнен кетпей өқойды. Шынымен-ақ тәтейдің шет қақпай еткені мен болғаным ба? Осы тәтей десе, үзіліп тұрмын ғой. Бірінші рет қатты жабырқадым. Өз-өзімнен біреуге тиісіп, айғай салғым келді. Алдымда отырған Кенженің бұрымынан жұлқып алдым.

	– Самат! – деп, ол маған шаңқ ете түсті, бірақ журналға әлденені жазып отырған тәтей байқаған жоқ. Кенженің бұрымын тағы да тарттым.

	– Тәтей, Саматты қараңызшы... – деп, Кенже жылап қоя берді.

	Тәтей қабақ шытып, столды тықылдатты.

	– Оның не, Самат? – деді маған тіксіне қарап. Мен орнымнан тұрдым. Ия, дәл солай, тәтей мені ешуақытта жақсы көрмейді екен.

	Ызадан жылағым келіп кетті. Бірақ намыстандым да, ернімді тістеп, тұрып қалдым.

	– Кәне, онда үйге берген тапсырманы айта қойшы, – деді тәтей.

	Мен үндегем жоқ.

	– Білмейсің бе?

	– Білем... айтпаймын, – дедім.

	Класс іші тым-тырыс бола қалды. Балалардың барлығы да маған қадалған. Тәтей жайлап орнынан тұрды. Арылы-берілі жүре бастады.

	– Өйтсең, мен саған өкпелеймін, Самат, – деді онан соң.

	«Мейлің, ақыр мені жақсы көрмейсің», – дедім іштей.

	Мен балалардан бөлініп, неге ұрынарымды білмей, оқшау келемін. Анадай жерде пысылдап, күйіс қайтарып жатқан сүзеген тайыншаны сумкаммен басынан бір қойып жібермек едім... Кенет ұшып түскенімді ғана білемін.

	Қанша жатқаным белгісіз. Көзімді ашсам, ауруханада жатырмын. Медсестра Қалиқа апай бас жағымда жүр. Дауысы жуан еді, гүр-гүр етеді. Көзімді қайта жұмдым.

	– Ақымағым қарай көр мұның, сүзеген тайыншада несі бар екен десеңші, – деп қояды Қалиқа апай.

	– Самат ақылды-ақ, жуас бала еді, тіпті білмеймін, – дейді жайдары нәзік үн. Тәтейдің үні. Жүрегім тулап кетті. Сәлден кейін жұмсақ қол маңдайымды сипады, ұзақ сипады.

	– Қалиқа апай, мертігі жоқ па? – деп сұрады онан соң.

	– Е, жоға... . Жерге қатты жығылған, ештеңе етпейді...

	– Осы Самат – сондай бір жақсы көретін балам. Кей кездері саабақ үстінде өзімнің туған інімдей бауырыма қысқым келеді, бірақ оқушылардан ыңғайсыз көрем. Енді бұл сауығып сабаққа келгенше, сағынатын болам да...

	Ия, тәтей мен туралы сөйлеп отыр. Мен ұшып тұрып, тәтейдің бауырына кіріп, «Тәтей мені жақсы көреді!» – деп, айқай салғым келді. Бірақ дәл қазір көзімді ашуға ұялдым. Тым-тырыс жата бердім.

	– Білсеңіз апай, менің оқушыларымның қандай екенін, тіпті қимаймын... . Бәрін де жақсы көремін...

	Мен ақырын ғана көзімді аштым, тәтей маған күлімсірей қарап отыр екен.





ТҮНГІ ОТ




	Қыс түсердің алдында ғана салынған жаңа мал қора ауылдың шығыс жақ шетіндегі үлкен дөңнің үстінде. Ойдағы колхоз орталығы бұл жерден, алақандағыдай анық көрінеді. Мал қораның түнгі күзетшісі Жолбай. Күндегі әдетінше қара сеңсең ішікке оранып, қораңың ауыз жағындағы шөпке белуарынан кіріп отыр еді. Бұл жиырма беске енді шыққан, ұзын бойлы, шүңірек көзді, жалпақ танау сары жігіт. Суық қарыған жүзі шымшып тастағандай қып-қызыл. Шөптің сүрленген кұрғақ иісін танауын делдитіп кұшырлана жұтады.

	Жолбай жақында ғана өзіне арнап жасалған, ішінде кішірек пеші бар күзетші будкасына онша әуес емес, одан да сақылдаған суықта далада белуарынан шөпке кіріп отырғанды жақсы көреді. Екі көзі мына бір шеткерек тұрған үйдін түтінінде. Ол Әсиланың үйі. Қазір үй иелері сыртта малдарын реттеп жүр. Енді біраздан кейін шам да жағылады, Әсила өз қолымен терезенің перделерін түсіреді. Онан соң ұзақ түн шамы сөнбейді.

	Суықта, сүрленген құрғақ шөптің үстінде отырып, сол терезеден түскен солғын сәулеге, үй ішіндегі анда-санда қараңдаған көлеңкеге күзетші талмай қарайды. Ұзақ түнде өзінің жалғыздығын да ұмытады, Әсиламен сөйлесіп, бірге отырғандай болады. Әсила баласын емізуге, астын кұрғатуға тұрган мерзімдерді де топшылайды. Жолбайдың көз алдында – тек сол үйдің шамы.

	Міне ғажап!.. Жолбай өз көзіне сенерін де, сенбесін де білмеді. Әсиланың үйінен бергі қораға карай біреу шықты. Шынымен соның өзі ме? Осындай бір сәтті Жолбай ұзақ түндер бойы армандаса да дәл қазір қатты абыржыды. Жүрегі алып ұшып, орнынан атып тұрғанын өзі де сезбей қалды. Не істерін білмей тықыршып арлы-берлі жүре бастады. Өз өзінен қымсынып жан-жағына қаранып қояды. Колхоз орталығындағы клуб алдында ығы-жығы адам.

	Әсила да жетті.

	– Жақсы ма, Жолбай, – деді жұмсақ үнмен. Әсила – сұңғақтау, өте әдемі біткен нәзік денелі жап-жас келіншек. Жолбай оның өңінен едәуір жүдеулік байқады. Ашаң жүзі ерекше аппақ көрінді. Жаудыраған бота көздері мұңлы, шаршаңқы, жабырқау, жасқана қарайды.

	«Әрине, күйеуінен ажырасу оңай емес қой, – деп ойлады Жолбай. – Дегенмен босанғаннан бері ажары бұрынғыдан да сұлулана түскен бе, қалай?»

	Әсиланың колында жібі бар. Үстінде анау жылдары орта мектепті бітіргендегі шолақ плюш пальтосы. Класқа алғаш осы пальтоны киіп келген күні Жолбай оған қайта-қайта бұрылып қарай берем деп, сабақтан қуылып шыққаны бар-ды. Шіркін, ол кезде Әсила қандай еді! Ол бозбалалардың өзіне деген ықыласын жақсы білетін. Оларға ернін шүйіре карап, жөні келгенде мазақ етіп кететін, Жолбай ынтыға карап қалған кездерде қасақана көзін қысып қалып оны кұлағына дейін қызартатын да, онысына өзі мәз болатын. Қандай тәкаппар, менмен еді ол кезде. Сол Әсила, міне, алдында басқа қалыпта тұр.

	– Азырақ шөп берші, – деді Әсила. Жолбай әуелде оның мұнысына таңқалғанын жасыра алмады. Өйткені Әсиланың үйінің жанында төңірегі тікенекті сыммен қоршалған кішігірім маядай шөп бар. Әсила да онын бұл ойын бірден сезген.

	– Ол шөп біздікі емес, Жүністікі... өзі жиған... «Жарайсың, Әсила. Керегі жоқ соның жиған шөбінің – деп Жолбай іштей оған қатты риза болды. – Бәсе, сенің осындай такаппарлығың бар еді ғой».

	– Мен беремін-ау, бірақ бір арқа шөп не болады?

	– Тағысын тағы көрермін, – деді ынғайсыз күлімсіреген Әсила. – Председательден шөп сұрауға бетім жоқ. Бүкіл жыл бойына колхоз жұмысына саусақ тигізбегенімді өзің білесің ғой.

	– Сол сөз болып па? Бұрын істегенсің. Жазға қарай тағы жұмысқа шығасын. Председатель жақсы адам, бірер шана шөпті түсіртіп береді.

	– Э-эх! Ыңғайсыз, ыңғайсыз... – деді оның сөздерін күрсіне кайталаған Жолбай. – Сен ғой осы, үйден шығуды да ыңғайсыз көресің. Білемін, білемін. Елдің сөзінен қорқасың. Бірақ болар іс болды, емес пе. Мүмкін ол кінәлі шығар, мүмкін сен кінәлі шығарсың. Дәм-тұздарың жараспаған екен, онда тұрған не бар...

	Жолбай сөйлей жүріп әлгінде өзі белуардан кіріп отырған шөптің тең жарымын Әсиланың жібіне буа бастады. Алақанына түкіріп қойып темір шыбыктай болып сірескен жіпті тарта берді де, ұмыт нәрсесі есіне түскендей сәл ойланып:

	– Бір класта оқыған жолдас едік қой, айтшы шыныңды, Әсила, – деді.

	– Не айтам?

	– Неге ажырастыңдар? Сен әуелде оны сүйіп едің ғой.

	– Иә, сүйдім.

	– Ендеше неге келіспедіндер, әлде сені ренжітті ме?

	– Жоқ. Ол маған ешуақытта тура қарап сөйлеген емес. Менің табаныма батқан шөңгені маңдайыма батсын дейтін әрқашан.

	– Енді не болды?

	– Қызықсың сен, Жолбай, – деді өзіне ғана тән ойнақылықпен алғаш рет жымиған Әсила. – Сен анау жылғы мектептегі қалпыңнан бір өзгерсеңші. Бір нәрсені қазбалап сұрай беруші едің. Мұндай жағдайды бір сөзбен айтуға бола ма екен. Әй, Жолбай... Қолың үсіді ғой, көп сөйлегенше кисеңші қолғабынды.

	Қолы катты тоңса да Жолбай сыр бермей, алақанына тағы түкіріп койды.

	– Тәйірі осы да суық болып па, – деді мақтанғысы келіп. Шірене тартып қалған кезде жіп үзіліп кетті.

	– Қап!..

	Өз күшіне риза болған Жолбай жіпті жалғап, шөпті қайта буа бастады.

	– Жүніс жақсы жігіт еді ғой, – деді онан кейін өзіне -өзі сөйлегендей. Әсила бұл жолы естімеген адамша теріс бұрылып кетті.

	... Орта мектепті бітірген соң бүкіл класс болып бұлар жұмысқа шықты. Әсила болса, қыздардан құрылған жүгерішілер звеносының бастығы болған. Мал бағуға шыққан Жолбай онымен тым сирек кездесетін еді.

	Осыдан екі жыл бұрын күзде күтпеген жерден Әсиланың күйеуге шыққанын естіді. Оның тиген күйеуі ауылдағы май заводының мастері, кеспелтек келген Жүніс дейтін кара жігіт еді. Бірін-біріне соғып тапқан ақшасы оның қалтасында буда-буда боп жүретін. Үйленген соң бір айдан кейін ол Әсиланы колхоз жұмысына жібермей койды. Олардың қалай тұратынын ешкім білмейтін. Ал осыдан бірер ай бұрын аудандық газетке күйеуінен ажырасатындығы туралы Әсиланың арызы басылғанда, бүкіл ауылда бұған таңданбаған жан болмады.

	Жолбай жіпті тағы үзіп алды. Жіп үшінші рет үзілгенде Әсила:

	– Қой, Жолбай, басқа бір мықтырақ арқан әкелмесем мына жіп сенің күшіңе шыдамады ғой, – деді күліп. Үнінде мысқыл бар еді. Жігіт абыржып қалды. Әсила үзік-үзік жібін шумақтап алып, келген ізімен кетіп бара жатты.

	– Әсила, Әсила-ә... – деді дегбірі қашқан жігіт. Келіншек бұрылған жоқ. Жолбай үйіліп тұрған шөпті теуіп, шашып жіберді де, өзі-өзінен ызаланып отыра кетті. Батыс жақ әлі де күрең кошқылданып тұр. Аспандағы жұлдыздар ішек-сілесі қатып күлгендей жарқырайды...

	Әне, сықыр-сықыр басып тағы екеу келе жатыр. Біреуінің жетектеген аты бар. Кынама белді қара тон киген колхоз председателін

	Жолбай анық таныды. Олар таяп келді. Председательдің қияқтай қара мұртына қырау тұрып, аппақ боп кетіпті.

	– Иә, Жолбай тоңатын емессің бе? – деді ол қол алысып амандасқан соң.

	– Мына кісі көрші колхоздың председателі, – деп жанындағы адамды таныстырды. – Сен қабылдамай қояр деп өзім келдім, мына атты бүгінше қораның жайлы жеріне байла. Байқа, біздің тұлпарлар теуіп тастап жүрмесін, қонақ кой, ұят болар, – деп күліп қойды.

	Жолбай қонактың атын ішке кіргізіп байлап шыққанша, председательдер қораны сөз етіп, айнала қарап шыққан.

	Отыратын үйің қалай, жылы ма? Қәне, ашшы? – деді председатель.

	Жолбай қораның оң жақ іргесінен жасалған ағаш будканың есігін ашқан. Іштегі ыстық жалын сыртқа бұрқ ете қалды.

	– Паһ, паһ! Мынау тіпті бір қолайлы жасалған нәрсе екен, көрдініз бе? Кіріңіз, кіріңіз, – деп, председатель қонакты ішке кіргізді. – Біздің құрылысшыларымыз да мықты-ау, көрдіңіз бе, ешбір сылақсыз-ақ ағаштарды қалай киюластырған! Мына пеш те нағыз шебердін ісі емеспе! Сіздерде мұндай адамдар бар дейсіз бе...

	Сырттан шаналардың шиқылы естіледі.

	– Әне, қараойға кеткендер де келді. Жүр, Жолбай, олар тоңып келген шығар.

	Үсті-бастары ақ қырау шөпшілер шаналарын қора алдына катарластыра тоқтады. Ентіге дем алған аттар тұр. Ауыздықтарын қаршылдата шайнап, пысқырынып қояды.

	– Ақсақал, мен сізден бір шана шөп сұрайын деп едім, – деді Жолбай председательге оңашалап.– Өзім үшін емес... осы ауылдағы бір...

	– Ол кім? – деді председатель мұның кібіртіктеген кейпін жактырмай қабағын түйіп. Жолбай Әсилның үйіне қарай жалтақтай берген.

	– Ә-ә... Қалай есімде болмаған осы уақытқа дейін, -– деп председатель де ойланып қалды. – Кім еді әлгі күйеуінің аты?. . Өзі бір пиғылы жаман жігіт. Әсиланың айрылысқаны дұрыс болды. Әсила колхоз мүшесі ғой. Мамыр, әй Мамыр! Сен шөбіңді ана Әсиланың үйіне апарып түсірші. Қалай болса солай шашып тастай салмай, қорасының төбесіне шығарып бер. Бар, сен көмектесіп жібер, Жолбай... Әй, мына суықты-ай! Жігіттер, тоңғандарың ана Жолбайдың үніне кіріп жылынып алындар...

	Жігіттер айырларын шөпке бойлата сұғып, іліп ап қоранын төбесіне лақтырып жатыр. Бүгінгі шөптің иісі тіптен өзгеше, кепкен қауынды еске салады...

	Әсила сыртта жүр екен.

	– Қайда түсіреміз. Айт тез? – деді Жолбай даурыға сөйлеп. Күтпеген жерден бір шана шөптің келгеніне таңданған Әсила:

	– Мен сенен бір арқа ғана сұрап едім ғой, – деді. Дауысында:

	«Өзің біліп неге әкелесің, керегі жоқ», дегендік бар еді.

	– Е, көп болар дейсің бе?

	– Жоқ Жолбай. Жетім-жесір деп әкелген боларсың.

	Жолбай не дерін білмей тосылып қалды. Әсиланың шынымен ренжіп тұрғаны оған белгілі еді. «Мұнысы несі, әлде маған көрсеткен қыры ма?» деп бір ойлады.

	– Мүсіркеп тұрған ешкім жоқ. Өзіміздің колхоздын мүшесі деп председатель жіберді, – деді осы тұста Мамыр шаңқылдай сөйлеп. Тоңғандықтан ол ашулы еді. – Аттар болдырып келді, тез айт, қайда түсіреміз.

	Әсила жәйлап жүріп барып шеткі қораны нұсқады. Екі жігіт сырт киімдерін шешініп, шанадағы шөпті қораның төбесіне лақтыруға кірісті. Енді бір сәтте мандайынын терін сүрткен нәзік Мамыр ағаш айырына сүйенген күйі Жолбайға сыбырлап: «Көрдің бе тәкаппарын! Аяп мүсіркегенді жек көреді», деп риза кейіпте басын шайқап қойды.

	Танауды қусырып сақылдаған сары аяз жігіттердің қаперлеріне де кірер емес. Әсила бұларға қарап сол бір орнында тұр. Егер ол өстіп көз айырмай қарап тұрса, Жолбай өмір бойы шөп түсіруге жалықпас еді.

	Міне, әп-сәтте бір шана шөп те түсіріліп болды. Мамыр шанасын айдап кетіп қалды. Жолбай үсті-басына жабысқан шөптерді тазалаған боп біраз тұрған.

	– Мен сені ренжітейін деген жоқ едім. Жәй жолдастық қамқорлықты аяп, мүсіркеу деп түсінсең өзің біл, – деді ол әлден сон міңгірлеп, – сендерде отын да жоқ қой. Жүністің күзде түсірген көмірін жақпай, шөптің сағырын, сабан жағып отырсыңдар, білмейді дейсің бе... Кішкене бала салқын үйде ауырыл қалса кайтесің. Мә, мына ағашты ал, ендігі қысқа дейін қарызға беремін.

	Жолбай бұрыннан тиеп қойып, жаңа ғана алып келген бір шана бұтаулы ағашын үй алдына аудара салды.

	– Жолбай-ау, өзін тоңасың ғой, – деді Әсила. Дауысы дірілдеп ақырын шықты.

	– Мен бәрібір жылынып жүрген жоқпын. Менің пешім – сендердің терезелерің... – Жолбай көңіліндегі шынын айтса да, әзілдемек болған. Бірақ көзі Әсиланың көзіне түскенде, қатты іркілін қалды. Келіншек көзінде жас тығылып тұр еді.

	Әсила бұрылып кетті.

	– Тер катады, тез ішігінді ки, – деді ол. Дауысы соншалықты қатқыл да көнілді шыкты. Өзі үлкен ішікті азар дегенде көтеріп, Жолбайдың иығына жапты.

	– Саған қандай алғыс айтарымды да білмеймін тіпті.

	– Бір рет сүйгіз, – деді ілезде көңілденген Жолбай да. Батылы жетіп қалай айтқанын өзі де сезбей қалды.

	– Жаныңа жағады екен?. – Енді бірде екеуі де бір-біріне тұра карап тұра қалған. Күлкіден екеуі де тыйылған.

	– Әсила, анда-санда үйлеріңе келіп тұрайын ба? – деді Жолбай жалынғандай боп.

	– Неменеге келесің? Ә-әй, Жолбай, ауыл толы қыздар жүргенде мені неғыласың, – деді Әсила күрсіне тұрып. – Ал мен әйелмін ғой енді, балам бар. Әне, тындашы, сені шақырады.

	Аязды ауада шынында да қыздардың қосылып салған әні естілді.

	Клубтан қайтқан беттері болу керек.

	... Күнде-күнде кездесеміз осылай. Сыр айтысып таныспаған досым-ай...

	– Бар, сені шақырады.

	– Әсила, ал мен сені ғана сүйемін ғой.

	– Енді қайт дейсің, сүйе бер...

	– Әсила. менің табысым Жүністен кем болмайды. Не керектің бәрін табамын. Жаңа үй саламыз, мал-жанымыз... – деп Жолбай шұбырта жөнелген.

	– Әй, Жолбай, осы сөздерді мен сенен естіп тұрмын ба? Жоқ, Жолбай, олай демеші. Бағана өзің менің Жүністен неге айрылысқанымды сұрап едің ғой, міне осынысы үшін... Оның дүние қоныз пайдакүнемдігі менің намысыма тиетін... Енді түсіндің бе?

	Әсила үйіне карай беттеді. Жолбай оның соңынан ере жүріп, есік алдына дейін барды.

	– Жолбай-ай, мені қайтесін әурелеп. – Әсила есікті жаппақ болғанда жігіт жібермей ұстап қалды. Әсила:

	– Айналайын, жіберсеңші. Апам ұрсады ғой, – деді жалынышты сыбырмен. – Жіберші есікті... Кәне, мандайыңды әкелші...

	Ол ыстық еріндерімен Жолбайдың маңдайынан сүйді. Есік жабылған. Жігіт есеңгіреп кеткендей болды. Қораға қарай жүрді. Қора алдындағы шөпке кеп белуарынан кіріп отырды. Екі көзі пердесі түсірілмеген терезеде. Ал одан әріде сақылдаған аязды түнде жарқыраған ауыл оттары. Шіркін, тамаша ғой біздің ауыл...





	Оглавление

	МЕНІҢ ҚАРЫНДАСЫМ

	РАЙГҮЛ

	ЖАНБОЛАТ

	ATA

	ӨЛЕҢ

	ҚАЙСАР МІНЕЗ

	ҚЫЗҒАНЫШ

	КӨКТЕМГІ ЕГІС КЕЗІНДЕ

	ОППА

	ҚЫСҚЫ КЕШ

	АЛҒАШҚЫ ҚАР

	МАХАББАТ

	БЕКЕҢНІҢ ҚҰБЫЛЫСЫ

	ҚЫРАН ҚҰС КӨК ЖҮЗІН ШАРЛАП КЕТТІ

	КӘМЕНТОҒАЙ

	ТАҢҒЫ ШЫҚ

	ҚЫЛАУ

	ҮСКІРІК

	ОТАУ ҮЙ

	АНАНЫҢ АРМАНЫ

	КҮСЕН-КҮСЕКЕ

	1

	2

	3

	ҰЛТУҒАН

	1

	2

	3

	4

	ЕСКЕК ЖЕЛ

	АРЫ-БЕРІ ЖОЛ

	БІРЕУ

	ЖЕҢЕШЕ

	ҚҰДАНЫҢ «ФОКУСЫ»

	КҮЗГІ БҰРАЛАҢ ЖОЛ

	ЖУСАН ИІСІ

	1

	2

	3

	4

	АҚ СҮТ ИЕСІ

	АРЫЛУ

	ЖАЛҚАУ

	ЗЕРКҮЛ

	КІМ ЖАЛҚАУ БОЛАДЫ?

	ҚАРА ҚҰЛЫП

	АТА ҚАЗ

	ДАРИҒА

	ТӘТЕЙ

	ТҮНГІ ОТ





