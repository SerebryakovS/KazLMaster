	Əміржан Əлпейісов

	Қашқын суыр

	Жаздың қысқа түні тез өтіп, бозарып таң ата бастады. Биылғы жылдың жазы өмірі болмаған ыстықты әкеліп, күйдіріп тұр. Түннің өзі қапырық, ештеңе істемесең де, жай жүріп-ақ дел-сал шаршайсың. Тек бүгін ғана Шолпан жұлдызы туа бір шөкім бұлт пайда болып, əпсәтте төңіректі көл қылып жауып өтті. Шөліркеп тұрған жер көні жібіп буырсана қалды.

	Ұшы-қиыры жоқ мидай жазық дала. Жазық алқап көкжиекпен астасып кеткендей. Төңіректе қыбыр еткен тіршілік нышаны білінбейді. Жауыннан кейінгі бұдырлы тастақ жолда қиян даланы қақ жарып, жеңіл көк машина көрінді. Тылсым тыныштықты мотор дауысы мен ойлы-қырлы жолдағы машина қорабының қаңғыр-күңгірі ғана бұзып тұр. Көк «Москвичтегі» адам қайда асығып бара жатқанын қайдам, ой-шұңқырға қарамай қарқындатып-ақ келеді. Міне, машина тағы да жол ойығына соғылып салдыр-күлдір етті.

	«Москвичтің «руліндегі Әсет бастапқыда газды қаттырақ басқанымен шапшаңдық шамадан тыс өсіп бара жатқан соң шошиын деді. Дереу газды қоя беріп еді, сонда да баяуламады, әлдебір тылсым күш машинаны еркінен тыс тықсырып келе жатқандай. Машина иесінің машықты қолына бой берер емес. Оқыра тиген өгіздей оқпан жолда мөңкіп келеді. Тежегішті бірнеше рет басып көріп еді, тоқталатын түрі жоқ. Көз ұшында бұлдырап, таңғы сағыммен ереуілдеп алыстан шахта терриконы шалынды. Сасқалақтап шығысқа қарап еді, күн арқан бойы көтеріліп қалыпты. Маңдайынан шып-шып тер шықты... Əсетке машина салдырының ара-арасынан суырдың шыңғырған дауысы естілгендей болды. Шыңғырган дауыс біртіндеп айқындала күшейе түсті. Енді сол дауыс төбе құйқаны шымырлата, жүйкені жұқарта, қатты бұралган домбыра шегіндей шірей ширықтыра түсті. Жаңбырдан соңғы кішкене шалшықтардан жол дұрыс көрінер емес. Тағы бір орға соғылганда тарс етіп руль жақ алдыңғы дөңгелек атылып, машина жат беріп бірден солға бұрылды. Әсет жалма-жан жанталаса рульді оңға бұрды. Көк «Москвич» келе жатқан екпінімен қараңдай бұрылып, жол жиегіне жантая аунап құлай берді...

	Әсет өз бетіне біреудің тесіле қарағанын сезді. Шұқшия үңіліп, бетпе-бет таяп келеді. Ол енді біраз еңкейсе, алған демі бетті шарпыры сөзсіз. Бірақ леп білінбеді. Ол толқиын деді. Тесірейе қараған жанардан екі беті ду-ду жанып барады. Көзін ашуға қауқары келер емес. Кірпіктері бір-біріне желімделіп жабысып қалғандай. Сәлден соң ғана көзін ашуға шамасы келді. Абайлап қараса, қасында ешкім жоқ. Әлгі өзіне төніп келген елес ілезде ізім-қайым жоғалды. Жан түкпірінде жылт етіп пайда бола қалған үрей де тарқайын деді... Денесі біреу ұрып, әбден сүйреп тастағандай дел-сал. Әсет біраз ойланып жатып, өзінің қайда жатқанын есіне түсіруге тырысты. Ой, мынау әскери казарманың іші ғой!

	Көзі бірте-бірте қараңғылыққа үйреніп, енді жан-жағын бағдарлай бастады. Қос сатылы кереуеттерде жатқан әскерлер шырт ұйқыда. Казарма ішін шұлғаудың, тердің қонырсық мүңкіген иісі жайлап алған. Осы күлімсі тыныштықты жігіттердің ауыр дем алысы, баз біреуінің қорылы ғана бұзып тұр. Біреу тісін шықырлатса, енді біреуі әлдене деп ұйқысырайды. Тіршіліктің күйкі күйбеңін ұмыттыратын тәтті ұйқы.

	Әсет кенет желке тұсынан әлгі елестi тағы сезді. Бірден төбе құйқасы шымырлап, құлағының ұшы ду етті. Аунамақшы болып еді, сол қырынан жатқан күйі қозғалуға тағы да шамасы келмеді. Аяқ-қолы салданып, еркіне көнбеді. Өзінікі емес, әлдекім кесіп әкеп шегелей салған кездек пе, кеспек пе, әйтеуір жансыз бірдене. Бар күшін салып бұлқынып көріп еді, тынысы тарылып, борша-боршасы шықты, қойнықонышына сүмектеп тер құйылды.

	Сол... иә сол! Көптен бері көне тарта бастаған сол бір үрейлі елес... Жүрек те лүпілдеп, алқынып жатыр. Үрей әкелген көңіл кірбіңі кере қарыс маңдайынан әжімдене білінгендей. Әсет осы бір үрейді шын мәнінде алғашқы рет жан жүрегімен сезінгенде, оның он екі-он үш жастар шамасындағы жанадан толысып келе жатқан шағы еді...

	... Ол бір кез аспан айналып жерге түсердей шілденің шіліңгірі еді. Әсет өзі тендес екі-үш баламен Сілеті өзеніне велосипедпен барып, суға шомылып келе жатты. Жазғы демалыс болғандықтан да шығар, көңілдері тым көтеріңкі. Араларындағы кейбір балалар елеурей, тіпті, даурыға сөйлесіп келеді. Сөйтіп келе жатқандарында әлдебір таяу маңнан бірдеңе ысқырғандай, енді бірде әлденеге айбат шеккендей шақылдаған үн естілді. Балалар айтып келе жатқан әңгімелерін кілт үзді. Жолдан бір бүйір аулақта шоқайып отырған ана суыр іннен ұзап кеткен күшіктерінің біреуін мазасыздана, төніп келе жатқан қауіптен сақтандыра шақырып тұр. Ерігіп келе жатқан балалар сәл аңтарылын тұрып, күшік суырдың алдын орай жүгіре жөнелді. Күшік суыр да барын салды. Өліп-өшіп тырбындап ініне қарай жүгіріп-ақ келеді. Әттең, бәрі кеш... Арман болған ін жеткізбеді. Андағалай, шулай жүгірген жүгермек балалар жолын кесіп, белдерінен бір елі тастамайтын әскердің жезді белдігін жаландата үйіріп төніп-ақ қалды. Суыр барын сала кейін қашты... Күшік суырдың енді өздерінен қашып құтыла алмасын білген балалар айқайлай жүгіріп, ақыл-естерінен айырылған адамдай құтырынып кетті. Әсіресе Әсет өмірінде болмаған қатыгездік көрсетті. Суырды тепкілей бастады. Белдігінің темір басын суырға дәлдеп тигізіп, ауыр жез айылбасын үсті-үстіне өршелене сілтеп, ала-алмай жүрген өшi бардай төпелей берді, төпелей берді. Тіпті балалардың өзі де бұрын-соңды одан мұндай қатыгездікті көрмегендіктен сескене бастады. Суыр қан-қан болып қозғалыссыз қалғанда да Әсет соққылауын қоймады. Балалар қой-қойлап жүріп зорға тоқтатты. Суырды Әсет тағы бір теуіп үлгерді. Тұла бойы қанға батқан аң былқ-сылқ еткен күйі аунап түсті. Басы мыжғыланып, тұмсығынан қан сүмектеген суыр - ақырғы күшін жинап, әлденеге, әлдекімге мұнын шаққандай, жарасы жанына батып әлсіз ыңырсыды. ыңырсу ендігі сәтте күшейе келе тəн шымырлатқандай зарлы дауысқа айналды. Балалар бұрын-соңды естімеген, естігеннің енсесін езіп, жігерін құм қылатын ащы запыран үн. Мынау қиындығы да, қызығы да мол қасиетті өмірге айтқан сонғы «Қош-қошы» ма, болмаса ембей жатып кеудеден тепкен қатыгездікке деген шерменде, іште кеткен кегі ме? Балалардың мынау сұмдықтан зәрелері ұшқаны сонша, төбеден ұрғандай бір орындарынан қозғалар емес. Тілдерін тістеп, біресе Әсетке, біресе өлген анға жапақ-жапақ қарайды. Суырдың бір көзі жұмылып, соққы тиген екінші көзі оқырая ақшиып ашық қалыпты. Сол ақшиған көз енді Әсетке қадала қарап, «жазығым күнәм не?» дегендей, үніле тесірейіп тұр. Өн бойын отты қамшы осып еткендей бір сәт мелшиіп қалған Әсет зәресі кетіп жүгіре жөнелді. Аңырып тұрған балалар да тіпті түгiне түсінбесе де, Әсеттің соңынан түгелдей ауылға қарай тырақайлай қашты.

	Сол күннің ертесіне, күн қызылымен таластыра, көз байлана Сәтен кемпір жермен ұшықтап, Әсет өзіне-өзі зорға келді. Содан бастап ол үрейленгіш, секемшіл болып алды. Қараңғы жерлермен қорқып жүретін болды. Суырдың ақшиып ашылған көзі қайда жүрсе де не көкейінен, не көзінен бір сәтке кетпейді. Қайда барса да қалгандаған көлеңкесіндей қасынан бір елі қалсайшы. Елес боп еңсесін езіп, қуғыншыдай қыр соңына түседі. Сол куғыншыдан құтыла алар ма, құтқарар ма?

	Әсіресе желтоқсан уақиғасынан кейін аздап ұмытыла бастаған сол бір үрей, ескірген елес енді Әсетті қайта тапты. Тапты да, жүрегінің бір түкпіріне тапжылмайтын қара тастай жатып алды. Желтоқсан ызғырығында ақ қарға тамған алқызыл қан тағы да бағзы жылдардағы суырдың ақшиған көзін еске салды.

	Әсет онда Алматыдағы экономика институтының студенті еді. Қалада болған екі жылдың ішінде ол әжептәуір ширап, оң-солын танып қалған. Студенттік өмірдің кімді болсын пысытпай қоймайтыны бар ғой. 1986 жылдың желтоқсанының 17-сіне дейін Әсетке мынау өмір коммунистер айтып жүргендей «гүлденіп» тұрғандай көрінетін. Бойын алақұйындатып өтетін анда-сандағы қорқыныш та ұмытыла бастаған еді. Соның бәрі бір-ақ күнде быт-шыт болды. Дүрбелең аяқ астынан басталды. Қазақ еліне жаңа бас хатшы сайлау қайғымен, қан төгіспен аяқталды.

	Кейін уақыт таразысына салып сол күндерге көз жіберсе, гәп басшы сайлауда емес, іштегі бітеу жараның жарылып, бір-ақ күнде, бір-ақ сәтте сыртқа шығуында екен. Халық қаһары қанасын осты, түнеріп жатқан алып теңіз ұйқысынан оянды. Алапат толқындар арыстан жатын желпілдетіп, аждаһа аранына арқырай атылды. Астананың Брежнев атындағы айналасы ат шаптырым аланы ығы-жығы адамға толды. Құмырсқадай қайнаған көптің үні, ың-жың шудан құлақ тұнып, көз алдың қарауытады. Жастар жағы ерекше ереуілдеп алған. Жаппай у-шу, дабырласу, өлең айту, іштегінің бәрі енді өздігінен лықсып сыртқа шығуда. Денені тітіреткен құдіретті үн. Жас қыздар мен жігіттер өтген-тірілгендеріне қарамай айғайлаған күйлері өңмендеп алға ұмтылады. Дауыстарымен жеткізе алмағанды түйілген жұдырық, қаһарлы қабағымен жеткіземіз дей ме? Алайда Үкімет үйін қоршап күзеткен қызыл жағалы, темір тағалы милиционерлер самсаған сары қол, қалың солдаттар қозғалар емес. Алдынғы жақ апыр-топыр. Жанталас. Қақтығыс. Сапер күрегі тиіп, басы жарылып, көзі шыққан қаршадай қыздардың жанұшыра шыңғырғаны, жұлынған шаш, ақ қарға шашыраған қан. Өлім есірігі есін алып, көзін тұмшалаған құр қол жігіттер көк темірге құрсанған қалқанды әскерлердің жағасына жармасады. Жармасады да бастан тиген ауыр гүрзіден гүрс етіп көкшіл мұзға құлайды. Ендігі бір сәтте алаңға гүрілдей дарылдап су шашатын машиналар легі ілінді. Жастар оған қарайтын емес. Кейбіреуі рульде отырған айдаушыны тымақтай жұлып алып, итше тепкілеп жатыр. Біреуді-біреу біліп болмайды. Бір жерде жеңіс, бір жерде женіліс. Денелеріне соққы тигендері ессіз құлайды. Ондайлар овчарка иттердің қапқандарын да елер емес. Аққан қан, сынған қол, жарылған баста есеп жоқ. Жастардың қарбаласып жағаласқандары да, қарсыласқандары да бәрі бірдей солдаттардың соққысына жығылуда. Әлсін-әлсін жастар жағы Шәмшінің «Менің Қазақстаным» әнін қосыла шырқап, ән аяқталғанда: «Бостандык, демократия» деп айғайлайды. Солдаттардың енді бір тобы құдды өлген итті жинаушылардай құлағандарды жайбарақат машина үстіне лақтырып жатыр. Қалай болғанда да аланды тазарту жөнінде жоғарыдан келген бұлжымайтын бұйрық барға ұқсайды.

	Әсеттерді институттан ОКД-шниктер ретінде аланда тәртіп орнату үшін милицияға көмекке әкелді. Декан тағы да үш-төрт оқытушы мен жиырма шақты студентке қолдарына шүберек таққызып, автобуспен алып барды. Алаңға бір-екі көше қалғанда, халықтың көптігінен оларға әрі қарай жаяу жүруге тура келді. Ән салып, ұран ұстаған жастарға мегафонмен «тарандар, әйтпесе жағдайларың қиындайды», - деген әскери адамның сөзі алыстан талып жетіп, жаңғырығы қала көшелерін қуалай шарықтап барады.

	окд-шниктерді қайда апарарын білмей, оқытушылар біраз жүрді. Ақыры қасында бір милиционер бар, орта бойлы, дембетше келген бастық олардың қай жерде тұрып, не істейтіндерін түсіндірді. Міндет - жастардың жаңа тобын алаңға жібермеу. Айғай, ән айту үсті-үстіне күшейіп барады. Кімнің не істеп жатқаны белгісіз. Бір кезде алаң жақтан гуілдеген машина, бронетранспортерлердің дауысы шыға бастады. Бұлар бір орнында тапжытмай тұрды да қойды. Сонау жақта қантөгіс басталып, жастар қырылып жатыр, бұлар болса бейнебір киноға келген көрермендер тәрізді. Жөн айтып, бас болады деген мұғалімдерінде де, қасындағы милиционерлер де үн жоқ, сұрлары қашып, сүмірейіп тұр. Бір кезде алаңнан елу-алпыс шамалы жастар бұларға қарай бұрылды. Сол-ақ екен, әлгі милиционер ОКД-шниктердің ортасына жып етіп кіріп: «Қызыл шүберектерінді шешіндер, әйтпесе ана топ бәрімізді жайратады» деп, құйрығын үйшігіне тығып үрген бұралқы иттей шәуілдеді. Жалма-жан қызыл шүберектер шешілді. Жүгірген жастардың бұлармен ісі болған жок. Әскер қоршауынан бір-біртеп шыға алмағандықтан, топтанып ұмтылғанға ұқсайды. Шүберек орнына қайта байланды. Еш бұйрық жоқ. ОКД-шниктер сол қалыптары тұр. Әлсін-әлсін алаң жақтан үлкен-үлкен топтар көрінгенде, жігіттер бұйрықсыз-ақ қызыл шүберектерін шешіп, қайта байлайды. Әсет сонда өзінің осы ит тірлігіне зығырданы қайнап, іштей мырс етіп күліп жіберген. Көз алдына әлдеқашанғы бір кинодан көрген көрініс елестей қалғаны. Азамат соғысы жүріп жатқан кез. Орыстың бір селосын біресе ақтар, біресе кызылдар басып алады. Сол селоның старостасы ақтар келсе, ақтың, қызылдар келсе, қызылдардың бас киімін киіп қарсы алады.

	Бір кезде шүберектерін шешіп, қайта байлап үлгергенше қалтарыстан ит жетектеген, үсті-бастары сауыт-сайман, рәзіңке шоқпарлармен жарақтанған жиырма-отыз солдат шыға келді. Әскері адам өлтіруге, иті адам талауға әбден үйретілген империяның қанды қолдары бұларға бірден дүрсе қоя беріп, ту-талақайын шығарды. Өздеріне соқтығар деген ойдан аулақ жасақшы жігіттердің сойылға жығылғаны жығылып, жығылмағаны иттердің аранынан қашып барады. Үш-төрт солдаттың алдына түсіп жан ұшыра қашып келе жатқан Әсет төбеден ұрғандай тұра қалды. Құлағына қарындасы Бақыттың шырылдаған үні шалынғандай. Жоқ, жоқ, ол емес... баяғы суыр үні ғой. Сол! Айнымаған өзі! Екі сауытты әскер әкесінің құны қалғандай екілене, қардың үстінде жатқан жас қызды тепкілеп жатыр. Әсет жан ұшырып арашаға түсті. Солдаттар оған жабыла кетті... Есін емханада жиды.

	Басы жарылыпты, сандарында ит тістерінің іздері бар. Солдаттар тепкен болуы керек, денесі көк ала қойдай. Емханаға милициядан тергеушілер келіп іс қозғады. Әйтеуір кейін алаңға өз еркімен келмегенін бірге тұрған милиционер арқылы зорға дегенде дәлелдеді. Соның өзінде тергеушілердің айтуымен «кім ұрғанын білмеймін» деп өтірік қолхат беруіне тура келді. Жастардың көбі-ақ кінәсіз болса да, аланда ұсталғаны үшін сөзге келмей оқудан шығарылды. Көбінің ісі комсомол қатарынан шығарылудан басталып, аяғы сотпен тынып жатты.

	Жиналыстың шешімін жұрт күні бұрын біледі.

	Милицияға түсіпті, аланда болды десе болғаны, басқа дәлелдің керегі жоқ. Әр адам өзінің сол бір тізімге ілікпегеніне тәуба кылды. Оқу деп қалаға армандап келген жастардың тағдырына қараған не өкімет, не қоғамдық ұйым болмады... Оған қоса «үш әріп» қызметкерлері студенттерді кезек-кезек шақырып ап, алаңнан түсірілген үйме-жүйме фотосуреттен танитындарының аты-жөнін сұрап әлек қылды. Мұғалімдер студенттеріне, студенттер ұстаздарына жасырын мінездеме жазды. Үлкен де, кіші де бір сәт белгісіз жойқын қара күштің шырмауына түсті. Адамгершілікті пендешілік женді. Бас амандау үшін басқаның үстінен өтірік айтуға тура келді. «Бір елі ауызға - екі елі қақпақ» күн туды. Қақпақ қойсаң - кұтыласың, қоймасаң - тұтыласың. Әр адамның ішіндегі қастерлеген жақсылығы өліп, үміті сынып жатты. Ең қиыны - олар өзін-өзі өтірікпен алдаусыратты, қиянатты істерін қиюын тауып, қилы сылтаумен ақтауға тырысты. Сезім сарқылып, сағыздай созылған төзім қалды. Зиялы қауым деп жүргеннің ілуде бірі болмаса, көбісі-ақ кімнің егіні піссе, соның торғайына айналды. Қым-қуыт сағым тіршілік басталды...

	Әсетті сол бір қат-қабат оқиғалы қаралы күндер енді басқа адам етті. Дүниеге, ортаға деген көзқарасы күрт өзгерді. Жан дүниесінде әлдене үзіліп, әлдене сынды. Бұрын мән бере қоймайтын ұсақ-түйектің өзіне ойлана қарайтын болды. Жиналыс дегенге сылтау тауып бармады. Өзін қылмыс істегендей, әділетке арашашы бола алмағанына кінәлі сезінді. Тіпті, тамыр қуалаған қанмен бірге, іште, жан түкпірінде әлдеқандай өзгерістер, жаңғырулар жүріп жатты. Сол жанғырық, сол жаңалық - оны өзі бұрын сезбеген, мүлде түйсінбеген өзге бір тылсым ой тұңғиығына батыра берді, батыра берді.

	Желтоқсан ызғары Әсеттің жан-дүниесіне өзгеше бір өзгеріс әкелді. Жел лүп етпейтін тымық күндері үлкен тоқтау қара сулар болмаушы ма еді. Сол беті бүлк етпей жатқан судың айдынына тас атсаң шәт-шәлекейі шығып, талайға дейін толқып, дірілдеп тұрып алады. Содан бері сол қара судай Әсеттің жаны да астан-кестен бір мазасыз күйге түсті. Өзі өшi бардай тепкілеп өлтірген суырдың ақшиған ашық қалған көзіндегі: «Не жазығым бар еді, саған адамзат», - деген өлі сұрақ қайда барса да кес-кестеп тұрып алды. Аттаса алдынан шықты...

	Өмір деген арқыраған асау өзен. Біреулер сол өзеннен қиналмай-ақ өтер, ал енді біреулерге сол өзен қияметтің қыл көпіріндей көрінер. Адамзат - жалған дүниеге жылап келіп, жылап кетер... Тәніңнен қонақ жан «қош!» - деп ұшқанша, пендесі Жер-Ана қойнына қайта кіргенше, әркім ар деген ұлы қазының алдында өзінше есеп берер. Мүмкін, бүгінгі бұлыңғыр тіршілік - қазіргі мыңжылдықтың соңғы жүзжылдығының соны, өтпелі дәуірі болғандығынан да шығар. Біздер білмейтін әлдебір құдіретті Ұлы күштің өзі жаратқан табиғатпен есептесетін кезеңі де осы шығар. Адам - қай заманда да, тіпті, тас ғасыры мен қола дәуірінде де адам болып қалған жоқ па. Бірін-бірі қадір тұтып арулап көміп, қиыспас құрдасы, сыйласқан сырласы тұтып, сол әдетін ұрпағына қалдырып, рухани дүниені жоғары ұстады ғой. Тек кім болса да адасып, өмір діңгегінен алыс кетпесе, өскен мәуесінен шалыс түспесе болғаны да... Бірақ біреулер сол жолдың ту басында, енді біреулер соңында, жырасында адасады. Бүгінде сол өткен өмірінің ойы мен қырына, ашығы мен қалтарысына көз сап отырса, азғантай тірлігі ішінде істеген тиянақсыздығы, ар кірлетердей абыройсыздығы жоқ сияқты. Ертелі-кеш есінен шықпайтыны сол... сол өлген суырдың көзі! Сол қатыгездігіне іштей жауап іздейді. Иә, тапты!

	Бала күнгі үлкендердің аузынан естіген бір анызы есіне сап ете түсті. Ерте заманда улы дала төсінде ғұмыр кешкен бір ғұлама көздің құрты қу дүниеге бола елін сатқан сатқындарды шетінен суырға айналдыра берсе керек. Суырды «адамнан азған» деген аңыз да әне, содан қалған. Олай болса, Әсет те адам өлтірген. Өлтіргенде де, азғыны мен саткынын өлтірген. Өзін-өзі жұбатты. Жұбатты дегені болмаса, ойы оңға, қиялы санға бөлініп мазасы қашты. Ойының әлдебір түкпірінен жылт еткен әлдебір мазаң ой: «өзiндi өйтiп алдама, өлтірдің бе, бітті! Өлтіргенің азғы ма, адат ма, бәрібір» деп бeдірейіп бет бақтырмады.

	Әсет оз ойынан шошып кетті. Өзіне өзі ызаланып, жиіркенішпен қарады. Өзін-өзі жек көрді. Жүректі жаралаған сол қатыгездік қайдан келді? Қатыгездік тек қана жан адамнан мейір көрмегендерге, тауда туып, таста өскен, ағайыннан жырақ өскендерге ғана тән емес пе еді? Жел соққандай ашық жатқан аяғы мұздады.

	Міне, қанша уақыт өтсе де жүрегі құрғыр сол бір күннің айықпас күнәсін айнытпай көз алдына көлденең тартады да тұрады. Уақытқа тәуелсіз оқиғалар, суырдың өлімі, желтоқсан оқиғасы қазіргідей көз алдында. Жай жара емес, жан жарасы, мүлде жазылмайтын жара. Көңілі кешірсе де, жүрегі Әсетті кешірмеді...

	Мүмкін, өткенді қазбалай бермеген жөн шығар. Сөйтсе, ескіре келе еленбей қалар, кім біледі... Мүмкіншілік барда дүние тауып, ештеңе ойламай, рахатқа батып, тіршіліктің қызығын көре берсе қайтер? Ақшаға қайда да бостандық, қайда да жол ашық емес пе? Бүгінде сатылмайтын ештеңе жоқ, қызмет, әйел - бәрінің де кұны бар. Тек ұятынды ұмытып, арсыз болсаң болғаны... Бәріне ұят кедергі... Әсет астан-кестен шым-шытырық ой иіріміне шырмaтыла берді. Күйің жаман болса тәнің тозатыны, көңілің жаман болса жаның тозатыны рас екен-ау.

	... Мен осы өзіммін бе, өзім емеспін бе? Қалайша өзгеріп кеттім? Сезімталдық болмаса, сезіктілік, секемшілік қашан тән еді маған? ... Ол қозғалыссыз жатқан күйі үрейден арылып, көзін жұмып, біраздан соң қайта ашты. Бойын тез жиып, өзін-өзі қолға алып, алдына арман, өз жүрегінен соған жетер сенім таппаса, өмірінің өксігені, жігерінің құм болғаны. Онда өзінді құрдымға кеттім дей бер. Ар бұйрығы - бар бұйрықтан ауыр. Егер де сол бұйрыққа құлақ аспасан, тарпаң тағдырың қай тығырыққа тірерін кім білсін. Сонда не істемек? Қайда барарсың?.. Ойына бақытты балалық сәттермен бірге бүгінгі күннің сергелдеңі қатарласа кел-ді. Қанша уақыт отсе де ештеңе ұмытылмайды екен-ау. Жарайды, еткен - есте, болашақ - қиялда. Сонда бүгінгі күн қайда? Жәй әншейін күйбің бе? Неге күнделікті өмірдің біз үшін мәні жоқ?.. Әсет түтігіп кетті. Іштегі сұр жылан қайтсе өледі? Бар күшімен бір түйін болып, ішкі дүниесіне бет бұрды. Ойының әсерінен қан қысымы көтеріліп, тамырлары білеуленді. Көптен бергі ой өлкесінде өсіп келе жатқан белгісіз құбылысы өз тірлігінен белгі берді. Міне, әлгі пәле іштен сыртқа шыққысы келгендей, бұлқынып-бұлқынып қояды. Өзінің бұл өмірде бар екенінен хабар бере бастағандай. Елес қайта ғайып болды. Көңіл-күйі осылай нілдей бұзылып, судай сұйыла берсе, түбі жақсылыққа апармас. Ақылынан ауыса ма, әлде өзін жұбату үшін аз да болса алдарқату үшін ішкілікке салынып, содан тыныштық таба ма, кім білсін?.. Болашағын болжайтындай бұл әулие де, әмбие де емес. «Көп айтса көнді, жұрт айтса болдымен» өтіп жатқан өмірай! Октябрят, пионер, комсомол... Қызыл ту астында... біз бақытты баламыз... Отряд. дружина. Айт, два, солға, айт, два, оңға. Дайынсыңдар ма? Әрқашан да дайынбыз! Неменеге дайын?! Не үшін дайын? Оны өзі де білмейді, өзгелер де білмейді. Сол марғау, мәңгүрт көпшілік грузин көсемнің де, хохол көсемнің де, еврей көсемнің де соңына еріп таны айырылды, тығырыққа тірелді. «Ит сорлысы - көшбасшыға ередінің» кебін киіп қалды. Сонда да алақтап жан-жағына қарайтын түрі жоқ. Жосып барады, босып барады... Айналайын Брежнев, бәрімізді бауыр қылып сүйістіріп жіберіп еді. Енді Сталинді қайта тірілтпесе болмайды. Айт, два, левый. Әсеттің денесі біреу төбесінен суық су құйғандай мұздап жүре берді. Сонда бостандық, демократия, егемендік қайда? Азат, тәуелсіз ел болу адамзаттың арманы емес пе? Мың өліп, мың тіріліп, әйтеуір балапандай талпынып тәуелсіздікке қарай қанат қақтық. Иә, біз жаспыз. Жас жетпей ме, жарлы байымай ма? Ертең-ақ қанатымыз қатайып, буынымыз бекиді. Ол сөзсіз. Тәңіріміз бізді ұмытпапты. Елдігіміз, ерлігіміз, тіліміз, дініміз, арымыз өзімізге қайтып оралды. Өңіміз кіріп, жүзімізге күлкі орала бастады ма десек... Көрмегеніміз көп екен. Бәрі бұлдыр, бәрі беймәлім, артымыз түнекке, алдымыз тұманға айналып бара ма, қалай өзі?!

	Казарма іші қапырық. Терезеден біліне бастаған таң жарығы түн қараңғылығының салмағын сілкіп тастап, ондағымұндағы көзге шалына бастады. Үрей азайғанымен өткеннің әлегі көлеңкендей көлбеңдеп қыр-сонынан қарыс сүйем қалсашы.

	Иә, желтоқсан оқиғасынан кейін Әсеттің институтты тастап, армияға кетуіне де осы көңіл-күй көлеңкесі кесірін тигізген. Құтылам ба деген. Сондағы ойлап тапқаны бос далбаса болып шықты. Басымның бостандығын тәрік етсем, өзгеге тапсырсам... Командирдің тұр дегенімен тұрып, жат дегенімен жатсам қайғыдан да, бойды билеген қырсықтан да құтылармын деп ойлаған.

	Міне, жылдан асты, армиясын да көрді, бірақ өзгерген ештеңе жоқ. Бәрі қаз-қалпы. Сырты бүтін, іші түтін мимырт тірлік. Бір жаманшылық келе жатқанын іші сезеді. Неден, қайдан келерін бағдарлай алмай дал. Жайшылықта қас қаққанша өте шығатын күн де өтпей қойды. Арқаның мандымай қоятын мимырт күндеріндей ұзағынан сарылтады. Көңілде күдік. Шашыраған тарыдай бытыраған ой көбейді. Сонғы күндері, тіпті, уақыт пен кеңістіктің зандылығы бұзылғандай. Кенет Әсеттің құлағына жан түкпірінен естілер-естілмес, өліарадағы қараңғыға тұншығып шыққандай үн емісеміс белгі берді. Үн қатты шықпаса да, арман алдамшы, дос дегенің аяр, жақының жат деп тұрғандай оның шекесі солқылдап, сол көзі тарта бастады. Күні кешеге дейін көңіл кірбіңі сәттерінде жүрек түкпіріне бойлап, соған бұйығып, жаны сая тауып тынышталатын. Ал қазір ол қайда барса да, не істесе де мазасызданып, тыным таба алар түрі жоқ. Әйтеуір жанды жеген бір беймазалық... Күн қысқарып түнге, түн қысқарып күнге ұласады. Уақытпен бірге Әсеттің көңіл күйі де мәңгілік айналымға түскендей үйіріле береді.

	Ұлы жаратушы адамдарды өмірінде үш рет сынайды екен. Соған орай сынақтың шарттары да әр түрлі жағдайға сай болады. Негізінен әділдік, тазалыққа бағышталады. Одан дұрыс өтсең қорғаушың - періштең болады. Өте алмасаң... онда сезімің қор, еңбегің сор, сокырдың кебін киіп, айналанды сипалап, айналшық күн кешесің. Көп тобырдан, қорадағы хайуаннан айырман жоқ. Иә, солай! «Айт!» десе үріп, «шайт» десе жусап, қарын тойса қалғисын дегендей...

	Ағарандаған таң терезеден мол төгіліп, ішіне шуағын шаша бастады. Үрей мүлде тарады. Тек құлақтың күңгірі кетер емес. Әсет желкесі тарта берген соң, басын қозғап байқап еді, мойны сықырлады. Құяң ба, не пәле? Ол ой тұтқынынан біржолата шыға алмай, өзінше: «Мен үшін екі үлкен сын сағаты болды, бірақ сол сыннан дұрыс өте алмадым», - деп есептеді. Дегенмен, ер кезегі үшке дейін, соңғысынан дұрыс өтсе, бәрі де орнына келетін тәрізді. Ендігі міндет қайткенде де содан дұрыс өту. Денесі әлі жеңілдер емес. Әсет өзінің ешбір аялсыз шынырауға құлайтын сәтіне таяп келе жатқан нын сезеді. Бүгін-ертең немесе әйтеуір жақын арада, өзіне күш беріп, демеп келген іштегі тіректің біржолата сынары айқын. Өмірі жойқын жарылыстан айнымайтын аласапыран апатқа жақындап қалғандай. Енді бір шалыс адым, арғы жағы қара түнек. Белгісіздік. Жұмбақ дүние ме? Мүмкін беймаза итшілеген жалғанның бейнеті мен қорқынышынан құтылатын мəнгілік тыныштық шығар... Жок, белгісіздік...

	Таң әбден атты. «Тұрындар» деген кезекші солдаттың дауысы шықты. Әлгіндегі ғана тып-тыныш казармада астанкестен қозғалыс басталды. Солдаттар асығыс киініп, жүгіріп сыртқа беттеді. Аландағы взвод командирі оларды сапқа тұрғызуда. Әсет өз қатарына барды. Бас-аяғы жиылған взвод командиріне ілесіп таңғы жаттығу жүгірісін бастады. Ауладан шығып, күнделікті бағытпен казарманы айналды. Студент қыздар жатақханасының қасынан өте бергенде ерте тұрған екі қыз балконнан жігіттерге қол бұлғады. Солдаттар улапшулап мәз болысты. Күнделікті әдет. Тек жаттығу біткеннен кейін ғана командир бүгін әскери тапсырма болатынын, сондықтан азанғы тамақ «сухой паек» арқылы берілетінін, дереу жолға дайындалу керектігін айтты. Әскери тапсырма бір сағаттай жол жүріп, Заречный поселкесіне жеткен соң, үлкен түрменің ауласына кіргенде ғана бұйрық түрінде айтылды. Міндет - сотталған бұзақыларды жазалап, тәртіпке шақыру екен. Қапелімде ешкім де тапсырмаға мән бере қоймады. Әдеттерінше қалжындасып, бей-берекет тұра берді. Тек Әсет қана өзінен-өзі сезіктеніп, сұп-сұр боп, өңі қашты. Ауыр ой құшағында көзді ашып жұмғанша әр бөлімшеге жеке-жеке тапсырма беріліп, бұйрық бойынша операция басталып кетті. Шындығында бұл операция жоспар бойынша солдаттарға тәжірибе жүзінде тұтқындарды ұрғызып үйрету, қатыгездікке баулу. Істің мәнін солдаттар блок-блокқа кіріп, бұйрық бойынша жайбарақат жүрген сотталған адамдарды ұруға кіріскендерінде бір-ақ білді. Бұндайдың талайын көріп, кәнігі болған тұтқындар бірден секем алып, қарсылық көрсете бастады. Барлық жерде жаппай төбелес басталды. Әсет ешкімді ұрмай шеттеп жүр. Төбелескендер бірін-бірі аяр емес. Қолдарына не түссе, сонымен ұруда. Командирлері арт жақтан бәрін байқап, көтермелеп дем бере айғайлап қояды. Әсеттің ол айғайды тындауға мұршасы жоқ. Екі-үш рет денесіне орындық тиді. Сонда да ешкімге қол көтермеді. Бір кезде күш ала бастаған тұтқындар бұларды қоршап, сабай бастады. Жан бермек оңай емес. Әсетке де, қасындағы сылбыр жүрген екі-үш спорт шеберлеріне де шындап төбелесуге тура келді. Арнаулы взводтан алған дайындықтары бар солдаттар енді ай-дүйге қарамай бәрін жапыра бастады. Ақыры төбелес солдаттардың түрмедегілерді жаппай соққыға жығуымен аяқталды. Солдаттар тапсырманы орындап сыртқа шығып, түрме ауласына сапқа тұрды. Бәрі де үлкен қылмыс істеген адамдай түнеріп, жүздері түтігіп қарайып кеткен. Жайшылықта шаршағандарын білмей жайрандап жайдары жүретін солдаттардың ешқайсысында түр де, сиық та қалмаған. Әсет шыдамай, ақылгөйсіп сөйлеген командирімен сөзге кетіп қалды. Командирі ақталған адамша оған қоқилана айғайлап, олардың кеше жұмысқа шықпағанын, сондықтан да бұл жатып ішер жалқауларды тәубесіне келтіргеннің еш айыбы жоғын айтып түсіндірген болды. Бұйрықтың аты бұйрық, - деді, - бұйрық талқыланбайды! Түсіндің бе?..

	Енді екі-үш айда әскери қызмет те бітеді. Тезірек бітсе екен. Жол бойындағы ағаштардың басында отырған көп қарға әлденеге қуанғандай қарқылдай ұшты... Әскери машиналар сап түзеп тас жолмен қалаға зуылдап келеді. Ол басын шалқалап кузовтың бортына сүйенді. Шекесі солқылдап, көзін жұмған күйі біраз отырды. Құлаққа жел шақырып, бір қалыпты гүрілдеген мотор дауысы ғана естіледі. Көзін ашып менірейген бойы аспанға қарады. Солдаттардың бірі терең күрсінді. Кенет Әсетке аспандағы бір шөкім ақша бұлт жақында ғана Семей полигоны туралы деректі фильмнен көрген кеңістіктегі атом бомбасының жарылысына ұқсап кетті. Көз алдына сол жарылыс кезінде тәжірибелік экспериментке арналып байлаулы қалдырған ит келді. Жүні үрпиіп бүрісіп тұр. Машина қала шетіне іліне бере жүрісін баяулатты. Солдаттардың біразы ұйықтап, қалғып-шұғуда. Әсетке қасында жүні жығылып мең-зең күй кешіп келе жатқан жолдастарының бәрінде де сол жарылыс алдындағы итке ұқсаған ортақ күй, айнымас тағдыр бардай көрінді...

	Азап бұнымен бітпеді. Казармаға келген соң «әскери рухты» көтеру үшін жаттығу алаңында маршировка басталды. Солдаттардың жүздеріндегі жаңағы әзірдегі өкініш пен аяушылықты командир тамыршыдай дәл басыпты. Дәл басты да соны ұмыттыруға тырысып, әрі қатігездік сабағын олардың бойына бұрынғыдан бетер сіңіре түсу үшін үсті-үстіне бұйрық жаудырып жүгірте бастады. Таң атқалы тілін тістегендей аш солдатгар ашынып, ашуын керзі етіктен алардай қара жерді тарсылдата, өршелене ұрғылайды. Әсет кеудесіндегі дауыл басылып, бойы сәл сергігендей болса да сол күні көрер танды көзімен атырды. Өкініш пен күдік араласып, жамбасына тас батқандай көп дөңбекшiдi. Кезінде ағасы Саяттың тілін алмай әскерге кеткеніне де қатты өкінді. Ағасының тілін алмайын деген жоқ, басқа барар жері, басар тауы болмаған соң ең ынғайлысы осы шығар деген. Қайда барсаң да Қорқыттың көрі. Ағасына деген реніші де аз емес. Ол да өзімен-өзі болып, өмірден жолы болмай жүрген бір жан. Жиырма жетіге келсе де үйленбей, жоғары білімі болса да шахтада істейді. Сәтсіз махаббаттың отына күйіп, өзіменөзі әуре. Бірге оқып жүрген қызы әлдебір себеппен өзінің бір жолдасына тұрмысқа шығып кеткен. Содан бастап Саят күрт өзгерді. Бұрын ақкөңіл, ойын-тойдың сәні, қалжыңбас, жүрген жері думан азамат бір-ақ күнде өзгеріп шыға келді. Басқа ешкіммен көңіл жарастырмады, көз де салмады. Міне он шақты жыл болды, сұр бойдақ атанып жалғыз жүр. Әсет те әке-шеше, туыстарына қосылып оған ақыл айтқансиды. Оған ағасы күле қарап: «Саған не жоқ, оқуынды оқысайшы, әр нәрсе өз кезінде болады да», - деп сырғақтап кететін.

	Әсет соңғы кездері ағасын жиі сағынады. Кезінде қатты кеткеніне өзі де өкінеді. Алтынның қолда барда қадірі жоқ. Қандай болса да бірге туғанға жетер ешкім жоқ-ау. Мынау дүниеде боқ жаман, боқтан да жоқ жаман...

	Арада екі-үш күн өтті. Әсет сол сүлесоқ қалпы жүрді де қойды. Әйтеуір, реті келіп, бүгін командирінен «еркіндік» сұрап алды. Ол әскери бөлімшеден шығысымен қаланың ортасындағы моншаға тартты. Жүріс-тұрысында асығыстық бар. Әдетте бірдеңе тындырарда осылай асығатын. Моншада адам көп емес екен, Әсет жақсылап жуынып-тазаланды. Сөйтті де, бес-алты көше жаяу жүріп, мешітке келді. Күн бейсенбі еді. Қалтасында сары майдай сақтап жүрген тиынтебенін шығарып, мешіттің алдында жүрген жетімдерге үлестірді. Өзі ішінен: «Садақа тие берсін», - деп күбіртеп қояды. Көп жылдан бері салынып жатқан мешіттің мұнараларына қарады. Әті бітетін түрі жоқ. Құрылыс тағы біразға созылатын сынайы байқалады. Ол - келген кісілерге құранқатым оқып беруге арналып салынған кішкене құжыраға кіріп, сонда отырған кәртендеу молдаға құран оқытты. Аят оқылып жатқанда бұрынырақта қайтыс болған атасы мен әжесін, басқа да туыстарын есіне алды. Мешіттен шыққанда Әсет әжептәуір жеңілденіп, еңсесі көтерілгенін сезді. Біраз жүрген соң есіне түсіп, жолдастарына ұстара, темекі алу үшін дүкені көп Жібек жолы көшесіне беттеді. Көше бойы ығы-жығы халық. Илеудегі құмырсқадай өріп жүр. Серуендеп, сенделіп жүргендерден гөрі өзгеше бір тобыр қала көшесін жаулап басып алғандай. Ал мына жұрттың сықпыты да, салты да мүлде басқа. Бүкіл қала халқы алыпсатар болып кеткендей, кез келген бұрышта қолына бірдене ұстаған үлкенді-кішілі адамдар. Жақындасаң-ақ, бәрі өзінің затын мақтап, жақынын көргендей жабыса кетеді. Түрлерінде жылылық жоқ, қажыған құр сүлдері мен жылтыраған көздері ғана көрінеді. Жүріс-тұрыстары былай тұрсын, күлкілерінің өзі де жасанды. Жымысқы, жиіркенішті бірдеңе. Ар жағында алдасам, арбаласам деген құлығының құлағы көрініп тұр. Кезінде жақсы кітап іздеген халық бүгінде қу қарынның, обыр құлқынның кұл тобырына айналған. Жүздерінде жақсылықтың, адамдықтың, мейірімнің жылт еткен нышаны болсашы. Бұрын әр адам өзінше бір қайталанбас әлем сияқты еді. Әркімнің өнінен тек өзіне тән тектілік, өзінше тәрбиелік табы айқын аңғарылып тұрушы еді-ау! Қазір пәлен деп айтудың өзі қиын. Сылдыр сөз, сырғақ жүздің ар жағын қалай жобалайсың? Қараңғы үйде тышқан ұстағанмен бірдей тірлік те, әйтеуір. «Аяғын көріп, асын іш, анасын көріп, қызын ал», - дейтін мәтелдің адыра қалғаны қашан! Қазір өз халқынның ұлын да, кызын да өзге халықтан айырып алу қиындап барады. Туған тамырыңнан, өскен өркеніңнен ажырау деген осы да.

	Әсет адамы аздау көшеге бұрыла бергенде алдынан ит жетектеген толық әйел көлденендеп өте берді. Ол иттен сескеніңкіреп, жүрісін баяулатты. Бульдог ит пен әлгі әйелде бір түрлі ортақ ұқсастық бар. Өте бере әлдене ұмытқандай бұрылып қайта қарады: Иә, әйел мен иттің жүріс-тұрысында егіздің сыңарындай ұқсастық барында дау жоқ. Сынықтан басқаның бәрі жұғады екен-ау! «Иті иесіне тартады» деген сөзде жан бар-ау, тегі. Әсет езу тартты. Күлімсіреп, жайлап күрсініп қойды. Кішкентай кезінде өзінің де күшігінен асыраған иті болған. Күшік пен көгершін десе ішкен асын жерге қоятын. Әсіресе, көгершіндердің неше алуанын: почташы, вертун, тресун, шелкун деп орысша аталатындарының не көкесін өз қолынан өткізген.

	Кенет Әсет өзінің атын атап шақырған дауысты естіді. Жан-жағына алақтай қарап еді, ешкім көрінбеді. Дауыс қайта шықты. Сөйтсе, дәл қасындағы жаңа шет ел машинасының рулінде институтта бір курста оқыған, спорт секциясында бірге дайындалған жолдасы отыр. Дауыс сонікі. Бауырымдап құшағын жайып, машинасынан шыға берді. Көптен кездеспеген достар құшақтаса кетті. Досын былайғы жұрт денесіне қарап Алпамыс атандырғанымен азан шақырылып қойған аты - Сағындық. Олар тез шүйіркелесті. Көктемнің түске дейін киіз, түстен кейін мүйіз кезі болатын. Танғы ызғырық ығысып, күн де жылып шеке кыздыра бастады.

	- Әсет-ау, мынау формаң не? «Қызылқалпақ» болғансың ба? Өткенде сені соңғы курстан институтты тастап, әскерге кетті деп естігем. Жаман оқымаушы едін, қай шайтан түртті. Жүдеусің ғой тіпті, тамақ бермей жүрген жоқ па өздері? - Жолдасы бұған біртүрлі мүсіркей қарағандай сезіліп, Әсет іштей қысылып қалды.

	- Береді, береді... неге бермесін! - деді Әсет кәдімгідей сасқалақтай қысылып. - Тіпті, аузыңнан қалады... Өзің қалайсың, бір қалада жүрсек те кездеспегенімізге көп болдыау. Қайдасың, мына жүйрігің құтты болсын, өзіндікі ме?

	- Енді кімдікі деп едің, осы күні біреу біреуге бірдеңесін тектен-текке бере қойғанын қашан көрдің?

	- Игілігіне мін, көрімдігі сосын...

	- Әскерден алатын айлығыннан ба? Одан да ана қалпағынды бер, милициянікінен айнымайды екен. Артқы әйнегіме көрсетіп салып қояйын, ГАЙ ұстамасын... Ха-ха-ха...

	- Баяғыдан кейін милициядан жүрегін ұшып қорқатын болғансың ба?

	Әсет нен Алпамыс бір мезгілде қарқылдап тұрып, ішекқарындары ақтарыла күлді. Сол жағдай үшін Алпамыс институттан шыққан.

	Бірінші курсты бітіріп, студенттік құрылыс отрядына жүргелі отырғанда бұларға «Қазақфильмнің» режиссері кездесе қалғаны. Әлгі неме бұлардың дене бітімдеріне қызықты ма, әйтеуір, тарихи кино түсіріп жатыр екен, соған басты рольдерге сендер сияқты жігіттер керек деп жабыссын. Бұлардың бара алмаймыз дегенімен ісі болмай, өлердегісін айтқандай болып, тіпті, намыстарын қоздырып ақыры көндірді. Институтқа арнайы хат жазып, ССО-дан босатып алды. Сөйтіп, Әсет пен Алпамыс құрылысқа барып, қаражат тапқанның орнына, кино түсіріліп жатқан жерге жүріп кетті.

	Түсіру алаңына тандап алынған жер таудың қойнауы, табиғаты сұлу, адам аяғы аз тиген тамылжыған аймақ екен. Жақын деген ауылдың өзі бес-алты шақырымда. Киіз үй, палаткалар тігіліп тасталыпты, абыр-сабыр біршама халық. «Режиссердің» сөзі дүмбілез болып шықты. Әсет пен Алпамысқа дені дұрыс роль берейін деген ниетті бұлар байқамады. Әрі оларды әкелген пысықай жігіт те режиссер емес, ассистент екен. Операторлар мен артистердің кино түсіргеннен гөрі демалысы, көрші ауылдың дүкеніне шабуылдары көп. Бастапқыда онша қосылмай саяқ жүрсе де бостықтан екі қолын алдарына сыйдыра алмаған Әсет пен Алпамыс та отырыстарға араласа бастады. Артистер бұтарға әлі берілмеген беймәлім жұмысқа алдын ала ақша бергізіп, кеу-кеулеп көпсіте мадақтасып: «осылардан бар ғой, мына деген әртіс шығайын деп тұр! Шықпаса, мына пыштиған мұрнымды бес жерден кесіп берейін... Айда, шап дүкенге!» - десіп, екі күн жуғызды. Тарихи көркем фильм дегендері жай ғана деректі, демеушілердің күшімен қазіргі ауыл өміріне арналып түсірілетін кино екен. Демеуші, заказ беруші - көрші совхоз. Әсет пен Алпамыс сол совхоз директорының әлдеқашан дүниеден өткен батыр аталарының бейнесін жасауға тиіс екен...

	Бір күні совхозда той болып, бұлардың барлығы да шақырылды. «Режиссер-ассистент» тойға тамадалық жасады. Ламбада биінің енді шығып, дүркіреп тұрған кезі. Той кеш басталса да ерте қызды. Жұрт ән айтып, би билеп, ақаннан біраз тастап алған соң көңілденіп кетті мүлде. Бір кезде «режиссер-ассистент» ламбада биін үйретпек болып бір жас келіншекті қайта-қайта биге шақыра берді. Бидің ерекшелігі - бөксе қозғалту. Басқа ешкім билемей екеуден-екеуі секектей бергеннен бе, билері ерсілеу көрінді. Ақыры ламбаданың соңы келіншектің күйеуінің төбелес шығаруымен аяқталды. Әсет араласпай-ақ қояйық десе болмай, қызбалау Алпамыс «режиссер-ассистентке» көмектесті. Той тарқады. Аздап ыңғайсыздық туды. Ауылдың ішіп алған қулары той төбелессіз тарқаушы ма еді, ештене етпейді деп жатты. Артистер кино түсіретін жерлеріне қайтты. Арада біраз күн өтті. Бір күні жолдың шаңын бұрқыратып, екі-үш машинамен киностудиядан партком хатшысы бастаған бір топ адам, жергілікті бастықтар, милициялар сау ете қалды. Түстері суық, өрт сөндіруге келгендей. Келе жиналыс ашылып, тәрбие жұмысы басталды. Жұрт қапелімде ештеңеге түсінбей, «арақ ішпеу қаулысының» бізге қатысы қанша деп дал болып отыр. Әнеугiнгi төбелес ұмытылып кеткен. Кейін білсе, бірден-бірге жетіп, тойдағы ламбада төбелесі жөніндегі сөз ауданның бірінші хатшысына жетеді. Ол: «Ауданда не жаналығың бар, партияның араққа қарсы шешімін қалай орындап жатырсындар» деген облыс хатшысына әңгіме арасында әлгі ламбада үшін болған төбелесті айтады. Тағы бір күні ОК-ның идеология секретары облыс хатшысынан не жаналық бар дегенде, «бәлендей ештеңе жоқ, ламбада биін үйретеміз деп Алматыдан келген әртістер аздап қызыңқырап кетіп төбелесіпті», - демей ме. Сол-ақ екен, бастықтардың телефондары қызып, қызынып алып безілдеп жөнелсін. «Қазақфильмнің» парткомына, милицияға тапсырма берілсін. Ақыры «режиссер-ассистент» пен Алпамысты милиция алып кетіп, жауып тастады. Сөйтіп Алпамыс «тоқал ешкі құдайдан мүйіз сұраймын деп кұлағынан айырылғанның» кебін киіп, байтал түгіл бас қайғы, әртістік жайына қалып институттан шығарылып тынды.

	Әсет нен Алпамыс ананы-мынаны айтып біраз тұрды. - Әскерің қашан бітеді? - Алла жазса, осы майда. Екі ай қазды.

	- Дембльге дайындалған «шал» екенсің. Таңертең жастарды бұйрық оқытып, әтеш қылып шақыртасындар ма?

	- Біздің ондай иттігіміз жоқ.

	- Жарайды, жүр, казармана асықпа. Қазір мен бір жұмысты тындырайын, сосын екеуіміз дем аламыз.

	- Асығып тұрғам жоқ, саған кедергі болмасам. Олар орталық көшедегі қаз-қатар тұрған көп шыны дүңгіршектердің қасына тоқтады. Алпамыс Әсетке сен машинада отыра бер деп, өзі кетіп қалды. Сөйтті де, әлгі дүңгіршектерге кезеккезек кіріп, айналып шықты. Машинаға үлкен пакетпен бірдене әкеліп, артқы орындыққа лақтыра салды.

	- Бүгінгі жұмыс осымен бітті. Енді бір жұма дем алуға болады.

	- Қалай бітті, қызметін жақсы екен.

	- Бәрін сосын айтам, былай қарай шығайык. Олар жеке меншік үйлердің арасындағы ойқы-шойқы жолмен біраз жүріп, темір қақпалы биік дуалмен қоршалған екі қабатты үлкен үйдің қасына келіп тоқтады. Алпамыс әлгі артқы орындықтағы пакетті ашып, пачкадағы біраз акшаны бөлектеп, қалтасына салып, қалғанын алып үйге кірді. Әсет досының нендей қызмет істейтінін айтпаса да іштей жобалады. Бағанағы көтеріңкі көңіл-күй біртіндеп қожырай бастады. Кетіп қалуға оқталып еді, қалталы машинаны тастау да қиын. Кеткенде де бөтен жер, қайда барады? Алпамыс шықты, көңілі көтеріңкі. Рульге отыра бере Әсеттің тізесінен қағып: «кеттік, енді боспыз» деді. Әсет езу тартқан боп, немкеттiлеу, селқос бас изеді. Жаңа «Вольво» газға аяқ тиісімен-ақ зымырай жөнелді. Олар біраз үнсіз отырды, Алпамыс та Әсеттің не ойлап келе жатқанынан хабардар сияқты.

	- Өмір - түлкі, дүниенің қызығын көргің келсе, тазы боп шал. Қолыңнан келсе, қонышыннан бас.

	- Тапқан ақшаның иісі болмайды дейсің ғой.

	- Дұрыс айтасың. Табиғаттың бергені бар, өзіміздің спортпен айналысқандағы үйренгеніміз бар, бәрі пайдаға асып тұр. Әлгінде шефке де сен жөнінде айттым. Армиян бітісімен бізге кел. Шәй-пәйлігінді былай қойғанда, әрі кетсе алты айда жана «Жигули», бір жылда «Вольво» мінесің. Жиған ақшанды тиімді жерге салсаң, екі-үш жылда ортан қол бизнесмен болып шыға келесің.

	- Рахмет, достым. Менің қолымнан жылатып тартып алу келмейді. Арамдық қып ішкен ас, ішіңе барып тас болмасына кім кепіл. Адал еңбек, мандай термен келмеген нәрсе маған жақпайды.

	- Сен не, періштемісің, әлде пайғамбармысың? Кім ұрламай жатыр? Анау әкелерінен де пара алуға дайын банкирлерің бе, немесе шет елден валютаға арақ пен темекі, «Сникерс» әкеліп сатып жүрген бизнесмендерің адал дейсің бе? Қазір ешкім де таза емес. Былғанбаған ауыз жоқ.

	- Жұрт өлді деп, бәріміз де өлеміз бе енді? Әркім өз арұятының алдында өзі есеп береді. Өтпелі дәуір көпке сын. Кезінде он процент адамның байлығын қалған тоқсан проценті бөліп алып еді, бүгін керісінше, бүкіл халықтың жиғанын ат төбеліндей аз ғана топ қалталарына басып отыр. Тіпті, қазақ жерін қойып, шет елден де сарай сатып алып, мемлекеттің қаржы-қаражатын сол жақтың банкілеріне тоғытып тығып жатса керек. Әйтеуір ел іші гу-гу...

	- Е-е, газеттен оқығамыз... Алпамыс Әсетке қарап мырс етіп күліп қойды.

	- Білсең өзің айтшы, пәлсапа мен тарихтан аяқтыға жол, ауыздыға сөз бермейтінсің. Біресе Америка жолына, біресе Корея жолына түсеміз деп танымыз айрылды. Қайда сондағы оңғанымыз?

	- Тапқан екенсің білгішті. Мен де сен сияқты институтты бітірмей шығып кеткенмін.

	- Сонда да не ойлайсың?

	- Меніңше, дүниедегі барлық құбылыс бірін-бірі біржолата жоққа шығармауға тиіс. Мысалға француздар күні бүгінге дейін революция кезіндегі Бастилияны алуды атап өтеді. Қай халық та өзінің тарихынан безе алмайды, ол жақсы ма, жаман ба - сонікі, тек қана сол халықтың мандайына біткен тағдыр, талайы. Ал бізде болса, бәрі керісінше, бір революцияны жетпіс жылдан кейінгі екінші революция түгін қаздырмай жоққа шығарып отыр. Сондықтан біз тығырыққа тірелдік, капитализмнен социализмге өту жолын таптық, ал бірақ әлі ешкім социализмнен капитализмге өту жолын көрсете алмай келеді.

	- Міне, көрдің бе? Бұны катаклизм, хаос дейді. Сондықтан мұрының барда сіңіріп қал. Мүмкіншілік барда ақша жинап, капитализмге кетіп бара жатқан поездың соңғы вагонына іліксек іліктік, ілікпесек ана тоқсан процент жалаң аяқ кедейіннің ішінде қоржынымызды арқалап біз де қаламыз.

	- Жарайды, қойшы, басты қатырдың. Бір сөзбен айтқанда бизнесменсің бе, рэкетсменсің бе, кімсің?

	- Екеуі де.

	- Институтқа түсуге дайындалып, абитуриент болып таң атқанша сырласқан армандар құмға сіңген судай жоғалды де. Білгір маман, жақсы спортсмен болып елімізге, халқымызға адал еңбек етеміз демеуші ме едік? Ал кейін институтқа таныстық арқылы түскендерді арамсыңдар деп ұратынымыз қайда?

	Үнсіздік орнады. Алпамыста да әлгіндей даурыға сөйлеу жоқ, қабағы қатып, жас кезіндегі әдетінше ерні бұртия қалыпты. Әсет досын ренжіткісі келмеді, сөзін әрі жалғастырды.

	- Акша деген, әрине, көздің құрты, талтандап басып, ешкімге жалгандап қарамайсың. Ақша - бостандық дегеннің де жаны бар шығар. Бірақ мен ақшаға табынып, оны Құдайдай көруге қарсымын. Адам рухына жететін не бар? Бассыз, білімсіз, мәдениетсіз қандай қоғам болмақ? Қарыннан жүрек әрқашан жоғары емес пе?

	- Сен баяғы күйінде қалыпсың. Кім біледі, сенікі дұрыс та шығар. Тіршіліктің күйбеңіне көндікпейтін кім бар, уақыт көрсетер. Ал, бүгін дем алайық. Сені командиріннен сұрап алайын. Таң атқанша рахаттана құмарымыздан шығайық.

	- Cұрап алғаны қалай? Маған кешкі жетіде казармада болу керек, тәртіп солай.

	- Әй, қойшы. Кездескенімізді атап өтеміз. Командиріңмен өзім-ақ келісем. Олар да - пенде. «Чегистен» қыздар аламыз. Ақшан барда қалтанда, талтандасаң талтанда.

	Алпамыс алпамсадай денесімен рульді ұстаған күйі қозғалақтап билей бастады.

	- Баяғыда сен Вергилий жазыпты, Макендонский бір түнде он қызбен бірдей болыпты деуші едің ғой... Қалай еді өзі?..

	- Қайдағыны сен де ұмытпайды екенсің. Ол - Мишель Монтенің «Вергилий поэзиясы» деген еңбегінде Римнің Прокул атты императоры жөнінде жазғаны ғой. Өтірік-шынын кім білсін.

	- Сол, сол. Ал бізбен жұмыс істесең, сенде одан да көп әйел болады.

	Әсет еріксіз күлді. Жүзіндегі ащы күлкі жауыннан кейінгі шалшықтағы судай аз ғана тұрды да, ілезде ғайып болды.

	- Рахмет, достым. Не болып кеткен саған? Мүлдем өзгеріп алыпсың...

	- Уақыт өтіп барады, уақыт.

	Көп жылдан кейін кездескен достардың сөздері онша жараса қоймады. Алпамыс болмаған сон, олар рестораннан түстенді. Досының «Чегис» дегені шетелдіктер сатып алып, атын өзгерткен «Қазақстан» қонақ үйіндегі ресторан екен. Содан соң Әсет Алпамыспен қоштасып, біраз қала аралады. Бойы женілдеп, жүзіне күлкі оралды. Ол денесінің жеңілдігін мешітке барып Құран оқытқызып, жетімдерге садақа беруімнен деп есептеді. Студент кезінде қанша шаршап ұйықтап жатқанда да, оянатын кезде әлдебір сезім түртіп оятатын. Ұйқысы қанбаса да, жан дүниесі шайдай ашылып, көңілді тұратын. Өзі сол дауысқа сенетін, оны «құдіретті күшім, пірім» деп есептейтін. Көбіне ол күш оған ата-бабаларының жебеп жүретін аруағындай көрінетін. Әсіресе, өзін кішкентайынан бауырына салып өсірген әжесінің аруағы деп ойлаушы еді. Бірақ кейін бәрі өзгерді. Жанға женілдік, тәнге күнәкылық әкелетін бұлақтың көзі біртіндеп бітеле берді. Әсеттің денесі шау тартып қағылездігінен айырылып, көңілін үнемі мұң басатынды шығарды. Қанша еңсесін көтеріп желпінейін десе де, шамасы келмей әлекке түседі. Әсет жүріп-жүріп, жолдастарының аманаттарын алып, көрсетілген уақытынан бұрын казармасына кетді. Демалыс күні де атқан оқтай зымырап өте шықты.

	Әсет өзі де қобалжып, әне-міне елге қайтамын деп жүргенде, комиссариат пен емхананың мөрі соғылмаған «Саят қайтыс болды» деген тілдей жеделхат келді. Әсет жеделхатқа сенерін де, сенбесін де білмеді. Есің кіріп, етегінді жапқаннан бастап, көрмейтін сұмдығын, төзбейтін азабын, естімейтін сөзің бар ма? Мына жаманшылықтөбеден жай ұрғандай есеңгіретіп тастады. Жүрегі алып-ұшып, өзін қоярға жер таппады. Үлкенді-кішілі командирлердің бәріне барып, жағдайын түсіндірді. Бірінің аузына бірі түкіріп қойғандай: «Жергілікті комиссариаттың мөрінсіз жеделхат есепке алынбайды» деп бeдірейін отырып алды. Оны састырған тағы бір мәселе: «Жерлеу екі күннен кейін» деген сөз еді. Бәрінен жанына батқаны еркінің жоқтығы. Өлгеніне бару үшін өзгеге жалынудан өткен қорлық бар ма? Не керек, Әсеттің басына түскен қайғыны түсінген кейбір командирлер ақылдаса келіп, уақыты біткендіктен біржолата жіберетін болып келісті-ау, әйтеуір!

	... Ауылға қарай ұшатын самолет тек түн ортасында ғана екен. Уақыт деген өтсейші. Күндіз әскерден босанғанша айғай-шу, жүгіріспен жүріп, жаманшылықтың мөлшеріне көңіл бөле қоймапты. Енді өзімен-өзі қалғанда суық хабар жүрегін қобалжыта берді. Ерсілі-қарсылы жүрді. Жұрт отырған жерден онашаланып барып көпке дейін өксігін тыя алмай, көз жасын ішке жұлып налыды. Адам жаны неткен күрделі, неткен шытырман, теңіздей тоқып, жағадағы жартасқа соҒылған сайын, беті қайтып басылу орнына ерекпи, өршелене түседі. Әсет ағасының өзгенін, ертең қара жер қойнына енетінін, мәнгі оралмайтынын ойлап, іші қоңылтақсып көп отырды. Бәрі көрген түс сияқты. Ойға сыймайды. Кеше ғана жайрандап күліп жүрген адамның бір күнде мәңгілік жоқ болуы мүмкін емес...

	Самолеттiң ұшар кезі жеткізер емес. Уақыт тоқтап қалғандай. Әсетті реніш, қорқыныш, сағыныш - бәрі қосыла қинап, шаршатты. Жеделхат жеткізген қаралы хабар уақыт өткен сайын жүректі кескілеп, тілімдей түсуде... Ақыры жолаушыларды тіркеу де басталды, самолетке де отырды.

	Түн ортасы ауды. Күндізгі қапырықты ығыстырын, Алатаудың қарлы басынан желмен жеткен ызғырық оның денесін тітіркентті. Жұрт самолетке мінер-мінбестен кейбірі газет оқып, енді бірі қалғуға кірісті. Түн тылсымы кімді болсын қалжыратпай қоя ма? Әсет шаршаса да самолеттiң терезесінен қараған күйі қадалып, қалшиып отырды да қойды. Самолет жоғарылаған сайын жер бетінің тіршілігі көмескі тартып, қалың бұлт тарауға айналды. Ұзамай таң нышаны білінді. Бір кезде көзі ілініп кеткен екен, шошып оянды. Жоғарыдағы желдеткіштен суық жел соғып, бойын тоңазытты. Денесі тітіркеніп, ойдың суығынан ба, әлде бойдың суығынан ба, Әсет тоңази бастады. Бойы сергігендей болды. Ол төменде үдере, ағарандап жөнкіле көшкен бұлттарды көрді. Жүрек бірде орнына тұрмай әлденеге аландай алқына соғып, енді бірде жетімсірей құлазиды. Әсет самолеттен түсе салысымен такси жалдап, бірден ауылына тартып кетті. Екі жүз шақырым жер екі мындай көрінді. Тас жол ауылға қарай суыра тартқанымен жеткізер емес. Жыл жарым көрмей сағынған даласы да, жол бойғы таныс мекендер де - бәрі бәз баяғы қалпында. Бәрі орнында, бәрі күні кешегідей болғанмен бір түрлі алыс, жат... Жаманшылық тек дәл ағасының үйінің қасына келгенде білінді. Жұрт топырлап, бірі кіріп, бірі шығуда. Сендей соғылысқан жұртты көргенде Әсеттің көзіне жас үйірілді. Ішінен «мүмкін емес, жалған шығар, бұны сағынған туыстары тез қайтсын деген амалы болар» деген есек дәме, әлсіз үміттің шырағы лып етіп сөне қалды. Әсет машинадан енді түсе бергенде, есік алдына шыққан қарындасы бауырымдап жылаған күйі қарсы жүрді. Дүние толқып астан-кестен болды... Аяқ астындағы қара жер теңселіп бара жатқандай. Әншейінде барына қанағат қылып көңілді жүретін адамдардың еңселері түсіп, үрпиісіп қалған. Үлкендер жағы «сабыр, сабыр», - дегенше Әсет ештеңеге қарамай, жолындағыларды баса-көктеп үйге беттеді. Үй толған үлкенді-кішілі туған-туысқандар да дауыс қылып жоқтау салды. Бір-екі үлкен кісі: «былай жүр, бауырың мына жақта» деп жабулы есікті аша берді. Керілген ақ шымылдықты көрді. Шымылдық ашылғанда - аққа оранған Саят жатты. Әсет еңкейіп тізерлеген күйі ағасын аймалай сүйе бастады. Ағасы мұздай... Әлден уақытта барып жансыз, сұлық жатқан денеден Әсетті үлкендер зорға ажыратты. Көріскен адамда сан жоқ. Ес-түстен айырылып, көкіректері қарс айырылып қалған әкесі мен шешесі отыр аңырап. Болып жатқан уақиға жаман түс сияқты... Саят алыстағы туыстар келе алмай жатқандықтан келесі күні жерленеді екен. Кеш бата адамдар саябырлады. Тек екі-үш үлкен кісі әлсінәлсін мұз ауыстырып, желдеткіш қойып, мәйіттің бұзылмау қамын жасауда. Күн қапырық. Көрші үйде қабыршыларға тамақ берілді. Әсет не істеп, не қойғанын білмей, мас кісіше жүрді де қойды. Кісі аяғы саябырлаған сәтте ағасының қасына барды. Алғашқы келгендегідей құшақтап сүйген жоқ, үнсіз, қимылсыз жатқан ағасына қарап отырды да қойды... Алдында жұрттың айтқанынан білгені - ағасы өзіне-өзі қол жұмсағанға ұқсайды. Әсет неге олай болды деп тіс жармады, ешкімнен сұрамады. Тіпті сұрауға батылы жетпеді, өзіменөзі болғаны сонша, сөйлеспеді, тамақ та ішпеді. Әсет жайлап үңіліп, ағасының бетін ашты. Саят жұмыстан шаршап келіп, қатты ұйықтаған кісідей шалқайған күйі жатыр. Өзі бойшаң адам, бұрынғыдан да созылып, бұрынғыдан да ұзарыңқырап кеткенге ұқсайды. Әсет оң қолымен ағасының білегінен ұстап, сол қолын оның маңдайына басты. Ағасының мойнындағы көгерген даққа көзі түсіп қатты да қалды. Жылыстап аққан ыстық жас бетін жуды.

	Ет жүрегі елжіреп: «Бұл не қылғаның, қалай бізді қиып кеттің, тым болмаса, артында қалған тұяғың да жоқ...» деп дүрсілдеп соғып тұрғандай сезінді. Көз жасы жапырақтан сырғып түскен тамшыдай тырс-тырс етіп моншақтап Саяттың үстіне тама бастады. Ол тумасымен бірге жүрген шақтарын, іштегі айтылмаған сырларын есіне түсірген күйі бозарып отырды да қойды. Әсет сол сәтте тұңғыш рет Саяттан мәңгіге айырылғанын, бұдан былай онымен кездеспесін, құшақтап көріспесін мойындады. Оны мойындатқан аяусыз ажал еді...

	Ағасының қолын акырын сипап отырған Әсет бір кезек өң мен түстің арасындай хал кешті. Саят кәдімгідей асықпай сөйлеп отыр. Құдды тірі кезіндегідей...

	- Білем, сен де қиналып жүрсің. Адам дүниеге жалғыз келіп, жалғыз кетеді. Тағдыр сызығы жеткен жер осы. Міне, жылы өзенге түсіп ағып келем. Айнала жұмсақ, балдырдай былқылдаған бірдене. Алыс-жақынның бәрі айқын көрінеді. Ойлаған арманын да, туған, туыс, дос-жаран өзіңмен бірге. Жұпар иіс, самал жел... Көңіл де мәңгі көктемдей жас, жайдары... Ағыс барған сайын күшейіп, сендерден алыстата бастады. Қайтқым, кері жүзгім келеді. Бірақ, ол мүмкін емес... Құлаққа ұрғандай тыныштық Саяттың үнін жел қуған желдеткіш қалақшасының сыртылдап айналғаны ғана бұзып тұр. Жел көтерген ақыреттің астынан теміреткенің ағараңдаған дағы бар жалаң аяғы көрініп қояды.

	- Саят өмірге өкпелегенмен, бізге өкпелеген жоқсың ғой! Қара шаңырақ шайқалды ғой. Бұл не қылғаның, ағатай!..

	- Кешіріндер, бауырларым... Мандайға жазғаны сол.

	- Кешіреміз, кешірмей қайда барамыз. Орнынды қалай толтырамыз? Қиналған сәтінде қасында бола алмадым... Саятым, тірегім, сен мәңгіге кеттің. Мен қалдым... енді кіммен сырласам, кіммен силасам? Жалғыздық деген, қу томардай шошайып қалған осы да.

	Саят ұйықтағандай болып жатқан күйі іштей жылай бастады. Көзі кұп-құрғақ. Бір кезде ол інісін құшақтады. Әуелі ұзақ иіскеп, сосын сүйді. Әсет бәрін сезді. Оның да ағасын аймалағысы келіп ұмтыла берді. Түсініксіз бей-жай бірдене.

	Ол ағасының бауырына кіре бергенде еңкейіп құлап барып есін зорға жиды. Мәйіт қозғалыссыз жатыр. Ағасының құшағы, сөйлеген сөзі әп-сәтте ғайып болды. Әсет дел-сал боп ұзақ отырды. Жаңағы көргендері өң бе, түс пе, әлде ақылы ауысардағы елес пе? Түсініксіз бір зат.

	Әсет қатты тонғандықтан қалшылдауға айналды. Екі күннен бері ұйықтамаған ұйқы, шаршағандығы сыр білдірді. Суық мәйіт, ызғарлы жел, құлаққа ұрғандай тыныштық, өзі анық естіген ағасының сөзі, жылағаны арқасын құрыстырды. Желке тұсы инемен шанышқандай бәрі-бәрі жиналып келіп сұғып-сұғып алды.

	Көзі суырып әкетіп барады. Құлағы күңгірлеп, басы мәңгірді. Неге екені белгісіз, ойына баяғы өзі өлтірген суыр түсті...

	Тұла бойын үрей билеп алды. Тән өлгенмен жан өлмейтініне Әсеттің көзі анық жетті. Ол ағасының қолын кеудесіне ақырын қайта қойған күйі буыны құрып, босап орнынан әзер тұрды да сыртқа беттеді. Ту сыртынан өзіне қадала қараған көрінбейтін елес көзқарасын арқасымен сезді... Әсет сол шыққан бойы үйден алысырақ кетіп жараланған тағы аңдай ерсілі-қарсылы жүрді де қойды. Ағасының тірі кезіндегі бейнесі, сөздері, есінде ерекше қалған басқа қылықтары көлбендеп тұрды. Бұрылып үйіне қарады. Барлық терезеден жарық көрінеді. Бірақ бұл таң атқанша думаны тарамайтын, күлкісі тыйылмайтын той-томалақтың жарығы емес, адамдардың еңсесін басып титықтатқан аза түнінің жарығы.

	Уақыт кеш болса да ешкім ұйықтаған жоқ. Олар әдет бойынша мәйітті күзетуде. Үй қасында әне жер, мына жерде екі-үштен қосылып ақырын сыбырласа сөйлескен туыстар, көршілер. Ақсақалдар жағы жерлеудің рәсімімен сүйекке түсетіндердің, қабіршілердің тізімін жасап, өлімді жөнелту жабдығымен әуре. Күрсініскен көптің түрінде қайғының қалың табы бар.

	Әсет жүресінен отыра, сырттан Саят жатқан терезеге қараумен болды. Іші-бауыры езіледі... Егiле жылайды...

	Ол көптен бері бұлай жылап көрмеп еді. Қатты ренжісе де жүрегі шаншып, жатып қалатын әдеті еді. Әсет кішкентай кезінде әжесімен бірге нағашыларына барып, сол ауылдың өзі шамалас балаларынан шапалақ жеп, жылағаны бар. Шапалақтың қаттылығынан емес, бөтен жер болғандықтан өзіне жазықсыз жапа шектіргеніне ыза болып дәрменсіздіктен, есе қайтара алмасын біліп қорланып жылаған.

	... Міне, ағасы қайтпас сапарға кетті. Тағы да дәл сондағыдай дәрменсіздіктен ағылған көз жасы. Қасында болсам қайтер едің, мүмкін мені қимас па едін, өзің үшін болмаса да, өзге үшін өмір сүрер ме едің...

	Келесі күні түсте Саят үйден шығарылды. Мұп-мұздай жансыз денеден ауыр бұл әлемде ештеңе жоқ шығар. Адам жарық дүниеге өмір сүру үшін келеді, бірақ өмірдегі күнделікті күйбеңмен уақыттың зымырап, қалай өте шыққанын білмей де қалады. Өмір өзегінің өзінде мұңға толы, ешбір жауабы жоқ беймәлім бір сұрақ бар. Адамзат баласы әлі күнге сол сұраққа жауап таба алмай әлек. Япырмай, неге адам мың жасамайды екен. Күннен қызу, жерден нәр алып жүре берсе, жүре берсе... Бірақ ішкі дүниедегі аласапыран сабасына түспей, иығыңнан басқан зілдей ауыр жүктен қайда қашып құтыларсың? Қашқанмен құтқара ма? Саят та өз орнын табу керек еді. Өмір айдынында еркін қалқу үшін, алаңсыз ләззат құмарынан шығу үшін жүзе білмесең бола ма? Өмірдегі өз орнынды табу, сол өмірдің керектігі, тым болмаса титтей ғана тетігі екендігінді сезіне алмасаң, қу тірлікте не мəн, не сән бар?

	Жұрттың айтуынан естігені - бір айдан бері жер бетіне тырс етіп тамшы тамып, жауын жаумапты. Аяқ асты бұрқыраған майда шаң. Жел лүп етсе, атқа мініп ақ құйын құтырады.

	Кенет бір шөкім бұлт күннің көзін жапты. Көленке зират басында Саятты жерлеп жатқан кісілердің үстіне түсті. Іле жұрттың азасына ортақтасқандай алыстан шыққан зеңбірек дауысындай күн күркіреді. Ортада жатқан ағасының аяқ жағында салы кетіп салбырап отырған Әсет басын қалт көтеріп аспанға қарады. Әлгі күркіреген үн оған жоғалтқанынды енді жерден емес, аспаннан ізде дегендей ишарат жасады... Кешегі ойнап-күліп, тірлік жасап жүрген адам бүгін марқұм. Оны жұрт мәйіт деп аттандaрып, қара жердің қойнына беріп, көміп те болды. Күндегі кеше ғана өмір оты көзінде ойнаған, тамырында тірлік қаны тулаған адам енді төмпешік топыраққа айналды...

	Қара жер өлімге қашан тойған. Қаралы күндер өтіп жатты. Құлазыған аңызақ жел жас қабірдің топырағын кеберсітіп, дегдіге бастады. Әсет үй-іштерімен таңертең күн шықпай, кешке күн батпай зиратқа молда апарып құран оқытады.

	Бір құдірет бізді өмірге жолдайды,

	Біз өмірді түсінбейміз - Сол қайғы.

	Бақыт үлкен болған емес, шынында,

	Ал қайғының кішкентайы болмайды, -

	деген Қадыр Мырзалиевтің сөздері көкейге келеді. Саятқа ең көп қайғырған - анасы Айжан. Уақыт өткен сайын адамдар да зат сияқты тозып ескіреді. Біреу ерте, біреу кеш қартаяды. Орындалмаған арман да қайғыға айналып, бара-бара алыстап, бұлдырай береді де, адамды ерте қартайтады екен. Айжан ұлынан айырылғаннан кейін өзіне-өзі дұрыстап келе алмады. Шашы сиреп, сұйылып, мәңгіріп бір нүктеге қарап отырады да қояды. Онаша қалғанда Саяттың суреттерін ақтарады. Үнсіз отырған әр суретке ұзақ қарайды. Толғанып ойға берілетіні соншалық, көз жасының бетін жуғанын да сезбейді. Көзі мұнды болғанымен, көңілі әлдеқайда. Бауыр еті перзентін қиялында көріп, бауырына басқандай. Тіпті, күні кеше ғана жер қойнына бергеніне сенбегендей бей-жай, күңгірт күн кешеді. Бертін келе молая түскен әжімдерінің сай-сайын қуалай аққан мөлдір жас Әсетке кейде сарқылмайтын қайғы бұлағына ұқсап кетеді. Анасын аяғаннан өз ойынан өзі қарап отырып түршігеді. Кей түндері анасы түсінде сөйлеп, таң атқанша ұлының атын атап шақырып шығады... Көздің жасы ажалға араша тұрар болса, талайлар арманда кеткен боздақтарын баяғыда-ақ тірілтіп алар еді. Тек тірі пенденің шыбын жаны қиналады да...

	Сол бір қызығы да, қуанышы да жоқ бір өңкей сұрқай қорғасындай ауыр сұрғылт күндердің бірінде кім әкелгені белгісіз, қолына «Работница» журналы түсті. Журналдың «Поэтикалық дәптер» бетінде жиырма жеті жасында өмірден өз еркімен кеткен Вадим атты ұлының өлең жинақтарын Галина Сверканова деген ана жариялатқан екен. Вадим де өмірден өз орнын таба алмай, «Әйтеуір» тірлік жалына жармасып өмір сүргісі келмепті. Вадим бір өлеңінде былай депті:

	Бросьте в костер Джордано –

	Вот вам данные.

	Он в костре краснокожий –

	Вот возможность. Он не выйдет оттуда к вам,

	К вашим ртам ик вашим богам.

	Он горит и сегодня и завтра,

	Не зовите пожарников.

	Мəнгі от болып жанып, адамзатқа жылу әкелуді ол да армандапты. Оның да артында анасы қалды. Журнал бетіндегі жылы шырайлы, сұту мұртты жігіт те Саятқа егіз тамшыдай ұқсас еді. Уақыт өтер, он, тіпті, жиырма жыл да бір күнгідей болмас. Тек дүниеден түрлі себеппен ерте қайтқандар соғыста өлген солдаттардай мәңгі қартаймай, жас қалпында қалады. Саят та тоқтап қалған сағаттай, өзінің 27 жасында мəнгі тұрады...

	Үйдегілердің бәрі де түні бойы кірпік ілмей дөңбекшіп, таң ата шаршап талығып барып ұйықтады. Төсектеріне қайғымен қисайып, күпті көңілмен оянады. Бір-бірлерін жұбатқылары-ақ келеді. Іші-бауырлары елжіреп, не дерлерін білмей жаутаңдап қарай береді. Жүректегі қайғыны шолақ тіл, олақ ой жеткізе алмастай... Әсет бірде түн ортасында әлденеге елегiзiп басын көтергенде бөлмеде ерсілі-қарсылы жүрген бір кісіні көрді. Ол ағасының бөлмесінде, соның кереуетінде жалғыз жатқан. Көзі қараңғыға үйреніп, бажайлай қарағанда әлгі жүрген кісі өзінің ағасы Саят екенін таныды. Иә, сол. Үстінде көк трико, жұқа ақ футболка, аяғында өзі жақсы көретін жұмсақ аяқ киімі. Өзі бір жаққа асығулы. Саят жұмыстан кейін үйде жүргенде осылай жеңіл киінуді ұнататын. Әсеттің не қимылдауға, не сөйлеуге дәті жоқ... Содан екі-үш күн бойы ол өзіне-өзі келе алмай жүрді... Түс - уақыт уысында кеткен, сарғайып сағынғаныңмен кездестіретіні шын екен. Айға татыр күндер, жылға татыр апталар сарсылтқан сағаттар азап үстіне азап жамап баяу сырғып өте берді.

	Енді бірде жол жүрмек ниетпен Әсет зиратқа әкесімен таңертең ертелете барды. Өзен жағасындағы ауылдан алысырақ қыр үстіндегі зиратқа бару да бастапқыдай емес, үйреншікті дағдыға айналды. Алғашында құран оқығанда оған топырақ қозғалып, көтеріліп келе жатқандай көрінетін. Адамның көндікпейтіні жоқ екен. Зираттан қайтқан туыстар тасаға бұрылғанша біріне-бірі білдірмеуге тырысып, арттарына жалтақтап қарай беретін. Бәрі де бауырларын қара жерге қимай амалсыздан ауылға беттейтін. Әсет қалаға аттанар күні күн бұлыңғыр еді. Ол автобусқа үлгеру үшін әкесін тоспай жалғыз асыға басып келе жатты. Аялдамаға барар жол бойында өңшең бір жатаған үйлер бар. Автобус аялдамасында тұрған Әсет жан-жағына көз салып еді, көз алды бұлдырап сала берді... Анадай жерде өзіне қарай келе жатқан ағасы Саятты көрді. Жүрегі алып ұшып, жүгіре жөнелгісі келді. Саят сол кәдімгі тірі қалпында, жылы шыраймен асықпай күлім қағып келе жатыр. Тек шашы өсіңкірегені болмаса, бәз баяғы қалпы, үстінде күнделікті жұмысқа киетін жұпыны киімі. Қалшиып тұрып қалған Әсет көзін уқалап жіберіп қайта қарап еді, ғажап - ештеңе жоқ, зым-зия. Мектеп қоршауының селінген бағанасы ғана тұр...

	Өз көзіне өзі сенбей айналасын тағы шолды. Бәрі-бәрі баяғы қаз қалпы. Алыстан мүлгіген таң тыныштығын жарған трактордың барылы естілді. Таңертеңгі дымқос ауа жыртылып айырылды. Әсет бойында ешбір сезік білінбесе де, автобус аялдамасынан артына жалтақтап қараумен кетті.

	Содан қалаға жетіп, құрылыс материалдарын іздеуге кіріскенше, Саятты ойлады. Сағыныштың қасіреті қайда барса да қыр соңынан қалмады.

	... Сәті түсіп, достарының арқасында өзі іздеген қажет кұрылыс материалдары түгел табылып, ісі оңға басты. Достардың адал сыйласып, бір-біріне тілектес болып, шама-шарықтарынша қиналғанда қол ұштарын бергеніне жететін не бар. Әсетке қалада тұратын Шаттық, Мұрат, Болат, Жасұлан, Сәкен деген достары қайғысына ортақтасып, қолдарынан келгенше уақыттарымен санаспай көмектесті. Жалға КамАЗ машинасын шақыртып алудың да реті онша қиынға соқпады. Олар соңында тіркеуі бар КаМАЗ-ға кірпіш, тас қиыршық тиеп, кешігіңкіреп, намаздыгер шамасында қаладан шықты. Әсеттің қаладағы жұмысының бітуін тосқандай, ауа райы да бұзылып сала берді. Батып бара жатқан күннің қызарған бұлттарын желпілдете қуып, Ерейментаудың жеті есігінен шыққан қоңыр жел аңқылдай соқты. Бұлт қоюланып, жауынның иісі білінді.

	Шілденің қапалы, қапырық күні аяқталып, қоңыр салқын кешкі ауа тынысын кеңейтті. Иықтан зілдей жүк түскендей дене де жеңілдеп сала берді... Ашық кабинаның терезесінен салқын жел ұйтқи соғып гуілдеп келеді. КамАЗ-дың шофері Әсеттің қарындасымен бірге оқыған, ауылдас таныс жігіт екен. Кездеспегендеріне біраз жыл болса да, олар жылы сөйлесіп, ортақ таныстарын сұрасып, жатырқамай шүйіркілесіп кетті. Жол бойғы көлшіктерде қарайған ноқаттай қаз-үйрек қаптап отыр. Сілеті өңірі күндізгі ыстықтан шаршағандай дeлcал мүлги маужырайды. Міне, шоғырланып, қоюлана үйірілген бұлттар тұтаса келіп, жауынның алғашқы тамшылары машина терезесін тырс-тырс ұрғылады. Жауын күшейген үстіне күшейді. Ілезде жол бойындағы ойдым-ойпаттарға су жиналып, кішігірім шалшықтар айнадай жалтырап шыға келді. Тас жол дұрыс көрінбегендіктен машинаның жүрісі де баяулады. Күшейген желмен бірге кабина мен капотты ұрғылаған қатты жауынның тарсылы мотордың үнін басып барады. Терезелер жабылса да дене тоңазыды. Айналаны жаңбырдың ызғар сызы жайлап алған.

	Әсет бар жан-тәнімен, бүкіл сай-сүйегін сырқыратқан суықтан басқа тағы бір белгісіз күшті сезді. Жүрегі секем алып, тізесі суып, әлсіз дірілдеуге айналды. Үнсіздік басталысымен ойынан Саяттың бейнесі шықпай қойды. Өзін-өзі нық ұстауға тырысқанымен жүрегіне қобалжу, көзге шалынбайтын күдік енгенін аңғарды.

	Әсет терезеден аспанға қарап еді. Саяттың келбеті сонау қарауытқан аспан төрінен өзіне көз сап тұрғандай елестеді. Денесі бір ысып, бір суыды. Үрей биледі. Селдете төккен жауын көз жасына ұқсап, терезеден тарамдана ағады. Иә, сол... Саяттың марқұм болып жатқанда жылай алмай, қыстығып шықпаған көз жасы... айнымайды... Жарқ етіп найзағай ойнады, іле артиллерия атысындай дүниені күніренте күн күркіреді. Шофер жігіт селк етіп «біссіміллә» деді. Әсет өз ойымен өзі, үн қатса жылап жіберердей, көз жасына тұншығып отыр. Төңірек қара майға малып алғандай дымқыл, жабысқақ қараңғылық құшағына бөленді. Машина жарығы түскен жол ғана теңбілдене, шұбарыта ағарандайды. Олар ауылға шаршап-шалдығып түн ортасында бір-ақ жетті. Үйдегілер әлі жатпапты. Ертең Саяттың қырқы, бүгін соңғы күн. Зымыраған уақыт. Шофер жігіт те рульмен алысып сілесі қата шаршағаннан ертең зират басына апарып түсірмекші болып, машинаны кірпішімен қоя салды. Әсет те жөні түзу ас ішуге мұршасы келмей Саяттың кереуетіне жата кетті.

	Таң ата ол ұйқылы-ояу күйі бастырылып жатқанын сезді. Қол-аяғы ағаш болып қатып қалған. Үстінен нығарлай басқан салмақ босатар емес. Зілдей басып езіп барады. Тұншығып барады. Салмақтан құтылып оянайын-ақ дейді, бірақ бойын жинауға дәрмен жоқ. Ол қара терге түсіп, жаны алқымына келді. Енді кішкене жатса тұншығары сөзсіз. Жанталасқан ұйқылы-ояу, қас пен көздің арасындағы арпалыс. Құдды үстіне үйдей тас құлап, бұз соның ауыр салмағынан жаншылып бара жатқандай. Уақыт өтпей қойды... Ақыры әлгі алапат күштен босанды-ау, әйтеуір.

	Әсеттің бойы жеңілдеп сала берді. Әне-міне тұрам деп жатып қайта ұйықтап кетіпті. Ол «тұр, неғып жатырсың, Құран оқы» деген бұйрықты үннен шошып оянды. Дауыс үй ішінен естілді... Селк етіп жан-жағына қараған еді, жан жоқ. Бәрі бүгін Саяттың қыркы болғандықтан ертемен зиратқа Құран оқытуға кетіпті. Әсет те жүре киініп солай қарай асықты.

	Дұға оқылып бітті. Мазар салу басталды. Туған-туыс, көрші-қолаң қолдарынан келгенше көмектесуде. Әсеттің қаладағы Шаттық досы Сармантай деген қалақшыны алып келіп, мазар салынып біткенше басы-қасында болды. Абыр-сабыр іске білек сыбанып кірісіп кеткен Әсет уақыттың қалай өткенін де байқамай қалды. Тек Әсетке айналадағы ескі зираттардың тақта тастарындағы көне суреттер көз алмай қарап, қалай бұрылса да соңынан бақылап тұрғандай әсер етті. Ол үлкендердің бейітке сурет салуға шариғат қоспайды деп отыратынының мәніне енді түсінгендей болды. Әсіресе дәп ағасының қабіріне іргелес жатқан екi зираттағы суреттен сескенді. Шөп басқан төмпешік астында осы адам да жатыр-ау деген ойдың өзі өрескел, ақылға қонбайды. Әсеттің көзі әсіресе соның біреуіне ерекше ауды. Зират мұсылмандардікі болса да, «Мария Адамовна» ден жазылған құлпытастан басында ақ орамалы бар мосқал ана күлімсірей қарайды. Түрінен қарапайымдылық пен сабырлық байқалады. Сурет анық, жақсы шыққан. Тіпті көзінен ой тұңғиығында жатқан жігерлілік тайға таңба басқандай көрінеді. Әсет өткен-кеткенге көз жүгірткені болмаса, біразға дейін ешкімнен әлгі әйел жөнінде сұраған жоқ. Тек кейін Талғат деген шалдан сол кісінің жай-жапсарын сұраудың реті келді.

	- Мына әйел мұсылман дінін қабылдаған-ау, сірә.

	- Ә-ә, марқұм Мариям апайды айтасың ба? Жатқан жері торқа болғыр, әулие, қасиетті кісі еді. Шалы да осы елдікі. Қазір балалары көрші совхозда тұрады.

	- Шалы қазақ болған соң ғой мына зиратта жатқаны.

	- Олай деу аздық қылар. Сендер білмейсіндер, кешегі аласапыран заманда небір топалаңды көрдік. Адамның басы Алланың добы делінетіні рас та шығар. Кім не көрмеді?..

	... Талғат шал үндемей қалды. Қабағы түйіліңкіреп, жүзі түнеріп, қайғы табы білінді. Әсет бұл кісінің кезінде сотталып, ит-жеккенде болғанын, тіпті, паспорты да, ондағы атыжөні де өзінікі емес, өзгенікі деп еститін. Жазықсыз жиырма бес жылға Ібір-Сібірге айдалып, он шақты жылдан кейін қашып келгенде елдегі өлген ағайынының құжатын иемденіпті де, өзін өзді қып қойған, сөйтіп, амалдап өкіметтің құрығынан құтылыпты. Жасындағы әнші, сері атанған Талғат кейін ұры атанып, тек заман түзеле келе ғана тыныштық тапқанға ұқсайды.

	- Мариям көпке үлгі, қолы ашық, ақ жарқын, еңбегінің арқасында сый-құрметке ие болған адам.

	Әсет үнсіз қалпы сүпі тасқа анда-санда көз тастап, мұқият тындап отырмын дегендей басын изеп, шалдың сөзін ықыластана тындады.

	- Ол інісі үшін Сібірге айдалған Мырзатайдың сол жақта үйленген әйелі. Мырзатай жасы үлкендеу болғанымен өзімізбен құрдасша араласқан жігіттің төресі еді. Інісі колхоздан бидай ұрлап сотталатын болған соң, буыны бекіп, бұғанасы қатпаған жас бала тектен-текке өледі-ау деп, түрмеге өзі кеткен. Заң қатты, сондағы інісінің колхоздан ұрлағаны - қос уыс бидай ғана екен. Заман да қатал, адамдар да көнбіс, мал сияқты айдауға жүре берген. Мырзатай Сібірде жүріп үйленіп, соғыс басталғанда өзі штрафной батальонға сұранып, майданға кетеді. Мария бір ұл, бір қызымен қала береді. Бірақ, Мырзатай: «Бестөбе деген жерде елім бар, менен қара қағаз келсе, балаларымды туыстарына жеткіз» деп өсиет қалдырады. Марқұм сезген болар, көп ұзамай қара қағазы да келеді. Мариям одан кейін де тағы екі жылдай хабар тосады.

	Соғыстың қайнап тұрған кезі. «Бәрі де майдан үшін, бәрі де Отан үшін» ұранының уралап тұрған шағы. Ешкім де бейсауат жүре алмайды. Мария ештеңеге қарамай, екі баласын қойнына тығып алып, үш жарым ай көрмеген бейнетті көріп, жаяулап-жалпылап, сонау ит елген Сібірден келіп, Мырзатайдың балаларын ата-енесінің қолына тапсырады. Ол екі ортада Мырзатайдын баяғы інісі Темірбек те соғыстан жараланып келеді. Не керек, Мария қайнысына қосылады, сөйтіп осы елде біржолата тұрып қалады, - Талғат шал сөзін бітірді. Мазар салып жүргендердің бірі де сөз бұзбады. Үнсіздіктің өзі түсінген адамға әңгіменің жалғасы іспеттес емес пе? Зират басы тыныш. Әлгі әңгімені жер астында жатқандар да тындай қалғандай. Олар да осы сәтте біздің, тірілердің жан дүние тамырын тап басқандай. Үнсіздік бiразға созылды. Жұрттың бәрі бір сәтке сүті тастағы Мария апайдың суретіне қарап қалыпты. Парасаттылық ерліктен де жоғары болады екен-ау...

	Мария есімі Қорғалжын өнірінде өмір сүрген Мария Жагорқызын еске түсірді. Інжілдегі Әулие Мария тағы бар. Үш есім, үш бұрыш, жалпы дүниенің үш өлшемі... Осылардың бәрінде жалғыз Мария атына сыйған айнымас ұқсастық бар. Адам тағдырын пешенесінен ғана емес, азан шақырып қойған атынан да оқуға болар. Үлкен махаббат иесі Мариям Жагорқызының сүйген жігіті Дударға арнаған өлең жолдары да жұрттың мәңгі есінде.

	Саяттың қырқынан кейін жұрт аяғы саябырлады. Мазар да салынып бітуге таяп қалды. Тасқа ойылған сурет орнатылғаннан кейін, зират басына бару Әсетке ауыр соғып жүрді. Көрші-қолаңнан күнде бір үй шақырып, көңіл сергіткен болады. Қыркүйек жақындап, балалардың тілашары да көбейді. Қос қанатыңның біріндей, егіздің сыңарындай бауырыннан айырылсаң, жұрттай жайрандай алмайсың. Әсет жартасқа соғылған шортандай мең-зең болып біраз жүрді. Қайғы уыты жиналып келіп, шарасынан асса, аяғы қайда апарарын кім білсін? Болашағын болжау жұмыр басты пендеге бұйырмаған іс қой. Күндіз бүтін, түнде түтін әрі-сәрі хал... Ғұмырыңның, қамшының сабындай келте уақытыңның бос өтіп жатқанын білуден, сезінуден, өткінші өмірдің сұрқайылығының мәнін білуден ауыр не бар дейсің? Әсет кеше түсінде бірінші рет дәл өңіндегідей Саятты тағы да көрді. Екеуі бір таныс жерге барған екен дейді. Біраз жүрген соң Әсет қашуға беттеді. Саят әдеттегідей ұяндығына басып, көзімен жер шұқып мұңайып: «Сен жүре бер. Мен осы жерде қаламын», - деді. Әсет ештеңе демей бұрыла берді... Бәрі ап-анық. Әсет оянып кетіп, Саяттың жоқтығы есіне сарт ете қалып, түсін қайта жалғастыруға тырысты. Ол өзінің бұрылған сәтін елестете, неге екені белгісіз: «Әлгі айтқанынды қағазға жазып берші, Саятжан» деп қолын созды. Бірақ қолына ештеңе ілінбеді, түс жалғаспады. Бұл - бауырының о дүниеде біржолата қалғаны, енді қайтып жарық дүниені көрмейтініндей елестеді. Саят сәл жүдеулеу және жастау көрінді. Киімі анық көрінбеді, көз тартар не ақ, не қара емес, есте қалмайтын бұлыңғыр түс...

	Әсет жұмулы көзімен таныс бейнені енді өніндегідей көріп, ойы сынған айнадай шашылып, әлем-тапырық болды да кетті.

	Күндер өтіп жатты. Жайдары жаз жылыстап, қоңыр күзге ұласты. Әсетті ағасының Серік деген досы баласының тілашарына шақырды. Ол алғашқыда барғысы да келмеп еді, бірақ сол балаға Арман деп ат қойған Саят болғандықтан амалсыз көнді. Ертесіне балаға сыйлық алмақшы болып орталық дүкенге беттеді. Әсет үйден шыға бере көше бойында ұйыққан бір қаншыққа ерген бес-алты итті көрді. Қаншық көзі оттанып, жан-жағына жалтақтай қарап, өз бағасын сезіп мақтанғандай сыңай танытады. Соңынан сүмендеп ерген төбет біткенге сайқал сұлуларға тән тәкаппарлық көрсетеді. Кейбір өңмендеп итініп келгендеріне: «ары, аулақ жүр» дегендей арс-арс етеді. Одан именiп жатқан ит жоқ. Көшенің бұралқы иттерінің мына жүрісі ерекше. Өздерінше шошқаға да бір мейрам дегендей қаншықтың соңынан пандана, қитұрқылтана ұмтылады. Әсет жүрісін баяулатқан күйі қорқынышын білдірмей қастарынан өте берді. Ол иттердің апыр-топыр болып таласқанын талай көрген. Бірақ дәл мынадай құтырынған тобырды көргені осы.

	Әсет балаға ыңғайлы-ау дейтін ештеңе кездестіре алмай, мектепке ұстап жүруге лайықты портфель алып ізінше үйге қайтты. Келе жатса, бағанағы көп иттің екеуі - бірі шығысқа, бірі батысқа қарап жабысып тұр. Оларды, қайдан келгені белгісіз, ұсақ балалар қоршап алып таспен аткылап жатыр. Әсет иттерге араша түсті. Балалар цирк көргеннен бетер естері шығып, құтырына айқай сап кетер емес иттер жабысқан күйлері бірін бірі сүйрелеп ұзай берді. Қаншықтың көзінде бағанағы жалын жок, жүні үрпиіп берекесі кетіп қалыпты.

	Әсет ағасының досының үйіне кешігіңкіреп келді. Жұрт дастархан басына отырып қалған екен. Көбі Саятпен бірге өскен, мектепте бірге оқыған кұрбылары. Үй иесі Әсетті қоярда-қоймай жоғарылау жерге отырғызды. Ол алған сыйлығын Арманға берді. Әсет көп арасынан қаладан келген Балжан мен оның күйеуін көрді. Бірден бойын тоқ соққандай болды. Олардың Саят қайтқалы кездесуі осы. Балжанның көзінен толқығанымен онысын білдіртпеймін деген қиналысы сезіледі. Әсет қарамайын десе де, ағасының қазасына себепші болған осы жас келіншекке көзі еріксіз түсе берді...

	Отырғандардың бәрі ағасының кластастары болғандықтан Әсет еркін отыруға тырысты. Көңілінің кірбіңін арақпен басу ниетімен бұрын онша әуес болмаса да, рюмкасына құйылған арақты бас тартпай алып отырды. Дастархан басы көңілдене, қыза түсті. Арасына ән қосылды. Әсет көңілді көрінуге тырысты. Бірақ ішкі толғанысы, әсіресе, Балжанмен дастарқандас отыруы оған оңайға түспеді. Тілек жиілеген сайын отырғандардың сөзі жарқынжарқын шыға басталды. Сөз тау суындай сарқырап, теңіздей сапырылды. Өтірігі қайсы, шыны қайсы - айыру қиын. Миша былыққан бірдене. Уақыттың көбі істен гөрі сөзге кететіндей. Әсет те сөзге араласып қалжыңдасқанымен, іштей оңашалана, оқшауланып алай-дүлей күйзеле берді. Әлдебір ашы запыран жүрегін қыжылдатқандай. Жан дүниесі лоқсып-лоқсып кетеді.

	Бір кезде тост арасында композитор Шәмші Қалдаяқовтың кәрі-жасқа бірдей жағатын, жүректің нәзік қылын шертетін, ғашықтардың бірде мұнды, бірде алыс арманын махаббат алақанында аялай тербеткен әсем әндері қалықтай жөнелді...

	Болсақ-тағы жана таныс,

	Жүзсек те алғаш қайықта,

	Ұшқыр қиял кетті-ау алыс,

	Бұйырмашы айыпқа.

	Отырғандардың бәрі қосылып салған ән толқындай ырғалып, жібектей желпіп, әр жүректі баурай жөнелді. Ән бірінен кейін бірі шалқыды. Жұрт әуен ырғағымен жайрандап, айдын көлде аққудай қалқып бара жатқандай. Әннен басқа ештеңе жоқ. Күнделікті құмырсқаның илеуіндей бітпейтін тыртыны, жегідей жейтін шым-шытырық ойы құмға сіңген судай жоғалған. Өткен тұрсын, ол жерде өзін де жоқ сияқтысың... Кенет келесі ән жуыр манда бастала қоймай, құлақка ұрған танадай тыныштық орнай қалды. Әркім бір сәтке болса да өзімен өзі болып, əлденені, қайдағы бір қимасын еске алғандай. Сол ыстық шақтарының, бақытты сәттерінің алтын пернесін Шәмші әні нақ басқандай...

	Саяттың достары да әртүрлі. Бірақ бәріне тән көзге көрінбегенімен ортақ бір ұқсастық бар. Мүмкін ол - бірге өскен ауыл балаларының жылтыр-жалғаны жоқ пәк қарапайымдылығы шығар. Жұрт орнынан көтеріліп, үзіліс жасай бастады. Темекі шегетіндер біртіндеп сыртқа беттеді. Әсет те солармен бірге болып, өткен-кеткен әнгімені тыңдады. Жігіттердің ешқайсысы да Әсеттің жүрек жарасын тырнағысы келмеді ме, әйтеуір, Саят жөнінде ләммим деп жұмған ауыздарын ашпады. Айтпағандарымен көздерінде тойдың ортасында жарқылдап жүретін Саятты іздеген, құрбысын аңсаған жасырын мұң бар. Айғайға бермес үнсіздік, айтқанға бермес тілсіздік болады. Жұртта айтылмайтын сыр көп. Тіпті, сол құпияны білмеудің өзі де ғанибет. Өз қайғына өзгенің қайғысын жапсырғаннан мүйіз шықпасы белгілі.

	Үзіліс әдеттегідей жастардың биімен ұтасты. Жетпісінші жылдардың көне сазы үсті-үстіне қайталанады. Әсіресе көп ойналып, көп қайталанып тұрған сол кездегі жастардың сүйікті музыкасы Жизгарес пен Бельфаст. Жизгарес Саяттың да сүйікті музыкасы еді.

	Сөзі түсінікті болмаса да, бойында жігер, адуын да албырт жастық қаны ойнаған ән мен саз көңілін көтеріп, бишілердің қимылына ширақ шабыт бітірді.

	Құйқылжи тамылжыған музыка әуені қиялынды тербеп өткен күндерді сағынтады. Енді бірде кластастар мектептегі демалыс кештеріндегідей екі-екіден вальс ырғағымен айдындағы аққулардай қалқи жөнеледі. Өзінді аспандағы құстай сезініп сұлу саз жетегіне ілесіп қалықтап ұша бергің келеді...

	Әсет алысырақ тұрып сырттан Балжанға қараумен болды. Ішқұсалық жанын жегідей жеп, жай таптырар емес. Балжан оған онша сұлу сияқты көрінбеді. Бірақ сұлулыққа бергісіз сүйкімділігі бар екен.

	Әсет Балжанды биге шақыруға да оқталды. Бір кездегі Саятпенен билейтіндей қиялында құйындай үйіріп билеп жүр... Билеп жүріп: «Саятты сүйіп пе едің, Балжан? Сүйсең, қалай қидың ажалға? Ара түспедің бе?» - деп сұрағысы келді. Бірақ мұның бәрі тек ойлаған ойы еді. Балжан да Әсетті көргеннен-ақ түрі өзгеріп сала берген. Жұртқа біреудің не өрге шығып бара жатқаны, не өрден құлап келе жатқаны қандай қызық. Сырттай ол жөнінде де әңгіме қосетектеніп қанқу ұлғая берді. Елeгiзгендей ара-тұра жұртқа сездірмей Әсетке қарап қояды. Әлде Балжан да жұрттай Әсетті Саятқа ұқсата ма екен. Балжанның да өз арманы, оңаша, ешкімге ашпаған сыры бар шығар. Саяттың қазасына өзін кінәлі санайтын да болар. Қара жердің бауыры суық. Алғанын қайтармайды. Жалғызсың ба, жартысың ба, оның шаруасы шамалы... Әлде Балжан Саятты сүймеді ме? Солай болуы да мүмкін-ау... Өзін біреу сүйеме, жек көре ме? Жанында оған деген жылуы жоқ жанның жұмысы не онда... Олай болса, қабағында неге кірбің бар? Өзге кластастарымен қоян-қолтық араласып, арасында жарқылдап жүрмес пе? Балжанның Саятты сүюі де мүмкін ғой... Иә, мүмкін. Алайда, сол сүйгенін Саятқа айта алмаған шығар. Сол кезде сыртқа шығара алмаған жүрек сырын енді Әсетке айтып шерін тарқатқанын қалап тұр ма... Әсет пен Балжан бір-біріне жанарлары шарпысып қалды да, екеуі де қысылып қалып қызарып кетті. Олардың араларында билеген екі-үш адам ғана жүр. Батжан қызарандап магнитофонның қасындағы орындықта отырған бойы қипақтап қолын алдына сыйғыза алмағандай тізесіне бір қойып, бір алды. Аппақ шүберектей болған күйі жұқалтаң ернінің ұшы дір-дір етті де басыла қалды. Бөлме іші есік-терезе ашық тұрса да қапырық. Қыркүйектің кешкі салқыны сезілер емес. Арақ қызуы бойға тарап, қаны қызына бастаған кей жігіттердің көзі бұлдырай бастаған. Денесін ұстай алмай, билемей-ақ жай жүріп те қиқаландап қалғандар бар. Тойдың нағыз қызған кезі. Әсет жағаға шығып қалған қайықтай жалғыз тұрғанын енді аңғарып, ертенгі жұмысын сылтауратып, үй иелеріне ризашылығын білдіріп, шығып кетті.

	Арқа жеріне ерте келетін күздің ызғарлы түні тымық. Желсіз, аспан толы шүпірлеген сансыз жұлдыз. Сарғайған ірімшіктей балкып, он төртінде туған ай құбылаға бет бұрыпты. Музыка дауысы түн тыныштығын бұзып, қараңғы көшелерді бойлап ұзап барады. Әсет сәл жүргеннен соң тоназиын деді. Ол Саяттың достарынан алыстаған сайын екі иығынан әлдебір ауыр жүк басқандай, ілгері басқан аяғы кейін кетті. Жүрісі мандымай кібіртіктей берді. Бұрыш-бұрыштағы ұйыған қараңғылық пысын басып жалғызсырап жабырқай берді. Тіпті, бұл әлемде өзінің ешкімге керексізін білді. Көшеде ешкім жоқ. Жапырақтары түсіп үлгере қоймаған мидан ағаштардың арбиған көлеңкесі үй қабырғасынан қарандай көзге түсіп, құбыжықтай елестейді.

	Ол жалғыз келе жатса да, енді бірде қасында Саят еріп келе жатқандай сезінді. Бірақ ол ақтарыла күліп, әлдебір әңгіме айтып келе жататын тірі Саят емес, өлі Саят. Көзге көрінбейтін көлеңке Саят... Кенет оның қолы иығына тигендей, әлгі үйге қайта барайықшы деп жетелегендей болды. Әсет селк етіп, жан-жағына алақтай қарап еді, көзіне ештенке ілінбеді. Өні бұзылып әрі-сәрі сәл тұрды. Сонан соң, өзі барса, Саят, елес Саят, сол үйге қоса барады. Батжанды көреді... Аруағы риза болады. Әсет қайта бұрылып әлгі үйге аяндады. Үйге кіруге батпай алысырақ тұрып, билеп жатқан ағасының достарына қарауға кірісті. Би Кызып, шанына жеткен. Жұрт би арасында қалжыңға да басып қояды.

	- Е-е, и-и-и, ха-ха...

	- Ой, дөйт де...

	- Па, шіркін...

	- Өкірт, өкiрт...

	Енді бірде секіріп билеген бишілердің бәрі а-а-алап қайырмасына қосылып: «Жизгарес айн, ефae, Жизгарес» деп жалғастырды. Үйден екі адам шықты. Қызыңкыраған жігіт әйеліне даурығып баркырады. Әсет таныды. Бұл Балжандар еді. Бұлардың шыққанын күтіп тұрғандай музыка үні тына қалды. Балжан ұйықтап қалған кішкентай баласын бауырына қысқан күйі артына қарамай кете барды. Күйеуі тағы да былапыт бір сөзді айтты да, кері бұрылып, тәлтіректеп үйге кірді. Балжан кеш бойғы Әсетті көргеннен басталған ішінде булыққан сезімге ерік бергендей, Әсетке ол үнсіз жылап бара жатқандай көрінді... Балжан қараңдап түн қойнына барып, көрінбей кетті. Тек кана туфлиінің тастақ жолға тиген тықылы біразға дейін естіліп барды да, алыстан жоғалды. Сәлден кейін Әсет те басы салбырап, іштей толқып, қиналған күйі орнынан қозғалды. Саяттың елесі енді қасында жоқ... Бәлкім, жаңағы Балжанның аусар күйеуінің сөзіне ренжіді ме, немесе, жылап бара жатқан ғашығының соңынан кеткен шығар... Бірақ кеткен қалғанды жұбата алар ма?..

	Арада біраз уақыт өтті.

	Әсет астанадағы сессиясына бір жұмадай кешігіп келді. Лекциялары басталып кетіпті. Соңғы курс болғандықтан әдетте жайбарақат жүретін сырттан оқитын студенттердің бәрі биыл кешікпей уақытысында келгенге ұқсайды. Не нәрсенің болсын, дәл кезінде, аяқ астынан қинайтын әдеті емес пе? Курстастарының кейбіреуі өткен сессиядағы қарыздарын тапсырып әлек. Әйтеуір дес бергенде Әсет күндізгіден ауысқандықтан еш айырма тапсырмайды екен, сонысы жақсы болды. Ол курстас студенттерімен жай танысқанымен, онша шүйіркелесiп кете алмады. Лекциядан бос уақытында қаланы аралады. Өзі болмаған төрт-бес айдың ішінде қала өзгеріп кеткен, күзгі Алматы әсем-ақ. Мол жеміс-жидек пен қоңыр салқын ауа райы көңіл тоғайтады. Саябақтарда аяқ астында сары ала жапырақтар сусылдайды. Жаздай кені кеуіп, шыт-шыт жарылып жататын тротуардың өзі де өлі жапырақты жамылып қызыл, сарғыш ренге енген. Алатау үстіндегі ақша бұлт та әлдебір жаққа асыққандай немесе қош-қошын айтқандай сәл аялдап көз жасын сығымдап, сіркіреп өте шығады. Әсет қолшатыры болса да жауыннан бүркенбеді. Таудан самал жел соқты. Көшеде адам азайды. Әсетке бір сәт табиғат та, адамдар да қысты күтіп жүргендей, оның ұзақ ұйқысын сағынғандай көрінді. Бір-біріне ұқсас көп күндер өтіп жатты. Зачет, емтихандар тапсырылды. Ол екі жыл армияда қарайып қалдым ба деп еді, олай болмай шықты.

	Сабақ онша қиынға соқпады. Қайта соңғы емтиханды ертерек тапсырды, ауылға қайта беруіне мүмкіндік туды.

	Самолетке билет болмаған сон, поезбен қайтуға тура келді. Билет те алынды. Әсет шешесінің мәсісіне «барахолкадан» кебіс іздеп, поезд дәл жүрерде келді. Перронда адам көп. Жолаушылар мен шығарып салушылар арасында ұсақ-түйек, түрлі тамақ сатқан алыпсатарлар да аз емес. Құмырсқаның илеуіндей ығы-жығы халық. Әсет те өз вагонына жетті, поезд да салдырлап, пысылдап жылжи берді. Жолсерік оған «мінгізбей қояйын ба осы» дегендей түйіле қарап, вагонның есігін тарс еткізіп соғып бәлсініп жапты. Ерні жыбырлап, мұрнының астынан күбірлеп қояды. Әжімді бетінде аурудың табы бар. Вагонның ішінде аяқ алып жүретін жер жоқ. Әне жерде де, мына жерде де теңкиген-теңкиген буындылар, тендер, түйіншектер, кісі сыйып кететіндей үлкен-үлкен сөмкелер. Арасында Қытайдың ала қаптары да аз емес. Әсет өзінің орнына келді. Орынында үш адам отыр. Билетін көрсетіп орнын босатуды талап етті. Шалбарланып буынып киінген әйелдер бұған «қайдан келдің» деген кісіше ала көздерімен ата қарайды. Әлгі жолсеріктің кесірленіп сөйлегенінің мәні енді белгілі болды. Әйелдер сазарған күйлері жарылып кетердей болып, Әсетке өз орнын зорға дегенде босатып берді. Вагондағы жолаушылардың сөздері мен жүріс-тұрыстарына қарағанда көбі бірін-бірі жақсы білетін, Қытайдан келе жатқан «челноктар» екен. Қапшықтары мұндай көп болар ма, поезд жүрмей жатып вагонның іші ысып, әлі ұсталмаған дүние-мүліктің бояуының иісі шыға бастады.

	Әсет іштегі у-шуға онша аландамай, терезеге жақын отырып, сыртқа қараумен болды. Күн әлі бата қоймаған. Қаладан былай шыға елді мекендер азайып, ұшы-қиыры жоқ қиян дала көрінді. Бозарып құлазыған далада өнменнен өтетіндей ызғар табы байқалады. Кешеден бергі күн райының күрт суығаны ауадан айқын сезіледі. Солтүстіктен соққан Қордайдың желі сарғыш тартып, қурай бастаған бұта-шеңгелді жұлып алардай екiлене соғады. Запырандай сарғайған сары далада көз сүрінер көрік қалмаған, құлазып жатыр. Аспанды шымқап алған қара қошқыл қорғасын бұлттар, еріне асықпай әлдеқайда маңып барады. Қабағында таяп қалған қаһарлы қыстың салкыны бар.

	Поезд жүйткіп келеді, жүйткіп келеді. Жол бойғы ұсақ разъезд, станциялар көзге қораш, пәс тартып анда-санда қараң-құран етеді де, томсарып артта қалады. Жұрт қимылы саябырлаған. Отын-суын жиып алып, енді қыстың суығын тосқан түрлері бар. Қалалы жерге оқуға кеткен бе, ала жаздай шойын жол бойында қаптап жүретін балалардың да төбесі көрінбейді. Бірақ күздің осы жайсыз кейпінің өзінде қайталанбайтын бір түрлі жылылық, мамыражай момақандық бар. Әсет далаға қараған күйі ойы әр саққа кетіп, ұзақ отырды. Ештеңені естір емес. Ойланған сайын мылқау кинодай көп нәрсе көз алдына келе берді. Шіркін, сонау балғын бала кезіндей туған ауылға жүрегі тулап, көңілі алып-ұшып оралу қайда. Көңілден кетіп, көзден бұлбұл ұшқан күндер-ау!..

	Інір ерте түсті. Құлағының түбінен жерді дірілдетіп жүк поезы өтті. Ерсілі-қарсылы тынымсыз тірлік. Рельстің тарсылы құлақ жарардай. Вагон іші күнгірт. Теңкиіп үйілген қап-сөмкелер де, теңкиген тендер де, қалғып отырған жолаушылар да қарауытып, қарандап көрінеді. Кейбір жолаушылар жатуға ыңғайланған. «Челноктардың» бағанағы поезға мінердегі бірін-бірі баса көктеген үй жыққандай екпіндері жоқ, өндерінде шаршау, қажығандық табы бар. Қанша тырбындаса да жеткізбейтін қу тірліктен түңілген түрлері мынау... Ара-тұра қалғып бара жатып, селк етіп оянып, ұйқылы көзін қапшығына салады. Бір мосқалдау еркек қарап отырғанша қысыр әңгіме болсын деді ме, қасындағы екі-үш серігімен күнкiлдей әнгімелесіп отыр.

	- Осылай кете берсе, екі-үш жылда елде мал да қалмас. Колхоз-совхоздар да тиімсіз делініп, жабылып, мал-мүліктері сатылып жатыр. Тістегеннің аузында, ұстағанның қолында кетті.

	- Мал азаймағанда қайтеді. Ақшаның ауысқанына жылдан асса да оны дер кезінде ала алмаған, тіпті, сол шіркіннің бедерін де көрмегендер көп, қажетті ұсақ-түйек, сіріңке, сабын жарық алып іздесең де таптырмайды. Кезінде құны сумен тең ағып жататын бензиннің де қаны жерге тимей тұр, таптырмайтын болды ғой. Амалсыздан жұрт малын қант пен шайға айырбастайды да, не істейді енді? Үш қой - бір қап қант. Ту сиырын асып кетсе бес мын болады. Ол бір етіктің құны. Ал бір сиырдың орнын толтыру үшін үш жыл керек!

	- Айтпа, малдан құн, елден береке кетті. Әсіресе, қаладан алыс, теміржолдан мойны қашық ауылдарға ауыр соғып тұр. Еңбектері еш болып, бейшаралар далада қалды. Енді аздан кейін егін салып, сиыр сауу да тиімсіз болып қалар... Бүйте берсе, 32-жылдың да ауылы алыс бола қоймас.

	- Соны қайталап отыр ма осыларың деп қорқам... Үкіметтің жекешелендіруі де кім бастық, соған ыңғайлы. Қолындағысын алып, қазынаны талап майшелпектетіп жатыр. Приватизациясы прихватизацияға, қазақша айтсақ, қамтып қалуға айналды.

	Терезеден қараңғы дала қарауытып қалып жатыр. Кенеттен дөңгелектің тарсылы естіліп, іле вагондарының жарығы жарқ-жұрқ етіп жолаушы поезы өтті. Әсет жолсеріктен төсек-орын алып, астыңғы сатыдағы өз орнына жатып қалды. Күндізгі көп жүгірістен қалжыраған екен, бойы балқып ұйқыға бата берді.

	Жүйткіген поезд жүрісін баяулатып, салдыр-күлдір етіп барып тоқтады. Әсет оянып кетті. Көп уақыт өтпесе де, қатты ұйқы бойын сергітіп тастапты. Вагон ішінде қимыл көбейіп, алакөлеңкеде жолдағы заттардың үстінен аттаған адамдардың күнкілдеген наразы үндері естілді. Поезд үлкен станцияға тоқтапты. Әсет кірген-шыққандарды сезсе де жатқан күйі орнынан қозғалмады. Сырттағы абыр-дабырдың арасынан әйелдердің көрісіп жылаған дауысы естілді. Қайғылы жоқтау оның денесін түршіктіріп жіберді. Құмырсқа кіріп кеткедей арқасы шымырлап кетті. Ішке кіргендердің арасындағы еркек «апа, мына жерге отыра тұрыңыз», - деп бір кішкене кемпірді Әсеттің аяқ жағына отырғызды. Алакөленке болса да, кемпірдің жігіттің мойнынан құшақтағаны көрінді. Кемпір еңкейген жігітті бетінен сүйіп: «Қарғашты өзіне тапсырдым», - деді жыламсырап. «Қол тисе барып тұрамыз ғой, апа», - деді жігіт те қабаттаса.

	Поезд орнынан қозғалып, жылжи бастады. Әлгі жігіт асығып сыртқа беттеді. Кемпір кемсендеп, қыстығып, үн шығармай жылаған күйі вагонның терезесіне ұмтылды. Қолын бұлғады. Басында қасына рұқсатсыз отырғанын ұнатпай қалған Әсет аяғын жиып, кемпірге орын босатты. Кемпір ештене анық көрінбесе де, станция басының жарығы азайғанша терезеге үнілді де тұрды. Тек сыртта қайтадан түн қараңғылығы торланғанда ғана бүгжендеп күрсінген күйі әлгі босаған жерге денесі жансыз қалғандай сылқ етіп отыра кетті. Қайғыдан қалжыраған адам екені вагон қараңғылығынан көрінбесе де, Әсет сезіп жатыр. Әлсін-әлсін «уһ» дегенде көкірегі қарс айырылады. Әсет кемпірді аяп кетті. Жүрегі сыздады. Вагон іші тынышталды. Кемпір үнсіз, бүкшиген қалпы қимылсыз отыр. Әсет одан әріге шыдай алмай, «шешей, алысқа барасыз ба» деді. Кемпірде үн жоқ. Ол басын көтеріп, даусын қаттырақ шығары, әлгі сұрағын қайталағанда ғана кемпір «Ақмолаға дейін» деп ақырын жауап берді. Әсет «сіз осы жерге қисайыңыз, мен үстіне шығайын» деп сыртқы киімдерін алып, үшінші сатыға көтерілді. Кемпір «әуре болдын-ау, балам» деп кібіртіктеп қалды. Әсет көзін жұмып, ұйықтай алмай ұзақ жатты. Вагон іші бағанағыдан да қапырықтанды, күлімсі иіс қолқаны атады. Ұйқысы келер емес. Ол көп дөңбекшiдi. Анда-санда заулап қастарынан өткен поездың дауысы естіледі. Терезеден кей-кейде қою бұлттың арасынан жұлдыздар ағарандап жылтырайды. Шымшытырық ой, дамылсыз тарсылдаған шойын жол... Таң ата шаршап барып, кірпігі зорға айқасты...

	... Әсет кеш оянды. Айнала жап-жарық. Мезгіл біразға жеткенге ұқсайды. Вагон іші араның ұясындай гу-гу. «Челноктар» қайтадан тіріліп, абыр-сабыр жанталасқа кіріскен. Жұрттың қимылынан поездың Қарағандыға жақындағаны білінді. Түндегі кемпір Әсеттің кешегі терезе қасындағы орынында отыр екен. Ол жоғары сатыдан түскен Әсетке күлімдеп қарады. Езу тартыңқырап, түндегі азаматтығына үнсіз басын изеп, ризашылығын білдірді. Әсет те амандасты. Жуынып келіп, кемпірдің қасына отырды. Бір стакан шай ішті. Кемпір түйіншегін шешіп, ішінен пісірілген ет, жұмыртқа шығарды. Жетпістер шамасындағы жұқа өнді кісі екен. Бүгінде өңін әжім басқанымен, үлкен отты қара көздерінен, ашық мандайынан жас кезіндегі сұлулықтың әлі де мөрі өшпегені көрініп-ақ тұр. Көзқарасында өмірден жиған жай байыптылық қана емес, табиғат берген ішкі терендік те бар. Бұл қуаныштан гөрі қайғыны көп көрген, мұң шымыл дығы көлегейлеген, терең сабыр иесінің жанары. Не тағдыр дауылына ұшырағанмен, ішіндегісін сыртқа шығармайтын мол қайрат иесі екенін бүтіле қЙомаған тіп-тік денесі айқындап тұрғандай.

	Сапырылысқан челноктар: «рэкет келмесе екен» - деп жатыр. Кемпір Әсеттен жөн сұрады. Содан кейін барар жері алыс жолаушылардың үйреншікті дағдысына басып, баяу әңгіме басталды. Ұзақ әңгіме іштегі шерді де тарқатты, тағдырдың тәлкегіне түскен заманды да тәуір-ақ шарлатты. Сөз арасында кемпір көзінің қиығымен байқатпай, Әсетке ұзақ барлай қарап қалады. Тегі жас баланың ізеттілігі үлкен адамға жағып қалғандай. Шай ұзақ ішілді. Әсет екі мәрте титаннан қайнаған ыстық су әкелді. Олардың әңгімесі біртіндеп ойысып келіп, уақыт тіршілік арнасына бұрыла берді.

	- Өтпелі дәуірдің өліара кезеңі сын болып тұр ғой. Соғысын да, бәрін де көріп едік, бірақ сонда да бүгінгідей ешкім делсал болып, сең соққан балықтай сенделген жоқ еді. Есек дәме болса да ертеңінен жақсылық күтіп, үміт шырағын өшірмей ұстайтын. Ел аман, жұрт тынышта бұнымыз не зорық? Тәуелсіздік алдық... іргелі ел болдық дедік. Ел болғанда жеткізген жері осы ма еді?..

	- Шешей, бәрі түзеледі. Ескіні қираттық, ал жаңа әлі салынып жатыр, қиындық ертең-ақ ұмытылады. Өз еркіміз өзімізде, әйтеуір бір жерден шығамыз.

	- Қиындықтан қорқып отырған ешкім жоқ. Бұдан жаманымызда да тойға барғанбыз. Жұртты қинайтыны басқа. Бұрын адамдар бәйтеректей мәуелі, самырсындай саялы сияқты еді. Қазір бәрі де басқаша болып кетті ғой, шырақ! Істеген ісімізде де, жүрген жүрісте де береке қалмай барады. Тепсе темір үзетін өздеріндей жастар қолы бостықтан жұмыссыздықтан азып барады. Бұрын сүрінсең қол ұшын беретіндер көп еді. Жұрттың жүзінен жылылық көрінетін. Біреу болмаса біреуден іздеген жақсылығынды, бойынан мейірім шуағын табатынсың. Соны көріп ішпей-жемей марқайып көңіл көтерілетін. Қазір әркім өзімен өзі, томаға тұйық. Тіпті жақындап тіл қатуға да сескенесің. Тиіп кетсең тарс етіп жарылардай үрлеген қуық сияқты торсиған бірдеңе шетінен, әдірам қалғырлар. Өткенде ғой, телевизордан айтып жатыр, әлгі реклама деген де бір бәле болды ғой өзі, «Сникерсті» көре-көре, соны алып бер деп қыңқылдаған баласын жылай бересің деп шешесі балконнан лақтырып жіберіп, өзі асылып өлген. Не болып барады, Құдай-ай? Бұл қайдан шыққан қатыгездік? Ішіңнен шыққан балаң емес пе? Кемпір ауыр күрсінді.

	Әсет үндемесе де іштей кемпірдің тұспалдап отырғанын дөп басты. Адамшылықтан, иманнан безгеніміз бе деп отыр.

	Шаттығы, шапағаты жоқ өмірде не сəн, не мән бар дейді. Тегімізді танымай, тамырымыздан ажырасақ елдігімізде, ерлігімізде не құн бар? Көзге көрінбейтін, тілге түсінбейтін әлдеқандай жасырын жау жымысқыланып келіп, жан дүниемізді де, қазынамызды да қымқыра үптеп жатқандай. Өзіміз де тоналуға бойымыз үйреніп, етіміз өліп кеткендей қыңқ етпейміз. Тіпті, тоқты ғұрлы өлерде тұяқ та серіппеспіз бұл қалыпта. Кемпір сөзін әрі жалғастырды:

	Саулық қойдың жасындай жасым қалғанда енді байқасам, адам тірлігі аз күнгі әуре екен әншейін. Жылап келіп, өмірден жылап шығасың. Өз қайғысын айтып отыр деме, қарағым. Қартайған адамның дәрменсіздігі шығар... Кейде әлемдегі бар адам бір мезгілде тұра қалып, жаратқан Тәңірге қарап жалбарынса деймін.

	- Шешей, бәрі Алланың ісі ғой. - Жаратқанға менің сөзім басқа.

	Кемпірдің дауысы кенет зілді, қатқып шықты. Көзі шүңірейіп, тұрi сұрланып алған. Әсет не дерін білмей ыңғайсызданды. Үнсіздік орнады. Кемпір әлдекімді көз алдына елестеткендей терезеге бұрылып, сырттан көзін алмай ұзақ қарады. Бетін көрсетпесе де, қарияның иығы дірілдегенін байқап, Әсет жылап отыр деп ойлады.

	- Шешей, қойыңыз, ойыңызға әлденелер түсіп кетті, білем, сабыр етіңіз... - Әсет одан әрі не айтарын, қамкөңіл жанды қалай жұбатарын білмей тосылып калды.

	- Жоқ, қарағым, жыламаймын, жылап болғанмын. Алды-артымды түгел жалмап, шалымнан айырылып, жалғыз ұлымның артында қалдым, енді, міне, немеремді де алдыма салып, қу ағаштай солайып отырмын. Бұл кұдай ал десең алмайды, бер десең бермейді. Өзгеге келген ажал менің маңымды баспайды.

	Ол қалтасынан көлдей орамалын шығарып көзін басып көп отырды. Әсет те үндемеді. Айтар сөздің реті жоқ. Әсет кемпірдің сөз барысынан ұлының Ауғанстандағы соғыстан жарақаттанып келіп, үйленген соң, көп ұзамай қайтыс болғанын білді. Артында әйелі мен бір ұлы қалған екен.

	- Түндегілер шығарып салған туыстарыңыз екен ғой.

	- Келінім. Оған да кінә жоқ. Жас адам. Қолымда біраз жыл тұрды. Немерелі болдым. Вагонға кіріп, мені отырғызған кейінгі күйеуі. Ол да соры арылмаған жан екен. Әскерін Семей жерінде өткізіпті. Шопыр болыпты. Жер астында жаратын бомбының бірденелерін машинамен тасығанға ұқсайды. Сонымен, не керек, басында шашы, өзінде бала жоқ. Барып емделмеген жері, қаралмаған адамы қалмапты, бірақ ем қонбаса керек...

	- Қиын болған екен.

	- Бәрінен батқаны - хабардың кеш жетіп, ақшасы кұрғыр дер кезінде табылмай немереме топырақ салуға зорға үлгергенім. Өкіметі құрғыр да өтірікші. Кассада үш мың сом бар еді, кешегі ақша айырбасында сол құрғыры алтыақ теңге болып қалды. Қолымдағы екі сиырымның бірін несиеге беріп, соның пұлына барып келем. Немерем көп ауырмапты. Асатынан келген ажал алып тынды. Күндіз күлкі, түнде ұйқы жоқ. Сұм ажалды күнде жатарда шақырумен шаршадым. Құлындарымды көз алдыма елестетем. Тым құрыса әкесі мен баласы бір жерде жатпады-ау деп өксимін. Былтыр қаласы құрғырға неге ғана жібердім екен, өзім де бірге кетуім керек еді. Шалымның шаңырағын қимадым ғой, - Кейуананың көз жасы әжімді бетіне жылыстай ағып, тырс-тырс үзілген моншақтай еденге тамып жатты...

	Поезд Қарағанды қаласына келді. Станция басы толған адам. Қазақ жері қандай кең еді. Кеше ғана Алматыда коңыр күз еді, ал мына жақта қар жатыр. Қарасаң көз қарықтыратын кіршіксіз аппақ қар күн сәулесіне шағылысып, шынының ұнтағындай жанарды жейді. Адамдар кыстық киіміне көшкен. Кабат-қабат киінген станция басындағы жолаушылардың да жүрісі икемсіз, аюдай қорбаң-қорбаң. Жылы жақтан келе жатқандарға осының бәрі ерсі. Әсеттер отырған вагоннан ешкім түсе қойған жоқ. Заттарының қасында отырған «четноктардың» түрінде алаңдаушылық бар. Бәрі бірдене тосқандай, құлақтарын жүрген бойлары үнсіз. Кемпір өзімен-өзі болып отырған соң, Әсет орнынан тұрып перронға беттеді. Сыртқа шыға бергенде суық ауа бетті қарыды. Әсет өкпесін кере ауызын толтырып дем алды. Үрлеп еді, демі көгілдір от болып көрінді. Ол денесі мұздаған соң тітіркеніп, арқасын қозғап-қозғап қойып, баспалдақпен шапшаң көтеріліп, вагонына кірді. «Челноктар» қатып қалғандай орындарынан қозғалмапты. Сырттай қараған Әсетке олар күлкілі көрінді. Көз қиығымен шола қарап, күлкісін білдірмеген қалпы орнына келіп отырды. Бағанағыдай емес, кемпірдің де жүзі жылып, сәл еңсесі көтеріліпті. Қунақы отыр. Оның да көзі челноктарда екен. Кәрі кісі шыдамады білем.

	- Қарақтарым-ау, мына қаптарың не, көшіп келе жатқанның қай жағындасындар? - деді.

	- Біз Президентке көмектесейік деп жүрген адамдармыз. - Е, оған не бопты?

	- Нарықты жандандырамыз, халықты киіндіреміз, базарды затқа толтырамыз.

	- А-а, солай дендер...

	Поезд орнынан қозғала бергенде челноктардың біразы шу ете қалды. Біреулері, тіпті, қуанғандарынан орындарынан тұрып кетті. Қолын шапалақтаған біреуі: «Біздің шекара басталды, енді қорқыныш жоқ» деді. Кемпір сөзін жалғастырды:

	-Е-е, тірлікке не жетсін, аман болып жүре берiндер түгел, - деді.

	- Апа, ақша, ақша керек. Жай амандықты босқа берсе де алмаймыз. Өз сөзіне өзі тауып-ақ айттым ғой дегендей қарқылдай күлді.

	Қайтадан ерсілі-қарсылы сапырылыс күшейді. Көрші вагондағы басқа челноктар да келе бастады. Не керек, поезд Ақмолаға жеткенше олар заттарын түгендеді, ақшаларын санады, әйтеуір тыным таппады. Поезд станцияға жеткенде қайтадан заттарын дырылдатып сүйретуге кірісті. Өздерінде қыздарға тән нәзіктік жоқ, баяғының батырларындай жүрістері одағай. Үсті-бастары алқам-салқам. Әсет кемпірдің поездан түсуіне көмектесті. Кемпір тағы да ризашылығын білдіріп жүзі жарқырап қоштасты. Плашының етегі далбақтап, қатқан қарға тайғанақтаған кемпір кішкене түйіншегін ұстай ілбіп басып кете барды. Әсет жақынын шығарып салғандай көз жазғанша соңынан қарады да тұрды. Кемпір мұңға шомғандай денесі ауыр тартып, аяғын сүйрете басып аяндап барады. Жас айырмашылығына қарамай, әлгі кемпірдіцң өзінің шешесіне ұқсайтындығын енді аңғарды. Бірақ оның қандай ұқсастық екенін айыра алмады. Кемпір үлкен сөмкелі челноктардың арасына сіңіп көрінбей кетті. Әсет поезд орнынан қозғалғанша кемпір тағы да көзіне шалынар ма екен деп қарап тұрды. Ауыр күрсінді. Ол енді бұл адамды қайтып көрмейтінін, енді дәл осындай поезбен бірге сапарлас болмайтынын сезінген адамның өтпелі өмірге деген өкініш күрсінісі еді...

	Әсет ауылға келісімен бірден жұмысқа кірісіп кетті. Өзі сұранып, ағасы Саят істеген шахтаға барды. Жаңа ортада бұрын үйренбеген жер асты жұмысы оған көпке дейін қиын соққанмен біртіндеп үйренуге айналды. «Үш күннен кейін көрге де үйренесің» дептi аталарымыз.

	Түн құшағындағы тыныштықты жұмыстан салы суға кетіп үнсіз келе жатқан Әсеттің аяқ астының сыбдыры ғана бұзады. Үй арасындағы қараңғылық тұмшалаған бұралаң жол да «беймезгіл жүрген неғылған адамсың?» деп жатқандай. Ол жүріп келе жатып, әдетінше зираттың арғы бетіндегі үйіне көз салды. Биікте тұратын көше шамының жарығы көрінбеді. Үйде ешкім жоғы белгілі. Әкесі мен шешесі Саят қайтыс болғаннан кейін артында ешкімі қалмады деп, орнын өгейсітпеу үшін оның үйіне біржолата көшкен, Әсет үйінің қасына келгенде денесі тітіркеніп, өлі тыныштық құшағында мүлгіп тұрған мекеніне қарап тосырқап сәл тұрды. Өзінің туып-өскен үйі болса да кіруге келгенде кібіртіктей бастады. Ол табалдырықтың қасындағы төңкерулі шылапшынның астынан кілтті алып үйге кіріп, бірден шам жақты. Бөлмелер күңгірт. Бұрыш-бұрышқа қара көлеңке тасасына әлдеқандай көзге көрінбейтін құбыжық тығылып тұрғандай, қазір ғана шыға келердей...

	Кезінде балалардың у-шуынан, опыр-топыр ойынынан араның ұясындай гуілдеп жататын үлкен үй анырайып, бір түрлі жетімсіреп тұр. Әсет үйге сыймай қыдырып келсем бе деп оқталды. Сағат он екі болып қалған шығар. Түн ішінде кайда бармақ? Ауыл адамдарының қызыл інірден жатып қалатын әдеті. Ас үйге барып, қаймаққа батырып бауырсақ жеп, сүт ішті. Қайтадан қонақ бөлмеге келіп, теледидарды токқа қосты. Симфониялық концерт беріліп жатыр екен. Ол теледидардың каналын бұрап, Алматыны іздеп көріп еді, экран қар жауғандай шұбартып, ызындап тұрып алды. Баржоғы екі канал, амалсыздан бірінші арнаға бұрады. Симфония азалы бірдеңені ойнап жатыр екен. Әсет кенет: «Мына симфонияның ойнауы қалай-қалай өзі, компартия көсемдерінің бірі шаһит болғаннан сау ма өзі... », - деп теледидар бағдарламасына көз жүгіртіп еді, олай болмай шықты. Онда да симфониялық концерт көрсетіліпті. Әсет: «Е-е, ешкім өлмепті» деп өлмегеніне өкінгендей желкесін қасыды. Одақ тарамай тұрғанда теледидардан немесе радиодан симфониялық музыка естілсе, жұрт кімнің өлгеніне өз жорамалдарын айта бастайтын. Әсіресе соңғы жылдар - «генсектерді әдемі жерлеу бесжылдығы» атанған. Еріккен жұрт теледидардан жерлеу рәсіміндегі орден тағылған қызыл жастықшаларды санап, бірінікін екіншісімен салыстыратын. Әсет теледидарды өшіріп, кітап оқымақшы болып, ағасының үйінен әкелген қобдишаны ашты. Ішінде - ағасының сүйіп оқитын Шервуд Андерсон, Акутагава, Гессе, Андреевтердің кітаптары бар екен. Сәл ақтарып отырды да, қолға ілінген біреуін ашып оқи бастады. Үй ішіндегі өтi тыныштық өз жүрегіңнің соғысын естіртіп тұрғандай. Қолына түскен Хорхе Борхестің «Құдай жазбалары» деген кітабы екен. Сырты қара қалың кітаптың қырына «Дін, мәдениет, ғылым кітапханасы» деп жазылыпты. Ол арасына қағазбен белгі қойылған бетті алып оқи бастады. «... Біздер өлімге де, ауруға да, кәрілікке де ұшыраймыз, сөйткенмен де кәрінің, науқастың немесе өліктің сұқпыты бәрімізді тітіркендіреді». Әсет оқуын тоқтатып басын көтеріп алды. Жүзіне мұң ұялап, түрі сұстанды. Тыжырыңқыраған мандайына әжім сызықтары пайда болды. Өзі де Саятты жүгіріп келіп құшақтап бетінен, мандайынан сүйгенде суық денеден тітіркеніп еді-ау. Сонда ғана бауырының өлгеніне көзі жеткен. Кітап мазмұны көніліне сай келді. Ол сәл ойланды да, келесі парақты ашқанда, арасынан сусылдап ағасының, қолымен жазылған бір парақ түсті. Таныс жазу. Оның жүрегі алып ұшты. Әріптері ірі, өзінің мінезі сияқты тасқа басқандай айқын, жасыратыным жоқ деп жарқырап тұр. Әсет парақты ашып оқи бастады. «Қоштасу сағаты соққанда әркім-ақ кімді сүйсе сонымен, өмір мәнін не деп білсе, онымен өзін не байланыстырса, сонымен қоштасады». Ол әрі қарай оқуын жалғастыра алмады. «Бауырым-ай сенің де сол сәтте, өміріңнің ақырғы минутінде бізді ойлағаныңды білемін. Бірақ қалайша сен бізді қиып кеттің? Ішіміздегі ең бауырмалымыз да, жаны пәк, сүттей аппағымыз да сен едің ғой. Неге сонша түңілдің өмірден? Артында қалған біз үшін орны толмас өкініш қалдырарынды ойладың ба, арысым! Содан бері де арада талай талай ай өтіпті. Арамызда тек сен жоқсың. Бар қызық, бар шаттық өзінмен бірге кеткендей. Құр сүлде құса болып біз жүрміз. Сағыныш сарғайып сағымға айналды. Қу тірліктен қызық қашты... ». Әсет қалтасынан қол орамалын алып, жас жуған бетін сүрте бере кітаптардың арасындағы екі үлкен блокнотты көрді. Ол қалындығы қойын кітапшасындай бірі кызыл бірі көкшіл екі қалың блокнотты қолына алды Ағасы қызыл блокнотқа көрген түстерін жазыпты, ал екіншісі ой-толғам, мақал-мәтел, есінде ерекше қалған сәттерін қағазға қысқаша түсіріп жүрген күнделігі екен. Әсет әуелі түстерін жазған қызыл блокнотты ақтара бастады.

	13. 02. 89

	Аспанда, лифтіде ме, әйтеуір кішкене ғана дүңбіршек бірдененің ішінде тұр екем. Бір кезде төмен қарай құлдилай жөнелдім. Зәрем ұшты. Зымырап келемін. Әлгінің терезесі бар екен, содан қарасам, үйдің қабырғасына жақындап қалыппын. Әне соғылам, міне соғылам деп келе жатқанда, лифт кілт бұрылып, үлкен асфальт жолға тақап қалды. Быт-шытым шығатыны айдан анық. Ақырғы секундтар. Жүрегім қабынып, аузыма тығылды. Үйлер көзіме үлкейе көрініп, жер жақындаған сайын жылдамдық та үдей түсті. Кенет ештене болмағандай бәрі де тынши қалды. Аман-есенмін. Маңайда жан жоқ жалғыз тұрмын.

	15. 02. 89

	Зор денелі, алып күштің иесі бір адам ағаштан қиып үй салуға кірісті. Біраз адамдар көмектесуде. Салынып жатқан үй баз сияқты ұзын. Үйдің қасындағы бір әйел әлденеге өздігінен қызғаныш білдіріп, мойнындағы жұқа орамалын сілкіп қалғанда найзағай ойнап, күн күркірегендей болды. Жарқыраған сарай үйге бірнеше кісі еден пәркет төсеуге кірісті. Жұмыс істеп жүрген адамдарға төтеннен бір келіншек килікті. Ескі қонысқа – жаңа жарық зәулім үй салынды. Айна. Тарақ. Шымшуыр.

	11. 03. 89

	Жүзі таныс бір адаммен ұзақ сөйлестім. Төбемнен, инемен ғой деймін, жіп өткізіп алыппын. Енді жіпті суырып алайын десем, бір ұшы түйінделген екен, суырылсашы... Әйтеуір манайда ешкім жоқ. Қайшы тауып алыппын...

	15. 03. 89

	Көлікке мініп келе жатырмын. Үйдің кілтін алмай шыққаныма өкініп келемін. Бұрылыста Әсет кездесті. Кілт қайда десем, «сенің студенттік досың Бауыржан әкесі екеуі үйге келді» дейді. Оның: «Әкем бұрынырақта қайтыс болған дегені қайда?» Бауыржан екеуміз бір бөлмеде отырмыз. Күнсандықта музыка ойналып, қасында көп күйтабақтар жатыр. Екеуіміз әңгімелесіп болып, енді музыка тындауға көштік.

	Жизгарісті тындаймыз. Соны қайта-қайта тындағымыз келеді (студент кезімде көп тындайтын бұл әуенді көптен ұмытып кетіп едім). Мен ішімнен Шәмші Қалдаяқовтай композиторлардың күй табақтары көп болса ғой деп армандадым.

	23. 03. 89

	Міне, атамның қайтқанына жиырма жыл. Ал әжеме бір жыл. Солай болса да, екеуі баяғыдай, мен бауырларында жүрген кездегідей тірлік қылып бірге жүр. Ешбір өзгеріс жоқ. Пеш түбінде отырып дөңгелек үстелден шай іше бастады.

	Өзіміздің үй. Ауылдағы үлкен зират. Мен де сол жерде жүрмін. Зираттар машинаға тіркесіп алғандай... Шелектегі су төгіліп жерге сінді. Әлдеқандай саңылау көрінді, мен содан шығуға тырысып едім, сыймадым.

	27. 03. 89

	Үйдің сыртындағы бақшаның ішін қазып жатырмыз. Ең терең қазған немере ағам Қ. екен деймін. Әкей үйге кіріп келеді, ал мен шығып келем. Күн қапырық, тыншу. Кенет сіркіреп жауын жауды. Әсет «жауын бұдан да қатаяды. Бұлт тұтасып келеді» деді. Соғымға соятын жылқының қасына бардым. Ауылдағы үлкен зираттың ішінде ұйықтап жатыр екем, оянып кеттім. Қарасам, жаңағы емес, мүлде бөтен зират. Оянуыма екі-үш адамның ұйқыда жатқанымда маған жасап жатқан эксперименті себеп болды. Қолымды бұлшық етімнен тесіп бірдеңе істепті. Тағы біреуге дәл сондай тәжірибе жасаған екен, ол жынданып, өткені мен ертеңі туралы миша былықтырып сөйлеп жатыр. Қолыма қарасам, тескен жерден қан ағып тұр. Зираттан шошынайын дедім. Қасымда кебіс жатыр. Бір кезде бейтаныс әйелдің айғайлаған дауысы естілді. Жынды адамның дауысы. Іздеп барып таптым, сөйтсем, әлгі бір зираттың үстіне атша мініп алыпты. Өзі ертерек қайтыс болған ағамыздың жесірі екен. Ол маған бірденелерді айта бастады, мен оны мындамай, әй-шүйге қарамай бар пәрменіммен жұдырықпен бетке періп жібердім. Зираттың биік қоршауынан басы қылтиып бір бөтен адам қарады. Әлгі кісіге мына әйелді аласың ба дедім, ол бұрылып алып, қаша жөнелді. Мен зираттан тез кету үшін қоршаудан секіре ырғыдым.

	05. 05. 89

	Жалғызбын. Көп қораз кезек-кезек шақырады. Теңізден шашыраған суға қарамай кеме үстінде телевизор сөйлеп тұр.

	13. 05. 89

	Әжем екеуміз үйде жүрміз. Маған жабық тұрған есіктің артында біреу бар сияқтанды. Өзімнен-өзім секемдендім. Денем тітіркенді. Есікті ашып қалғанымда сап-сары, тырдай жалаңаш әйелді көрдім. Мен оған ұмтыла бергенде әжем жүгіріп келіп, екі қолымнан тас қып ұстай алды. Бұлқынып едім, босай алмадым. Амалсыздан бүкіл бойымдағы энергия қуатын шоқтай жайнатып көзіме жинақтай бастадым. Әлгі әйел кесірткеге айналды да жорғалай жөнелді.

	15. 05. 89

	Қасымда көп кісі бар ауылдағы үлкен зиратқа бардым. Кіре берісте үлкен-үлкен ескерткіштер тұр. Сүтті тастар үйден де биік. Бейтаныс адам ұзақ Құран оқыды. Мен іштей сөзбе-сөз қайталап отырмын. Құран оқылып болған кезде, қабірлердің бәрі көздерге айнала бастады. Бәрі маған қарап қалыпты. Жалғызбын. Қаша жөнелдім. Ұзақ жүгірдім. Өкпем өшіп алкынып артыма қарасам, ештеңе жоқ, жап-жазық тақыр дала ғана көрінеді.

	19. 05. 89

	Биік тау. Бір жағы кесілген алма сияқты тайқылау жар. Екі адам өрмелеп таудың биік шыңына шығып барады. Солардың біреуі таныс болған соң үңіле қарадым. Сөйтсем әлгі өзіммін. Байқамаса тайып кетіп жардан құлайды-ау деп уайымдаймын, өзімді өзім уайымдап тұрмын. Мен өрмелеп барам.

	21. 05. 89

	Үйдің қабырғасына соғылдым-ау деймін, астынан су шықты. Өзім душ қабылдау үшін тыр жалаңаш шешініппін.

	27. 05. 89





Үйлер, үйлер. Ешқашан есіме алмаған кісілердің бәрі жиналуда. Батшық илеудеміз...

	09. 06. 89

	Зираттар шөп шабатын шабындықтай кең... Әсет күнделікті оқыған күйі шаршап көзі ілігіп кеткен екен, ұйқылы-ояу күйде өзінің қорылдағанын естіп оянып кетті. Бұрын қорылдамайтын. Ұзақ ұйықтағандай бойы сергіп қалыпты. Қайрадан күнделікке қарады. Соңына таманғы бетінің бірін оқыды:

	Саят хатында көрген түсін жазыпты, міне қызық! Екеуіміз де бірдей түс көріппіз. Үлкен зираттың ескі бөлігінде ашық қабірде әуелі мен жатыппын, сосын Әсет сонда мені іздеп келіпті.

	Әсет жалма-жан өзінің түс көрген күні мен Саяттың қайтыс болған уақыты аралығын есептеді. Тұп-тура алты ай екен. Ол көзін жұма қойды. Құлағы күнгірлеп, төбесі шымырлап кетті. Орнында байыз тауып отыра алмай, әрлі-берлі жүрді. Жүрегін әлдебіреу ұстарамен паршалап тіліп жатқандай. Басы зеніп, тамағы қайта-қайта кеберси берді. Ол терезенің пердесін ысырды. Көше бұлыңғыр, айнала елең-алаң көрініп, таң сібірлеп келеді екен. Үйлердің шатырлары мен мұржалары қараң-кұраң көзге түседі.

	Мандайға не жазса, соны көреміз. Тағдырдан құтылған жұмыр басты пенде жоқ. Алайда табиғаттың айнымас зандылығындай, ажалдың да өз ережесі бар. Өмірді шын сүйген адамның басты жауы да - өлім. Мүмкін адамдардың ерте өлуінің де тылсым сыры бар шығар. Өйткені махаббат пен жастық шақ уақыт тезіне түспей, сол сұту мəнгі жас күйінде өзгеше бір ғажайып дүниеге көшеді. Әсет өз ойынан өзі шошыды. Ол енді сол отырған бойы күнделік жазылған дәптерді қолына алып, орта тұсынан ашылған бетіне көз жүгіртті. Саят нақыл сөздер мен ойындағыларын араластырып жаза беріпті.

	Алматыдан Әсет келді. Бұрын ондай емес еді, тұйықтанып кетіпті. Қабағында мұң бар. Желтоқсанда не болды, жазықсыз жастардың қырылғаны рас па десек үндемейді. Әйтеуір өзінің ештеңеге ілікпей аман қалғанына қуандық...

	***

	Армияға кетерінің алдында Әсет те маған неге үйленбейсің деп өкпесін айтты. Анамнан бастап үйдегілердің бәрі үйлен, үйлен дейді. Өзімнің де үйленгім келеді... Бірақ... Бір құдіретті күш маған кедергі жасайтындай. Құданың құдіреті, қыз біткен маған туған қарындасымдай көрінеді. Кейбіреуін жақсы көрем, тіпті сүйетін тәріздімін. Бірақ... Ешқайсысына да үйлене алмайтыным сөзсіз. Балжанды да қанша сүйгеніммен, одан да сол себепті айырылысуға тура келді. Сынарынан айырылған аққудай жалғызсырап жүруім де содан. Адам жарық дүниеге тек «күнә» аркыты келіп, көретін қызығы да соған барып тіреледі ғой...

	* * *

	Тағдырдан қашып құтылмайсың. Жазғанға көнесің. Тек үміт қана, арман ғана мәңгілік. Талантты, жаны жарқын адам дүниеден өтсе жақынынды жоғалтқандай, әлдебір асылыңнан айырылғандай аландайсың. Алланың құдіреті, кейінгі кездері өзімнен-өзім көңілденіп көтеріңкі жүрдім.

	Әлдебір істі тындырып тастағандай үйге сыймадым. Кешкісін мектепте бірге оқыған кластасымның туған күніне бардым. Көңіл-күй көтеріңкі. Ойнадық, күлдік. Әдеттегідей сырнайға қосылып көп ән айттық. Сол баяғы сүйекке сіңіп қалған үйреншікті Шәмшінің әндері. Бір кезде ауыз үйден кіріп келген бір жолдасымыздың әкесі: «Әттеген-ай, - деді өкініп, - жаңа ғана теледидардан Шәмшінің қайтыс болғанын хабарлады». Соны айтты да бөгелмей тез шығып кетті. Үйде үнсіздік орнап, бәріміз де төмен қарап отырып қалдық. Не болғанымызды білмедік. Жан дүниемізді мұң басып, жүрегіміз тоқтап қалғандай сезіндік. Шәмші бізге туыстан да жақын еді. Абай, Мағжан, Мұқағали, Шәмші... ажал шіркін алудан тоймайды екен-ау... Таң атқанша көше аралап жападан жалғыз жүрдім де қойдым. Көзіме жас үйіріле берді.... Себепсіз тым қатты қуанып кетсем, арты әрдайым өсітетін әдеті. Шәмшінің сырлы сазды сұлу әндері әлі талай жылдар қазақ елі аспанында қалықтап, халқының жүрегінде мәңгі қалары сөзсіз.

	Жақсы көретін адамыңа, не бір қимас затыңа жететін ештене жоқ. Өмірдегі жалғыздығынды солар еске түскенде мүлдем ұмытып, аз уақытқа болса да өзінді-өзің алдарқатасың. Егер күндердің күнінде сол қимасынды, сыйласынды жоғалтып алсаң, мынау ғажайып ғалам сен үшін бос қуысқа, әрсіз де нәрсіз бірденеге айналады. Ажарынан ада болады.

	Менің күшігінен асырап өсірген Құтжол деген итімді ит ататындардың қалай өлтіргендері әлі көз алдымда. Ол ана бір жылдары Хрущевтің ит пен мысықты қынадай қырғызған кезі болатын. Ең өкініштісі өкіметтің сөзіне сеніп, ауруын тексереміз деген соң Құтжолды өзіміз апардық қой. Иттерді сұйық дәрі ішкізіп тексергені көз бояушылық екен. Сау деп жетон алғандар ілуде біреу. Көбіне иттерді иелеріне кішкене қазыққа апарып байлатады да атады. Мылтықтың гүрсілі, күкірттің иісі, иттердің қыңсылаған аянышты даусына араласып дене тітіркендіреді. Құтжол да: «Мына жерден тезірек кетейікші» дегендей көзі жасаурай, аяғыма орала берді. Не керек, біздің де жолымыз болмады. Қазыққа апарып ит байлау кезегі бізге де келді. Құтжол жаутаңдаған күйі, менен көзін алар емес... Қолымнан не келеді, әлім көз жасыма ғана жетті. Мылтық дауысынан құтағым бітелгендей болды. Қас қағымда көзін ашпай қолымда өсірген Құтжолымнан айырылдым. Өлген итімнің қарғы бауын апам шешіп алып, маған ұстата берді. Сондағы күкірттің ашкыттым иісі әлі күнге дейін кетпейді. Құтжолдың өлер алдындағы әлсіз қынсытағаны, мұң шаққандай болғаны көпке дейін құлағымда тұрып алды. Басқа күшік асырамадым. Құтжолымның қарғы бауын басқа итке таққым келмеді...

	Ал қазір маған темір болса да көк «Москвич» бәрінен жақын. Өзінің жаны бар сияқты. Оңаша мінсем, жақсы тартып, моторының үні ән ырғағындай бір қалыпты шығады. Өзімнің де көңілім көтеріліп, ыңылдап өлең айтып кеткенімді байқамай қалам. Кейде көк машина менен көзін алмай қарап тұратын сияқтанады... Көп көрмесем, өзімнің де жүргiзгiм келіп кетеді. Ол да мені сағынатындай... Біз бір-бірімізсіз өмір сүре алмайтын тәріздіміз. Бірақ анда-санда кесірленіп калатын кездері де болып тұрады. Шаң-тозаң басса, дұрыс тартпайды. Ал қыз-келіншектер мінгізсем бар ғой, от алмай қақалатыны бар... Ондайда маған бұл өмірдегіні жанды-жансыз деп бөлу сыңаржақтылық шығар деген күпір ой келеді...

	***

	Менінше дүниедегі тірліктің тірегі, қайнар көзі екеу - ол өлім мен махаббат. Өлімнің ақиқаттығы бізді өмір сүруге ынталандырады. Ал махаббатсыз өмір мәнсіз... Пәктік мәңгі, махаббат мəнгі... Таза сезімді ешқашан кір шалмақ емес. Тозса өмір тозсын, махаббат тозбаса, кіршіксіз болса екен...

	Өткенді қайтару қолдан келмесіне көзің жетіп тұрса да, әйтеуір біздің санамыздан тыс бір күштің бар екенін сезінесің. Сол күш күндердің күні болғанда мейірімі түсіп, жоғалтқанынды қайта берердей іштен дәмеленіп жүргенің...

	Еркек пен әйелдің бір-біріне деген парасатты қарым-қатынасы өмірге, айналаға сән береді. Сезім барда дүние қыЗык...

	Адамзатта өмірбақи кешірілмес сұрқиялық болады және ол нендей қайырымдылық істелінсе де ұмытытмайды...

	«Әйел дәмдеп істелген дастархан іспеттес, тамақ ішкенше өліп-өшесің де, қарның тойса қалғи бастайсың» деп ішіліп-желінгеннен кейін мүлде басқаша көпірген бір жігітпен сол сөзі үшін жанжалдасып қалдым. Ол оңбағанның шамасы қарындасы жоқ-ау деймін, әйтпесе, әйел туралы ондай былапыт сөйлемес еді.

	Адам жан тыныштығын іздесе, бақытты балалық шақ естеліктері негізінде өзіндік шағын әлем жасап алуы қажет.

	Балдырған бала күннен алысып-ойнап бірге өскен көрші қыздың өсе келе қос анары көйлегін түртіп білінгені, әлденеден қысылып қызаратыны өкінішті-ақ. Өйтіп бой жеткені бар болсын.

	Жалған дүние – ойшылдар мен жайсаң жандарға тамұқ.

	Дүние тауқыметінен екі-ақ адам құтылады: біреуі – жарық жалғанға келмеген нәресте, екіншісі – өлген адам.

	Кімге де болса жеткізбей кеткен арман бар.

	Адам өліммен бетпе-бет келгенде ғана, өмірінің шын мәнін біле алады.

	Күлкісіз өмір – құссыз орман секілді.

	***

	Зымырап зулаған уақыттың ауырлығы келер ұрпаққа қалар.

	Қара шаңырақтың түтіні ыстық.

	Бұрын шетсіз де, шексіз ой ғана ма десем, түпсіз тұңғиық — жамандықта да бар екен.

	Ғасырдың құдіретін – адам, адамның құдіретін – ғасыр айқындайды.

	Ел ауызындағы ескі сөз – көпшіліктің ар-иманының айнасы.

	***

	Сөздің жаны бар. Ол да құстай ұша алады.

	Үрей мен Үміт бір заттың екі беті. Үмітін үзілсе, Үрей келеді, ал көп үрейден соң үміт туады.

	***

	Түнде көлеңке іздейтін адамдар болады. Бірақ оларды әлі ешкім түсінбей жүр.

	***

	Өнер жиынтығы мәдениет қана – жан азабын жеңілдетеді.

	***

	Көптің тілегі ерте ме, кеш пе, қайткен күнде де орындалады.

	***

	Өмір – өлім, өлім – шексіз өмір.

	***

	Дүниедегі ұлы өкініштің бірі – қабірге оның ақылының да, білімінің де адаммен бірге көмілетіні.

	***

	Әлем өзгереді, бірақ шындық өзгермейді. Сондай-ақ, күнә де біржақты болмайды.

	***

	Анашым, айналайын лебізіннен

	Күн-түн демей ақ сүт беріп емізіп ен.

	Жыламасын, қуанышым, қуатым деп,

	Тәттіні өзің жемей жегізіп ең.

	Анашым бір мен үшін шалқып жатқан,

	Шөлдесем мейірімнің теңізі ме ең!

	Шым-шытырық түстер басты ауыртты. Түстін уақыт пен кеңістікке тәуелсіздігіне көзім енді жетті. Түс жоруға уақыт жоқ, тіпті, жорығым да келмейді. Серігім, ермегім - үйдегі кітапханам. Кітап шiркiндi қолына алсаң болды, көңілің көтеріліп, сезімнің сергіп сала беретіні несі екен. Әр кітап жазушының айтар ойы ғана емес, өмір жолы, шындап келгенде өзі. Сәттілігі мен қайшылығы аралас кітаптар да әртүрлі.

	Әсетке ағасының жазған күнделігі көп сырдың шетін аңғартты. Ол жандағы жараға, жанған ішке дауа іздегендей мəнгіріп көп отырды. Сонан соң ауыр күрсініп жастықты жұмарлаған күйі төсегіне құлады. Өзегін әлдеқандай сағыныш уы жалап барады... Далада жел күшейіп, есік алдындағы жеңіл-желпі шелекті, шатырдың қаңылтырын қаңғырлата қақты.

	Күн райы бұзылатын сыңайы бар. Әсет буындары сырқырай ерте оянды. Ештеңеге зауқы болмай, деңбекшіп жатты да қойды.

	Бөлме іші қараңғы, орнынан тұрып, шам жақпай пердені ысырып сыртқа қарады. Қайтып жаткысы келмеді. Киініп сыртқа шықты. Түн мүлгіп тұр. Қарашаның шым-шым аязы тыныс кереді. Ерте түскен қар төңіректі ақ көрпесімен шымқап алғандай мүлгіп тұр. Қыр мен ойы теңеліп, Сары дала биыл ұйқыға ерте кетті. Күнара ызғырықтатып, жаяу борасындатып қояды. Бағана бастарына ілінген электр шамдары айналасына мол жарығын шаша, түн қараңғысынан жалғыз көзді жалмауыздай бедірейе қарайды. Тек самсаған жұлдыз ғана жер бетінің суығын сезбегендей жымың қағады. Иығына ілген әкесінің үлкен күпісін қымтаған күйі Әсет үй іргесіндегі орындыққа келіп отырып, темекі тартуға кірісті. Толықсыған ай төңіректі көгілдір жарыққа бөлеп тұр. Ол темекісін сораптап ұзақ тартты. Түтін аралас қышқылтым иіс бойды алды. Қабағы сынынқы, өңі мазасыз. Ол осы сәтте айға оңаша мұңын шағуға дайындалған бұралқы аш қасқыр сияқты еді. Бұл да сол қасқырдай түн қойнын қалтырата ұзақ ұтып: «Тым құрыса көп жұлдыздың бірінде тусам, қара жердің қайғысын арқалап қамықпас едім. Мұңсыз өмір, алаңсыз көңілмен күн кешер ме едім, дариға!» дегісі келетіндей. Көңіл жұбататындай... Ойдың шегі болған ба? Өмір - жалған, өмір - азан... Ес біліп, етек жапқан соң бұрынғыдай ешкімге де елжіремей есейіп, томаға-тұйық күйге ауыса бастайсың. Кейде Әсетке бүкіл өмір қоштасудан тұратындай көрінеді. Бір күні ағасы Саят сияқты онымен де туған-туыс, жора-жолдастарының қоштасар мезгілі келер. Басы жұмыр пенденің одан қашып құтылғаны болсайшы. Міне, соқпақты жолдың жар басына тірелер сәті де таяды. Өткеннің өкініші мен ертеңгі бұлдыр болашақ арасында теңіздей толқыған жан азабы мен белгісіз қорқыныш жатыр. Алға қойған мақсатына жетпей өлім теңізіне түсіп кету неткен өкініш! Қанатсыз құстай армансыз ғұмыр кешу де қиын... Неге солай?.. Дауыстап жария жасамаса да, Әсеттің не айтқанын үнсіз түсініп, жан сырына ортақтасқандай төңірек тылсым тыныштық кұшағында. Жерге жарық түсе бастады. Жұлдыздардың өні қашып, алыстай түсіп, біртіндеп сөніп жатыр... Аяз дене тітіркендіруге айналды. Таң жақындағанымен, түн бұйығып ұйкысын ашар емес. Әсет тоназыған күйі үйге кірді. Терезенің ішкі жағына тұрған кырау ай жарығын сүзіп, бөлме ішіне сүттей сәуле себелеп тұр. Ертеңгі жұмысқа түнгі кезекке барады. Ұйқысы келмеді. Тіпті сол ұйқыдан өзі шошынайын деді. «Ұйқыменен өлі тең» деп бекер айтқан ба! Бір ұйықтаған соң оянбай қалуы да мүмкін-ау. Өз ойынан өзі сескеніп қалған Әсеттің жүрегі біресе өрекпи, енді бірде лүпілдей соқты. Баяулаған кезде жайлап барып кілт тоқтай қалатындай. Төсекке жатқан соң бұйығып, бойы жылып, ойдан сілесі қата шаршаған жігіт өзінің қалай ұйықтап кеткенін де сезген жоқ...

	Әсет келесі күні тамағын ішіп алып, қолы бос болғандықтан мәдениет сарайының кітапханасынан алған кітаптарын өткізбекке сыртқа шықты. Дала аппақ. Көрші үйдің қасында балалар у-шу, мәз-мәйрам, жабылып аққала соғып жатыр. Қыстың меңіреу тыныштығын солардың айғай-шуы ғана бұзады. Қар аяқ басқан сайын сықырлап ән салады. Әсеттің тұрған қалашығы он шақты мың халқы бар өндіріс кеніші. Үлкен қалалардан жырақтау орналасқан осы кеніштің өзіндік ерекшелігі де жоқ емес. Қалашық көлеміне қарай, рудник ашылғанда-ақ беске бөлінсе керек: Қоржынкөл, Жаман қала, Аяқ көше, Жана ауыл, Орталық. Жұрт та әуелгі кезде өз ауданының адамдарымен, сосын басқалармен араласады. Балалар жағының ара-қатынасы мүлде бөлек. Олардың сыйластығы көбіне жақ-жақ болған төбелеспен бітеді. Тіпті, кейін есейіп, үйленгендерінде де көбіне өз аудандарының қыздарына қосылып жатады.

	Жаңа салынған үйлер аз. Жылдан-жылға тұрғындар саны да азайып келеді. Оның есесіне жартылай құлан, иессіз қалған үйлер көбейді. Елдің тұрмыс жағдайының қиындағанын ауыл көрінісі айтпай-ақ білдіреді. Жұтаған жұрттың көңіл күйі де басқа. Күндіз білінбегенімен кеш бата ескі үйлерге қараңғылық ерте үйіріледі. Жалғыз келе жатқан кісіге әлгі үйлердің үңірейген есік-терезелеріндегі қараңғылық саған кұбыжық болып қарап тұрғандай әсер етеді. Денеге шымшымдап қорқыныш енеді. Ескі үйлерде күндіз балалар ойнағандарымен, күн баға солардың ешқайсысы манайламауға тырысады. Кейбір үйлердің қасында әлі де ағаштар баяғы күндеріндегідей сексиіп тұрғанымен олардың да ерте ме, кеш пе өлері, қурап қу түбірге айналары сөзсіз. Иессіз, ессіз дүние көпке шыдаған ба...

	Әсет өз үйінен ұзай бере шүйіркілесіп әнгімелесіп тұрған екі әйелді көрді. Оның бірі көрші болғандықтан амандасып еді, ол жауап қайтармақ түгілі жанынан өткенін де көзге ілмеді.

	Қайтып оралғанша арада бір-екі сағат өтсе де, бағанағы екі әйел сол орындарында тапжылмаған күйі әлі тұр. Көрші әйел енді өзі амандасты. Әсет бірден жауап қайтармай сәл аңырып барып басын изеді. Жүре бере, езу тартып, әйелдердің әңгімеге құштарлығы оларды төзімділікке де тәрбиелейді екен-ау деп ойлады.

	Әсет әдетінше түнгі ауысымдағы жұмысына ертерек келді. Үйреншікті шаңсорғыштардың гүрілі анадайдан құлаққа келеді. Ол бірден киім ауыстыруға асықпай, демалыс бөлмесіне барып, биллиард ойнаған екі-үш шахтермен әңгімелесіп біраз отырды. Билиардшыларда мән жоқ, шарларының тигенінен тимегені көп, әйтеуір ойнадық деген аты. Оның есесіне арасында анайылығы бар дөрекі қалжың сөз, қарқ-қарқ күлкі, бұрқ-бұрқ темекі түтіні жеткілікті. Әсет бiраздан соң арнайы киімін киіп, құрал қоятын орыннан шамымен нөмірін алып, клетпен 530-шы горизонтқа түсті. Кваршлаг жарық болғанымен басқа тұстары қараңғы. Аяқ асты су. Жүрген сайын резеңке етігің былш-былш етеді. Оқпаннан келген суық жел де дене тітіркендіреді. Анда-санда әуелі рельс бойлап тарсылдаған электровоздың дыбысы естіліп, артынан жарығы көрінеді. Бұл жер астының өзгеге ұқсамайтын өзінше тырбың тіршілігі. Әсет забойына келіп, басын көтергенде тас арасынан сызытып аққан суды көрді. Қабырғаланған үлкен жалтыр тас құдды үнсіз жылап тұрған адам сияқты. Ол бұрылып артына қарады, шам жарығы түскен жерден басқаның бәрі түнерген қараңғылық. Шам жарығы блоктың біраз жеріне жетіп күңгірттенген бойы бара-бара қараңғылық кұшағына сүңгиді. Бейнебір жарықты қараңғылықтың қомағай араны қығып жатқандай. Қанша тырысқанымен жұмыс өнбеді. Күнде әлденеше рет дікіндеп келетін мастер де көрінбеді. Жұмысы ауыр түнгі ауысымнан сонғы уақытта мүлде береке кетті. Біресе жарғыш заттар, бірде бекіткіш ағаштар жетіспейді. Кезінде көл-көсір боп жататын дүние қазір біреу ұрлап кеткендей немесе тығып тастағандай шам алып іздесең таптырмайды. Бес-алты айдан бері жалақының жартысы ғана қолға тиеді, қалғаны қолма-қол ақшаның жоқтығынан кассаға аударылады. Жинақ кассасынан өз ақшанды барып алу да ерлік жасағанмен бірдей. Қашан барсаң да - кассада отырған әйелдердің жоқ деп ауыздарын қу шөппен сүртіп отырғандары. Көп барсаң, сен-ақ қайта-қайта кете бересің деп, өзінді балағаттап сөгіп тастайды. Ақша сенікі емес, солардікіндей. Инфляциясы тағы бар.

	Сырттан «тормозок келді» деген дауыс естілді. Үзіліс жарияланды. Бір-біріне жақын орналасқан ауысымдағы шахтерлер бір жерге жинала бастады. Жігіттердің әзіл-шыны аралас қалжыңы шаршағанды ұмыттырып, біраз бой жеңілдеткендей болды. Ішпейтіндері берген сүттерін үйлеріне алып кету үшін құтыларына құюға кірісті.

	- Біздің экономикамыз сияқты тормозок та күннен-күнге шидиіп берекесі кетіп барады. Міне, бүгін ағаш, бұрғы жоқ боп тағы да бос отырмыз. Бастықтар не ойлайды-ей, осы.

	- Не ойлаушы еді, өзінің қалтасын ойлайды да. Бұрын құдайдан қорықпаса да, қариядан қорқатын. Қазір өзі би, өзі қожа.

	Қазаншының еркінде, қайдан кұлақ шығарса. Кім ненің құлағын ұстап отырса, соның қожасы. Заң да, зәкүн де жоқ.

	- Ұятына түкіргені бар ма, есесіне машина мініп, туыстарына дүкендер аштырып жатыр.

	- Елді билеп үйренгендер қашан да заманның ұсынған ойынын ойнауға қабілетті келеді. Жене алмайтын жерінде кейін шегініп, алатынын алу үшін тонын теріс айналдырып көз бояп, өзгере салады. Ал іштерінен жұртты малға санайды. Олардың ойынша ақыл мен қабілет тек соларда ғана. Басқалар олардың айтқанын істеп, айдаған жағына қарай жүруге тиіс. Жанға бататыны - алдап тұрғанын білсек те соған көнетініміз, байлаулы иттей бұландап, басқа теуіп жатса да табан жалайтынымыз.

	- Әй, мына біздің данышпан ақыл айтып сөйледі-ау. Бәрін біліп тұрсаң, мұғалімдігінді тастап, шахтаға неге келдің? Жазбадың ба, кезінде ашпадың ба? Бәрін құртқан осы сендей интелігентсымақтар.

	- Сәкенде не шаруаң бар? Мектептен шахтаға кетсе, ақшасы аз болғандықтан, бала-шағасын асырау үшін кетті. Әйелі врач, алды студент бәлен баласы бар, онысы несі? Әлде Одақты таратқан осы деп отырсың ба?

	- Бәсе, бәсе, әңгіме енді қызайын деді. Төбелесті жанжалсыз бірден бастап кетіндер!

	- Ха-ха, - қыран топан күлкі шахта ішін жаңғыртты.

	- Жаңаның бәрі ескіні қиратумен басталушы ма еді? Ең арты үй салғанда да жаңаны салған соң барып, ескіні бұзбас

	па?

	-Қойшы, Беке, кім бізден сұрап жатыр? Кешегі коммунизм құру үшін қызмет еткен жолбасшы көсемдер бір жүз сексен градусқа бұрылып, енді капитализм құруға кірісіп кетті. Тек қызметтерінің аты ғана өзгерді, заты - сол бәз баяғы. Бұларда нeтoйым, не қойым жоқ. Ұрлап жиған дүние кімге опа әкелген, өлгенде соның бәрін көріне әкете ме?.. Олар кеше капиталистерді жамандап күнін көрсе, бүгін соларға қызмет жасап, коммунистерді даттап қызыққа батып жүр. Бет деген болсайшы, шіркін-ау бет қайда бұларда?..

	- Айтпа... тұп-тура бар ғой Чеховтің «Хамелеоны».

	- Елдің байлығы ұстағанның қолында, тістегеннің аузында кетуде. Талан-таражға салынбаған зат жоқ. Көшуге дайындалып шет елден үй салып, мемлекетті сорып, сыртқа жіберіп жатқаны қаншама. Соның бәрін кеше ел билегендер істеп отыр. Қарапайым еңбекші халық кеше де алданды, бүгін де алдануда.

	- Ертең де оңбаймыз...

	- Мүйіз сұраймын деп құлағынан айырылған деген осы. Тәуелсіз ел болып жақсы тұрамыз ба десек, бәрі бұлдырап барады. Тіпті, үкіметтен айырылып барамыз. Көк туымыз құлап қалмаса қайтсін?..

	- Бізді қойшы. Ұрпағымыздың ертеңі не болады?.. Осылай кете берсе, халықтың қайыр сұрап кетпесіне кім кепіл? Саясатшылар тойып секіреді, ашыққан халық тоңып секіреді...

	- Идеяңның өзі иттің итаяғындай бірдене екен ғой. Марксизм-ленинизм деп қақсап едік, бәрі бір күнде құмға сіңген судай, құрдымға айналды. Енді жетпегені осы еді...

	- Әйтсе де ол идеядан емес, қоғамның азғанынан. Адамдар ұлты, діні басқа болғанымен түбі бір емес пе? Бәрі де бір жаратушының кұлы. Қырылатындай не жетпей барады? Осында бір гәп бар ма деймін.

	- Болуы да мүмкін...

	- Қырғын соғыс, жанжалдың бәрі бұрынғы жасыл жағалау, демалыс аймақтарынан шығып жатыр. Байқайсындар ма, осы қанды қасаптың көбі теңізі бар жерлерде. Ондай жерлерге дем алуға жақсы да, жаман да барады. Биоэнергияның нашар түрі жинақталады.

	-Е-е, әңгіме жана қызды, осылай курорт, әйелдер жөнінде айтсандаршы.

	- Шынында, қай жерде жын-ойнақ көп болса, түбі сол жерден бір пәле шығады. Жұрт Қырым, Кавказ, деуші еді, әне, бұлқан-талқан. Адриат теңізі, Югославия анау. Таза жүрмеген соң күнәлар жиналып-жиналып, бір-ақ күнде бұрқ ете түсетін болар.

	- Қалада студент кыздар жиырма долларға кім көрінгенмен жата береді дейді, сол рас па екен?..

	- Рас болса, барайын деп пе едің?

	- Қазір ол да кәсіп. Өкіметіннің өзі не істесендер де ақша табындар деп жатқан жоқ па? Оқу-білім, мәдениет адыра қалды. Стипендия, зейнетақы ештеңеге жетпейді.

	- Оның есесіне президент көбейді ғой. Таяқ алып лақтырсаң əйтеуір бір президенттің басына тиері сөзсіз.

	Жұрттың гу-гуі көбейіп, орындарынан қозғаласып мәз болысты. Біреулері «күйеуі жоқ әйелге барған сауап екен» деп жатты.

	- Әйел мен арақтың бары да жақсы, олар болмаса не істер едік?

	- Не дерің бар? Кезінде арақ арзанда араққа қарсы заң шығып, ішкізбеді. Енді қымбаттағанда радиациядан қорғану үшін арақ ішкен дұрыс екен деп жатыр.

	- Осы сенің естімейтінін жоқ. Радиациясыз-ақ мына заманда еркек те - әйел, әйел де - әйел. Онсыз да кей түні таңның қашан атуын күтіп, өздігіңнен ақша табуды ойлап қара тер болып, əйеліне жағынам деп көрер танды көзбен атырасың. Таңертең тұрғасын ақша болады, қатырамыз қатын деп күпсінесің.

	- Сенің әйелің жақсы екен ғой сөзге тоқтайтын.

	- Әйелдің жөні бөлек, ол тұрсын немереңнің алдында беделін қалмай барады. Бұрын базарға шыққанда тым құрыса балмұздақ әперетінсің. Қазір оған шама қайда. Шахтер деген атың ғана.

	- Демалыс бітті, жұмысқа барындар! - деген ауысым мастерінің дауысы естілді.

	- Жұмыс істеуге келгенде дайын тұрады, одан да мезгілімен жалақыны бергізбей ме, бастық болғаныңнан...

	Шахтерлер тұрып, әлі де даурыға сөйлеген күйлері забойларына беттеді.

	Әсет жұмысын ерте бітіріп, мазасы болмай, мастерден сұранып жер бетіне ертерек көтерілді. Киімін ауыстырып жатып, қолындағы сағатына қарап еді, таңғы төрт болыпты. Ұйқының нағыз тәтті кезі. Қалғып-шұлғып отырған зарядчицадан басқа бейсауат адам жоқ. Тек кептіргіш жақтағы бу атып гуілдеген машинаның үні естіледі. Әсет тонын түймелеген күйі сыртқа шықты. Қызылшұнақ сары аяз бетін шымшылап, қойны-қонышын кеулеп алды. Әсет өңменінен өткен суық желге тұншығайын деді. Ол жұмыс істейтін Восток артелі өндірістің шетінде орналасқан, бұның үйінен біраз жер.

	Әсет қырық қадамдай жүргеннен кейін әлгінде ғана жарқырап тұрған өндірістің барлық шамы сөндi де қалды. Төңірек көзге түрткендей қараңғылық құшағына енді. Тек қана жер бетін жапқан ақша қар ғана ағарандап көзге шалынады. Кенет шахта жақтан машинаның жарығы көрінді. Әсет әлгінде менімен бірге ешкім киім ауыстырған жоқ еді, кім де болса үйге жетіп қалатын болдым ғой деп артына бұрылып қараған күйі тоқта дегендей қолын көтерді. Жеңіл машина баяулап келіп тоқтады. Әсет бұл кім болды деп нөміріне қарай бастады. Көзіне жарық шағылысып ештене көрінбеді. Шофердің өзі алдыңғы есікті аша берді. Таныды. Өздерімен бірге істейтін, ағасы Саяттың кішкентай кезінен бірге өскен Шайзрат деген досы. Әсет қуанып кетіп, жылдам басып келіп машинаға отырды. Қол беріп, қол алысты. Шайзрат жымиып күлген күйі басын изеді. Аузындағы алтын тiсi жарқ етті. Әсет машинаның дауысын естімеді. Көңілі кетеріліп, денесі жеңілейді. Шаршаудан із де қалмады. Бағанағы ауырлап, мазасызданғаны ұшты-күйлі жоғалды. Әлденелер айтылып жатыр. Әсет ала бөтен көңілденіп, сапылдап сөйлеп отыр. Ойдан сөз озуда. Шайзрат тура жолға бұрылмай, өндірістің ортасымен айналма жолға беттеді.

	- Шәке, былай төтесінен кетпедік пе?

	- Жоқ, үйреншікті әдет қой, жолы жақсы орталықпен кетейік. Мүмкін сендей түнделеткен біреу-міреуді үйіне жеткізіп тастау керек болар.

	- Осы сенің соңдайың. Сол жақсылығың алдыннан шықса ғой.

	- Шықсын, шықпасын, әр адам жақсылықты өзі үшін істейді. Жаратқанымыз риза болсын. Өзің Аллаға сенесің бе?

	- Барына күмәнім жоқ. Бірақ құлшылығым күмәнді. Ашынып, қиналған кезде ешкімді ойлауға шамам келмейді. Сабырлылық жасай асықпасам, жаратқанға бар түйсігіммен беріліп жалбарына алам. Дұға-аят оқылғанда Алла бар, ал жай жүргенде ұмытыла береді. Әсіресе Саяттан кейін көп нәрсе өзгерді... Құдайды көз алдыма елестетіп, сөйлесіп те көрдім. Ол бірде маған ақ сақалды кәрі шалдай, енді бірде көпті көрген мейірімді ана іспеттес елес береді. Көбіне әйел емес, ер адам бейнесінде ойыма түседі.

	- Қалай болғанда да құдіретті күшке сенуіміз керек. Ол жалғызсыраған жарымжанды адамдардың өмір сүруіне көмектеседі.

	- Шәке, айтқаныңызға рахмет. Күні бойы жанталасып жүріп-жүріп, кешке жатарда өлімнің барлығы есіне келіп, жаратқанға іштей жалбарынасың. Күн өткен сайын өзіннің де қартайып, біртіндеп тозып, таусылып бара жатқанынды сезесің. Мендей ешкімге шарапаты тимегенге қайырым бола қояр ма екен. Сыйға сый, сыраға бал дегендей. Ыңғай жақсылар елден бұрын кетіп жатыр ғой. Кімге кінә артарынды білмейсің...

	- Әрине, жалғаннан өз еркімен кететіндер ең бастысы - өмірмен қоштасу дейтін шығар. Мүмкін шындығы да сол болар. Бірақ олардың қайғы-қасіреті артта қалғандарға түспей ме? Әсіресе, артында зарлап анаң қалса, одан асқан қиындық бар ма? Дегенмен, қалай болғанда да марқұм болғандарға ғайбат сөйлеуге тірілердің ауызы бармайды. Адам өлгенде ғана әділ бағасын алып, жақсылық-жамандығы таразыланады.

	- Саят қайтқаннан бері мені де күннен-күнге бұрынғыдай емес, өмірге, қызыққа құмартудан гөрі, селсоқтық басып барады. Жалған дүниеге жылап кетіп, азды-көпті өмір сүреміз бе, жоқ па, қайтадан жылап кете береді екенбіз. Өткен күнде белгі жоғы рас-ау...

	- Тұяғы бүтін тұлпар жоқ, қияғы бүтін сұнқар жоқ. Төрт құбыласы сай ешкім жоқ. Саналыға қызық жоқ өмірде... Өлімсіз қорқыныш жоқ, айналып келгенде өмірде мән жоқ. Ерте ме, кеш пе, жұрттың бәрінің де көлеңкеге айналары сөзсіз.

	Шайзрат кірпік қақпастан терезеге қараған күйі бір қалыпты отыр. Жайшылықта езуі жиылмай жадырап жүретін адам бір түрлі байсалды қалыпқа түскендей. Кейпіндегі әлдебір белгісіз жылылық Әсетті де жайбарақаттандырып, жанына тыныштық шуағын шашқандай. Рахат тыныштығы мол, өңшең түстің арасындағыдай белгісіз хал. Әсет бұрын мұндай күйде болған емес. Қою қара түн. Фабрика қасындағы үлкен террикон алып таудай аспан тіреп биіктеп кеткен. Көшеде тірі жан жоқ. Екі-үш қабатты үлкен үйлер қарауына сұстанып тұр. Түнгі жарығы сөнген қалада осындай қорқыныштын болатынын Әсет бірінші рет көрді. Мүмкін, одүниеде де осындай шығар... Оның түрі бозарып, жүрегін әлдене шаншып өткендей болды. Шайзратқа қарап еді, манағы жұмбақ сәт тағы да қайталанып, сезімінің аласұрғаны су сепкендей сап болды. Машина суда жылжыған қайықтай еш дыбыссыз жүрген күйі Әсеттің өз үйіне емес, әкесі мен шешесі тұрып жатқан ағасы Саяттың үйінің алдына тоқтады. Әсет «өз үйіме баруым керек еді ғой» деп ойлап үлгермей жатып-ақ, «осының - өзі дұрыс-ау» деп Шайзратпен іштей келісе кетті де, түспекке ыңғайланды. Енді ол рахмет дегенінше болған жоқ, машина рулiнде үнсіз бедірейіп отырған Шайзрат байыппен сөйлеп кетті:

	- Адам бұл жалғанға жалғыз боп келіп, жалғыз боп кетеді. Аллаға ден қойған құлдарының өмірінің мәні де осы жалғыздықта. Бұрынғыдай емес, қайырымды, жаны да шуақ шапағаты мол пенделердің өмір сүруі қиындап тұр! Сезімтат кісі басқаның бақытсыздығын іштей болса да бөлісіп, алары болмаса да, берері жоғын сезініп, жан дүниесі жүдеп, жүнжіп жүр. Заман аумалы-төкпелі болған сайын, адамгершілік пен арды сақтау оңайға соқпай тұр-ау. Шайзрат сөзін кілт үзді. Артына бұрылып «жақсы» дегенде, Әсет те бірден «сау тұр» деп басын изеді.

	Оның тісі бұл жолы сарғайып көрінді. Әсет бұрылып үйіне беттеді, машина қозғала берді. Іле артына бұрылып еді, машина жер жұтқандай ғайып болды. Есікті анасы ашты. Әсет шешінер-шешiнбестен, ештеңе ішпестен жата кетті. Ол ертеңінде түске қарай оянды. Денесі ширап тыныққанымен, көп жатқандықтан ба, басы ауырыңқырап қалыпты. «Тұрды ма екен» деп әлсін-әлсін келіп байқап тұрған болуы керек, шешесі Айжан ақырын есіктен қарады. Сөйтті де: «Жылы айран бар, әкелейін» деді. Қолына ұстаған кесесі бар анасы қайта кірді. Әсет ағасының бөлмесінде, соның төсегінде жатқан күйі басын сәл көтеріп, айранды дем алмастан жұтты. Қатты дем алмай ішкендіктен бірден кекірді. Анасы «Ас болсын, құлыным» деді. Әсет езу тартты. Бұрылып тез басып шығып кеткен анасының иығы селкілден бара жатқандай көрінді. Қабырғада Саяттың үлкейтілген суреті тұр. Бөлмесі де сол баяғы көзі тірісіндегідей жұпыны қалпы: бір қабырғаны тұтастай алып, тізіліп тұрған кітап, еденде палас, жақтауы ағаш екі кісілік кереует, киім ілетін айналы шкаф, стол. Заттарының бәрі орнында, өзі уақытша ғана жолаушылап кетіп, әне-міне үйге кіріп келетіндей. Әсет Саят екеуі тетелес болғанымен, қандай қиын жағдайда да бір-бірілерін түсініп, сөзге келіп шекісіп көрмепті. Оларды әлдебір күш бір-біріне тартып тұрғандай... Ағасы екеуі біраз кездеспей қалса, іздесіп, егіздің сыңарындай жетімсірей қалатын. Суретке түссе де көбіне құшақтасып түсетін...

	Әсет сол күйі біраз жатты. Сол күйінде қол созып, сөредегі Абайдың сырты қызыл, кішкене ғана тандамалы өлеңдер жинағын алды. Бұл да Саяттың сүйіп оқитын кітаптарының бірі. Арасында қағаз қыстырып қойған бетті ашып оқи бастады:

	Күн артынан күн туар,

	Бір күн дамыл еткізбес.

	Ой артынан ой қуар,

	Желге мінсең, жеткізбес.

	Адамзат - бүгін адам, ертең - топырақ,

	Бүгінгі өмір жарқылдап алдар бірақ

	Ертең өзің қайдасың, білемісін,

	Өлмек үшін туғансын, ойла, шырақ.

	***

	Күйесін, жүрек, күйесін,

	Күйгеніңнен не пайда?

	Дүниеде нені сүйесін,

	Өмір қайда, дос қайда?

	Осынау өлең жолдары адамды бірден терең ойға жетелейді. Әсет Абай өлендерінің басқа тілге аударылғанда жатық шықпайтынын бұрыннан байқап жүретін. Иә, Пушкин де өзінің ана тілінде - Ұлы. Абай да солай. Кітаптың соңында ақын аударған Гетенің де өлендері жүр. Гете мен Абай - екеуі екі елдің бетіне ұстар беделі. Ұлылар қашан да бір-бірін жаңылыспай табады-ау! Зерттеуші Герольд Бельгер шындықтың тамырын дұрыс басып: «Данышпандар уақытқа, дәуірге тәуелсіз» дегенін амалсыз мойындайсың. Гете мен Абай қандай ұқсас... Әсеттің ойын анасының «көп жаттың ғой, басың ауырады, тұра ғой, балам» деген сөзі бөлді. Ол тұрып сыртқа беттегенде, анасы «Ақтабанды қораға кіргізіп, кілттеп кел» деді. Әсет сырттан басын шайқап, ішке күле кірді. Үстел басына отыра бере:

	- Озаман да, бұ заман, мат емес, қораға ит қамағанды сендерден көрдім, - деді.

	- Жұрттың бәрі сөйтеді. Қазір иттің терісінен қолғап, аяққа ұнты жасау әдетке айналды. Кетеді де, үні шықпайтын мылтықпен атып кетеді. Көршілердің жүні қалың иттерін сөйтті. Таңертең тұрса, иттерінің үйшіктерінің қасында қарғы бауы мен қанның ізі ғана қалады.

	- Милицияға айтпайсындар ма?

	- Милиция қай жағына жетеді. Басынғандары ғой, көрші Шәріптің үйінің қойын қорасында сойып, басы мен ішек-қарнын қалдырып кетіпті. Милицияға барған екен, ұрлаған кім, қайда тұрады, киімі қандай?» деп өзін әурелеп сұрамағаны қалмапты. Кім алғанын білсе, өзі-ақ төлетіп алмай ма?

	- Табылды ма? - Қайдан, өңештен өткен нәрсе табылушы ма еді? - Обал ғой...

	- Обалға кім қарап жатыр. Даладағы жытқыны атып алып жүргендерге аяушылық не тәйірі. Қандары бұзылған де...

	- Малды осылай соя берсек, кейін не болмақ? Құлын бие болып өсiм бергенше төрт-бес жыл уақыт керек қой.

	Оны кім ойлап жатыр, күнделікті тірлік қиындап кетті. Бәрін айт та, бірін айт, көппен көрген - ұлы той, ел тыныш болсын. Басынды қатырып қайтесің! Жұртты сен түзейсің бе? Айтпақшы, ертең Шайзрат марқұмға кұдайы береді екен, бағана соған шакырып кетті. Саяттын досы еді, марқұм аған сияқты ол да өмірден еш қызық көрмей кетті.

	Әсет асын ауызына апара беріп, сілейді де қалды. Көзіне түнгі көрініс елестеп тұрып алды. «Түнде осы мен үйге

	Шайзраттың машинасымен келмедім бе?», «Өңім бе, түсім бе, астапыралла!» деген ой оның миын қас-қағым сәтте талай аралап етті. Елес шығар дейін десе, ауызба-ауыз сөйлескені есінде. Жындандым ба десе, оның да қисыны жоқ. Сап-сау. Арқасынан жылан жорғалап өткендей, аяқтары дірілдей бастады. Бәрі де ап-анық өз алдында. Анасы өзіне қарап отырғандықтан түрінің бұзылғанын білдірмеуге тырысып, тамақ жеген болды. Дүниенің апыр-топыры шыққандай. Бетінің дуылдағаны сезілді. Шайзрат ағасы Саяттан жеті күннен кейін қаза болған. Кеніш тұрғындарының көпшілігі шахтер болғандарымен, олардың бәрі де мал ұстап, қосалқы шаруашылықпен айналысатын. Тіршілік деген қу түлкі кімге тыным берген. Жақын жерде қала жоқ, күнкөрістің өзі қиын. Сондықтан да жұрт жазда жұмыс арасында жанталасып кыстық отын-су мен жем-шөптерін дайындап алады. Шайзрат даладан шөп әкелмекші болып КамАЗ жалдап, өзі «Жигулимен» барады. Айдала. Күннің ыстығы қарғаның миын кептіреді. Ауа тымық. Ол жерде сүрлеу жолы ғана бар. Күніне сол жолмен жүрсе, бірер машина өтеді. Шөпті КамАЗға артып жіберіп, сусын ішіп кейіндеп қалған үш жігіт кештеу қозғалады. КамАЗ өткен жердің шаңы аспанға көтеріліп, ештеңе көре алмаған соң жолдан бұрылып, озып кетпекші болады. Құданың құдіреті, дәл сол сәтте қарсы алдынан су таситын машина кездесіп, ол да шаң жұтпайын деп жылдамдығын көбейтеді. Сөйтіп, машина көп жүрмейтін айдалада апат болып, Шайзрат дүниеден өтеді. Машинасы ондауға келмей, туыстары ауылдың шетіне апарып көміп тастады. Тағдырдың жазымышы деген сол...

	Әсет түнгі кездесуді тағы көз алдына елестетті. Шынында қалай болғаны сонда? Ол мандайын ұстады. Оң қолын төмен түсіріп, үстел астынан өз балтырын өзі шымшыды. Ауырғаны сезілді. Бөлме ішін айқын көріп, шешесінің сөзін жақсы естіп отыр.

	- Шайзрат марқұм біреу десе ішкен асын жерге қоятын қандай кішіпейіл кісі еді. Сол жақсылықтары алдынан қайтпады. Мүмкін, шынында Алланың да жақсы адамды ерте алатыны рас шығар. Сен ауырып қалғаннан саумысын, тегі, оңған шүберектей болып отырсың ғой, балам.

	- Тамағымның баспасы ұстады-ау деймін. Көктем мен күзде ауыратын әдеті емес пе. Мүмкін, жұмысқа шықпайтын да шығармын, артық істеген күнім бар.

	- Ауырсаң өзің біл...

	Әсет сол күні жұмысынан қалып, мазасы болмаса да Шайзраттың үйіне барып, асын атқаруға көмектесті...

	Өлмеген қысты да өткереді, тірі адамға жадырап жаз да шығады... Көктемнің өкпек жеті, миы шыққан жерді ерте кептірді. Әсет диплом қорғауға сессияның шақыру қағаздарын жұмыс орнына тапсырып, демалыс алды. Енді екі-үш күнде Алматыға жүрмек. Ол кетер алдында асығып үйдің анау-мынау жұмыстарын бітіргісі келді. Аспан қысырап тұр. Тырс еткен жауын жоқ.

	Жер кебе өндіріс тұрғындары күнде бір-бірімен жарысқандай үйлерінің манындағы қыстай жиналған көң-қоқыстарын жинауға кірісті. Көлігі барлары ауыл сыртына тасып, жоқтары бір жерге үйіп жинауда. Бүгін Әсет те аула ішіндегі сыпырындыны жиып, жаға бастады. Әуелі қара түтін шығып, біртіндеп жалындап, жыланның тіліндей сумандай бастады. Әсет үй күйбеңімен айналысып, өзін алдағандай болғанымен, қауқары қашқан қариядай тірліктің қызығына көңіл бөлуден біржолата қалғандай. Іштегі әлдебір от өшіп, өлі күйге түскендей, сезімі селт етпейді. Әйтеуір көрер көзге сырты бүтін. Ол отқа қарап, айырмен сыпырындыны отқа тастап тұрғанмен ойы әлдеқайда. Соңғы күндері үйдің күйбеңі оны мүлде бейжайландыра берді. Ағасының қайтқанына он ай, жылына сойылатын жылқы да жемде тұр. Тірі адамға жеткізбейтін оқтай зымыраған күндер... өтіп жатыр, өтіп жатыр... жеткізер емес... жеткізбейді...

	Ештеңеге де зауқы жоқ, жолдастарына да бара беруді азайтты. Олардың жөні бөлек бала-шаға, үйлерінің анау-мынау шаруасы тіршілік қамы бар. Мұрындарына су жетпей жүр. Өздерінің жұрт қатарлы көштен қалмай бірқалыпты жүргендеріне дән риза. Барына қанағат қылып, жоққа бас қатыра бермейді. Дүкен аралау, көз алдап киіз үй тігіп, той жасады деген ат шығару. Қазір қит етсе, жоқ болса да бәсекелесiп, жиған тиын-тебенге той жасау әдетке айналды. Шаршағанша тойып тамақ, арақ ішу, той иесін есiрте, ішін кептіре мақтау. Кім көп мақтаса, әдемі мақтаса, сол дос.

	Үлкен тойдың көптігі кішігірім бастықсымақтарға жақсы болды. Дайын майшелпек. Мемлекет, өндіріс қаражатына киіз үй, палаткалар тігіп, дастархан жаяды. Көп бастықтар жасалған дастарханға туыс, жора-жолдастарын шақырып, соларды сыйлап мәре-сәре болады. Әсіресе, осындай дарақы тойлар соңғы жылдары, еліміз тәуелсіздік алған соң тіптен қаптап кетті. «Қырғын соғыста - қырт семіреді». Бұрын жасырын - жабық жем жеп үйренген әкім-сәкімдердің кұдайы беріп тұр.

	Әсет ертең қойдың кезегінен құтылмақшы. Ауылда біраз жылдан бері қой-ешкілерін жиырма-отыз үйден бірігіп, кезектесіп бағу әдетке айналған. Малымен күн көріп отырған кәрі-құртаң шал мен кемпірге қойдың кезегін күту оразаның айтын тосқандай үйреншікті іс. Әсет шаруасын доғарып, ертең қой бағатынын айтайын деп әке-шешесіне кетті. Үйде шешесі жалғыз өзі, сүт тартып отыр екен, ол кісі де ризашылық білдірді. Шешесінің бет-әлпеті бүгін жаман емес. Қайғы басып күрт қартайғанымен денесі әлі ширақ. Әсет кішкене орындыққа отырды.

	-Шәугімдігaзплиткағақоясалшы.Қазірболам. Жолжүрсең ала кетсін деп қаймақ тартып жатқаным ғой.

	- Несіне әуреленесің. Банкі тасып жүрем бе? - Әсет кейіп барып тоқтады. Анасынын жүзінен бір мұң елес беріп, сөне қалды. Саятқа әрдайым жолға деп қаймақ пен таба нан пісіріп салатын еді. Саятты бір түсінсе, түсінген жан тек анасы шығар. Ол орнынан тұрып, анасын құшақтады да, ақырын қолын сипап, «мен шай қояйын» деп асханаға қарай кетті.

	Дастархан жайылып, қою шай ішілді. Анасының бетіне қайтадан қан жүгіріп, көзіне нәр ойнады. Ол Әсетке қараған күйі: «үйленбейсің бе, әлде Кәрім нағышындай жас қыз алып, кейін қиналам деп қорқасың ба?» деді. Әсет те езу тартып, еріксіз күлді. Оның нағашысы кемпірінің иығынан да келмейтін кішкентай кісі. Үнемі аласа пəкене адамның әдетінше басын шалқалатып қайқайтып ұстайды. Жұрт оны сыртынан «қайқы бас Кәрім» деп те атайды. Ол соғыста көп жүріп, біраз жасқа келіп барып, он алты жасар қызға үйленеді. Әуелде олардың бойлары бірдей болса керек, бірақ кейін жас қыз өсіп, ал күйеуі керісінше шөге беріпті. Ол екі ортада балалы-шағалы болады. Сөйтіп осы екі адам ауылда ұзынды-қысқалы болып өмір сүріп жатыр. Әйтсе де мықыр адамдардың кесірленіп жүретін әдеті емес пе. Жасына қарамай аздап «ағекеннен» ішіп алса, Кәрім шал соғыстағыша «За Сталина» деп урасына басып, үйінің мазасын алып шу шығаратыны бар. Ондай кезде кемпірі екеуі жағаласа кетеді. Кәрім шал сонда да болмай, «қоя бер, өлтірем» деп боқтап жатады. Әсет езу тартып күлген бойы «бұйырғаны болар» деді. Сөйтіп ол ертең қой бағуға мiнетiн атының ер-тоқымын дайындауға кірісті. Шешесінің айтуымен немере ағасының биыл мектепке баратын Азамат деген баласын ертетін болды.

	Таңертең ертелетіп Әсет қасына Азаматты алып, бір отар қойды жаюға беттетіп алып шықты. Қойдың серке бастаған алдын қайтармай, сонын жинады да отырды. Түні бойы қарны ашқан мал жүре оттап, өндірістен ұзай берді. Жаңа көтерілген күнде әзірге қызу жоқ. Ересектер қатарына қосылып, қой бағуға шыққанына Азамат мәз. Бүгін балабакшаға да бармай қалды. Тыным таппай кішкене велосипедімен қойдың ожак, бұ жағына шығады. Әсеттей ол да айдауға көнбеген қойларға қазақша ұрысып қояды. Бір кезде әлдене есіне түскендей Әсетке қарап:

	- Кеке, қойлар бізді түсінеді ме, - деді.

	- Ә-ә... түсіне ме деймісің? Түсінеді, әне, кермейсің бе, айдауға жүріп, айтқанына көнгенін.

	- Ақтабан да түсінеді, - деді бала бөсіңкіреп кетіп. - Иттің бәрі ақылды. Не істе десең, соны істейді.

	- Яғни, менің Ақтабаным да, біздің мына қойлар да қазақ болды ғой. Солай ма, көке?

	Әсет баланың мына сұрағына не деп жауап берерін білмей мүдіріп қалды. Қойдың алды ойпандағы көкке барып, қадалып, шашырамай жайыла бастады. Азамат үлкен кісіше сөзін жалғастырып:

	- Әзірбайжан, армяндар «жер менікі» ойнап соғысып жатыр, - деді.

	- Иә, Қарабах үшін соғысуда.

	- Біз бақшада «дөң менікі» ойнаймыз. Бірақ біз жай алысамыз, үлкендер құсап қолымызды қатты батырмаймыз. Өткенде Жәкібай қатты құлап жылағанда мен де жыладым. Ол денесі қатты ауырмаса неге жылайды. Ал әзірбайжандар мен армяндар неге бір-бірін аямайды?..

	- Үлкен адамдар сырттай қырылысып соғысып жатқандарымен, көріп тұр, түптің түбінде жарасып, пәтуаға келеді. Әлі-ақ түсінісіп, жақындарын бірге жоқтасады. Шындықтың қашан да кеш келетін әдеті. Қазір қоғам өзгеруде, сондықтан әркім өмірді өзінше түсінуде. - Азамат Әсетті түсінбедіме, адырайып «не деп кеттің» дегендей қарап қалды. Әсет те оған күле қараған қалпы атын тұсап, қоржынынан сусын алып, тандайын жібітті.

	- Азамат, бар, қойды қайыр, ана кебенек түс болмай суға беттеуге кірісті. - Бала басын шұТғи, мойнын қисайтып жүгіре жөнелді. Алысырақ ұзай бере «әй, жануар, шүу», - деп санын сабалап-сабалап алды.

	Түс болды, Қойлар ауыл іргесіндегі көлшіктен суғарылып, сол жерге иірілді. Әсетке әкесі машинамен тамақ әкелді. Үшеуі түстенді. Ас ішіліп болған соң Азамат та үйге қайтты. Қой басында Әсет жалғыз қалды. Қойлар жусап жатты. Тұсаулы ат анда-санда құйрығын шипалақтап шыбын қағып, жайылып жүр. Әйтеуір күн бүгін ысыған жоқ. Қайта бір үлкен бұлт онсыз да бұлыңғыр күнді көлеңкелей берді. Әсет таңертең ала шыққан кітабын да оқығысы келмеді. Отырған күйі шексіз-шетсіз алып далаға қараумен болды. Кун бесінге ауды. Шегірткенің шырылы бәсендеп, бір бозторғай аспан төрінде ноқаттай боп, әндетіп қалықтап тұр. Күн тымық. Алыстан бұлдырап шахта терриконы көрінеді. Бәрібір мен сені көріп тұрмын деп мойнын соза қарап қалғандай. Беймаза тірліктің у-шуының бұнда ізі де жоқ. Төңірегі шайтанның жұртындай тып-тыныш. Көкейіне Пастернактың: «О, тыныштық, ғажап жоқ қой бұл өмірде өзіннен, ғажаптығын жан-жүрекпен сезінгем» деген өлең сөздері келді. Арада бірекі сағат өтіп, қой қайта өрді. Енді олар Алдабике бұлағына қарай беттеді. Әсет те атын өрелеп, қойға қосып, өзі сонынан ерді. Кенет ол басын көтеріп, аспанға қарады да, бағанағы күнді көлеңкелеген үлкен бұIIIы тағы көрді. Төңіректің бәрі жарқырап тұр, ал мына бұлт күнмен бірге қозғалып бір елі қалар емес. Қойдың алды бұлақтың жағасына жетті. Бұлт та Әсетпен бірге жүрді де отырды. Жас кезінде өзі бұлттың көлеңкесін іздеп атпен қуғанды жақсы көруші еді. Мына бұлт соны біліп, әдейі қыр соңынан қалмай келе жатқандай. Әлде сол бұлт па екен?.. Шынында былай қараса жер де, ауа да, жел де, құстардың дауысы да бәрі сол баяғы қалпы ғой... Кіндік қаны да осында тамған, Жығылғанда көтерген де осы жер.... Бірақ қазір оған бұлт та, аспан да, жер де мүлде жат, бәрі Әсетті бөтенситіндей. Оның жүрегі мұздап, көнілі суыды. Туған жеріне, балалық шағын өткізген жеріне келгенде саналы адамның жүрегінде жастық оты қайтадан лаулайды дейтіні қайда?.. Ол кеудесін керіп, белін жазды, қоржынын иығына асты. Қырдың үстінен тастан үйген қарақшы тас көрінді, Әсет солай қарай беттеді. Ол қарақшының қасына келіп, алақанымен күннен қалқалап төңірекке көз салды. Бұлақ жақтан соққан самал жел аймалап бетін өпті. Әсеттің жүрегі бала кезіндегідей алып-ұшып лүпілдеп кетті. Бар дауысымен «Ұшы қиырсыз қайран дала, сен неткен кең, тамаша едің!» деп тоқтап күрсініп алды да, «Жақсыны да, жаманды да тең көріп бауырына басқан» деп айғай салды. Жүзі отқа үйітілген ақ терідей қарайып, ерні мен тізесі дірілдеді. Алыстан сағымданып «Жақсы тұз» көрінді. Әсет атасы Уақыттың көзі тірісінде мектептегі жазғы демалысында шөп шауып, сол тұздың бөктері Сара ала-бие Байжігітте өткізетін. Ол жерде атасы қазған құдық та бар. Адыры көп сол өзекті алқап төңіректегі ең құнарлы жер. Кейбіреулер бұл жерді «Жақсы тұздың өзекті құлағы» деп те атайды. Уақит шал жылда ала жаздай өзі сияқты жас күндерін шахтада өткізген, Құрметті демалыстағы екі-үш замандасымен осы жерге қос тігіп, бие сауып, шөп шабатын. Машина-тырнауыштарына ат жегіп, асықпай «даланың түгі таусылмас дегенмен, нәрі кетпей тұрғанда, жер-ананың бұйырған ырыздығын мезгілімен жинап алайық» деп қарқынмен баптанып іске кіріседі. Басы артық малдарын жайып, сүмбіле басталғанша кеуделерін кере дем алып, кәріліктің қыңқыл-сыңқыл ауруын уақытша ұмытқандай болады.

	Ал бұл жердің Сарыала бие Байжігіт аталуының өз тарихы бар. Ертеректе ол - қаз ұшып, үйрек қонған қалың қамысты айдын көл екен. Өзеншелердің бәрі ернеулеріне дейін толып, тіпті көктемде еріген қар суы айналаға жайылып, жойқын теңіздей теңселіп, ат шаптырым төніректі алып жатыпты. Ол әлі де дархан даланы тағы құландар дүбірлеткен табиғаттың тозбаған тамаша бір кезі екен. Бірде осындай даланың желден жүйрік боз тағысы жайлаудағы жылқыға келіп қырғидай ойран салып, табындағы бие-байталдарды иектеп, берекесін кетіріп жүреді. Көпшілік жиналған ойынтой, жаназада халықтың ауызындағы сөз сол Боз айғыр жайында болып, оның түр-түсі, айбаттылығы, жүріс-тұрысы ауыздың суын құрытқан әдемі әнгімеге айналады. Біреулер бұны жылқы емес, көл жағасына жын, шайтан жиылып, соның бір еріккені бозайғыр болып көзге көрінеді дейді. Ал жылқының қасиеттерін қастерлеген көпшілік қауым Бозайғырдан малдың сұлу сымбатын көріп сүйсініп, оны Байжігіт деп атап кетеді. Ен далада сары ала биемен оңаша жайылып жүрген Байжігітті еріккен жылқышылар ұстамаққа әрекет те жасайды.

	Бір-біріне бойлары үйреніп, еркіндіктің дәмін татып, құла дүзді ен жайлап жүрген Байжігіт пен Сарыата биені қуғыншылар жабыла қоршауға алады. Қамысты көлге үш-төрт шакырым жер қалғанда қуғыншылар қос сәйгүлікті биік жар қабаққа қаумалай тықсырады. Байжігіт пен Сарыала биеге қолға түсуден басқа, құтылудың басқа амалы қалмайды.

	Оларға бостандық пен бұғалықтың бірін таңдауға тура келеді. Бірақ олар жар басынан бірге құлап екеуі де опат болады. Күркірей тасып жатқан тасқынды өзен олардың денелерін қамысты көлге қарай ағыза жөнеледі. Бостандықты бұғаулы тіршіліктен артық көрген Байжігіт пен Сарыала биені қалың жұрт құрметтеп, осы өңірді «Сары ала бие Байжігіт» деп атайды. Қос мұңлықтың қайғысына табиғат ана да ортақтасқандай, ұзамай айдын көл тартылып тұзды көл сорға, қамысы қурап жағасы қу тақырға айналады. Ағып жатқан кәусар бұлақтар суалып, көзі бітеледі. Қазір сол көлдің орнын жұрт «Жақсы түз» деп, жаз болса ауырып сырқағандар суға түсуге ағылып кеп жатады. Содан бері қаншама жылдар өтсе де, жұрт Сарыала бие Байжігіт жөніндегі әнгімені аңыз қылып ұрпақтан-ұрпаққа адал достықтың үлгісі ретінде айтып кетеді... Ал қазір болса, тұздан тапшылық көрген кейбір совхоздар сол көлден ас тұзын алатын көрінеді.

	Аспанда айдаһардың құйрығындай-ақ түтіннен жол салып, гүрілі қара жерді қақырата жаңғыртып, реактивті әскери ұшақ аспан төрінде жұлдыздай ағып барады. Қойлар үркіп үйіріле қалды. Әсет орнынан тұрып қойға беттегенде, көлденендеп, қанден ит сияқты аң бүрсендеп жүгіріп өте берді. Әсет иығынан қоржынын сыпыра сала оны қуа жөнелді. Сөйтсе тұмсығын ішіне тығып қашып бара жатқан борсық екен. Әсет те қамшысымен жер сабалай жақындады, борсық та жалпақ үлкен тастың астына кіріп үлгерді. Ол еңкейіп түрткілегенде қамшының басы жұмсақ бірденеге тиіп былқылдады. Тастың асты iн емес, жәй қуыс. Әсет жантайып тастың астына қол сала бергенде, күңгірттеу тас астынан екі көз жылт етті. Көз бен ақсиған тіс - адамдікі. Ыржиып күліп тұр ма, жоқ, айбат шегіп тістеніп тұр ма, ол жағы белгісіз. Әсет қайтадан қамшыны тас астына сала бергенде, өктем шыққан еркек дауысы «тоқтат!» деді. Ол біреу кеп қалды ма деп орнынан ұшып тұрып артына қарады. Тірі пенде жоқ. Әсет өз құлағына өзі сенбей қайта еңкейе беріп, амалсыз тоқтады. Белгісіз бір зор күш бойындағы күш қуатын сарқып, сарсылтып кеткендей. Бойын үрей биледі. Әлгіндегі дауыс анық тастың астынан шықты. Ол тасқа қараған күйі шегіншектеп, біраз жерге барды да, артына қарамай, бұрылып жүгіре жөнелді. Әлгі дауыс иесі жетіп ұстап алатындай артына қарамады. Әсет атына жетіп, мылтығын қолына алғанда ғана есін бір-ақ жиды. Анда-санда елендеп тас жаққа қарап, отарды ожерден алысырақ әкетуге тырысты. Елегзи берді, ту сыртынан біреу қарап тұрғандай, мазасы кетті. Жайшылықта білінбей тез өтетін уақыт та өтпей, күн батпай сарғайып тұрып алды. Әсет өз-өзінен елегiзiп, тезірек бұл маннан кеткісі келді. Ерте болса да қойды ауылға беттетті. Үйге келсе шешесі тамақ істеп күтіп отыр екен. Ол кісі «өңің бозарып тұр ғой, құлыным, күн өтіп ауырып қалған жоқсың ба?» деді. Әсет: «жай шаршағандікі ғой» деп анасына сыр бергісі келмей, жалған жымиып күлген болды. Бірақ түрінен қорқыныш көлеңкесі арылмағанын, қайта күшейе түскенін өзі де сезіп тұрды. Тамақ үстінде шешесі Әсетке қаза боларынан аз бұрын Саяттың бұлақ қасындағы өзекте мал баққанын айтты. Әсет дір етіп, қимылсыз қалды... Сонда бағанағының бәрі аруақ па, елес пе? Дегенмен, Әсеттің борсықты өз көзімен көріп, адам дауысын өз құлағымен естігенінде күмән жоқ. Ойы шілдің қиындай шашырап, әбден сілесі құрып, мелшиген күйі бір орнында отырды да қойды...

	Әсет сессиясына уакыт ұту үшін Ақмолаға дейін самолетпен ұшпақшы болды. Бұрын алысты жакындатып, күніне үш рет ұшатын АН-2 соңғы кезде бір-ақ рет қатынайтын болған. Ұзынқұлақтың айтуына қарағанда, экономикалық жақтан тиімсіз. Тіпті, ұзамай осы шағын аэропорттың өзі де жабылмақшы екен.

	Аэропорт басында ұшайын деп тұрған Сәулені көрді. Біраз туыстары оны шығарып салды. Былтыр Саят қайтқанда «демалысқа үйге келіп едім» деп көңіл айтып шыққан. Бұрынғы араларындағы сезімді мүлде ұмытқандай, қайғыдан қан жұтып, Әсет ол жолы Сәулеге көп көңіл бөлмеген. Ішіндегі махаббат мұзы жібімеген. Ләм-мим демей үнсіз қалып еді. Дей қоярдай да түгі жоқ. Сәуле күйеуімен қалада тұрады. Жолдары бөлек. Он екі кісілік самолетке үш-төрт кісі ғана мінді. Оның өзінің - біреуі бала. Самолет моторы жарылардай барылдап от алды да жердің шанын әп-сәтте қара құйын етіп, таптауырынды такыр аланқаймен біраз секектеп барып аспанға көтерілді.

	Әсет пен Сәуле қатар отырды. Тұрмыс құрған үш жылдың ішінде Сәуле мүлде өзгерген. Денесі толығып, ірі тартқан. Іс-қимыл әрекетінде мосқал адамдарға тән ептілік бар. Бетінен тәкаппарлық пен менмендік байқалады. Шашы да, киімі де, қимылы да, мінезі де бір-біріне қонып тұр. Олар ана-мынаны айтқанымен, біраз әңгімелескенімен, сөздерінің қиюы қашып, қожырай берді. Бір кезде самолет қатты теңселген кезде олар қолдарынан ұстаса кетті. Екеуі де бір-біріне қарап қалды. Екі жанар бір-біріне түйісті. Баяғы бірге өсіп, бірге жүргендегі таныс көзқарас. Сәуле өзгеріп сала берді, бағанағы жасандылықтан, тәкаппарлықтан із де қалмады. Көңілде үміт, жүректе діріл пайда болды. Әсеттің көз алдына Сәулемен бірге өткізген бақытты кездері келді.

	Алғашқы сезім мәңгілік. Осы сезім өмір бойына адам баласының жүрегін жылытып, бойын мұнды қуанышқа бөлейді. Әсет пен Сәуле кішкентайларынан бірге өсіп, мектепте бірге оқыды. Қарақат көзді нәзік Сәуле алғаш көргенненақ Әсеттің мазасын кетіріп, бұрын болмаған сезім әкелді, өзі еш сезбеген мазасыз күй кешті. Қызды көрсе, жүрегі дүрсілдеп, ауызына сөз түспей сілейіп қалатын. Ешкiм бетінен қақпай, еркін де ерке өскен ол енді Сәуле бар жерде берекесі кете беретін болды. Сәуле көнілді болса, Әсет те көңілді. Жүре бара Әсеттің осындай сәттері Сәулеге де әсер етіп, ол да жұқа ернін тістеп, төмен қарап ұялатынды шығарды. Екеуі де көпке дейін бір-бірімен сөйлесе алмай, ал ойын барысында қатар тұрып қалса, берекелері кетіп, тайқақтап, құпия сырларының беті ашылғандай қызара бастайды. Енді бірде аралары алшақтап, топ ішінде тұрса болды, көздері бірін-бірі іздеп, түйісе береді. Әсет бой түзеп, өзіне сын көзбен қарайтын болды. Бірде дұрыс сөйлемеген сияқтанса, тағы бірде киікпейтін жерге араласқанына, оңашада өзінеөзі кейіп, жерден алып, жерге салатын. Осындай сәттерден кейін ойынға да бармай, жоқты сылтауратып, үйден шықпай қойғаны бар. Ішінде Сәуле бар ойнап жүрген балаларға қызығып, оларды иттің етінен жек көріп жүрген шақтары да болды. Ақырында кырсыққаннан ештене таппай, мойнына су кетіп, ұнжырғасы түсе салбырап, ілби басып ойынға өзі келеді. Айтпағанымен, осы күйін түсінбегені үшін Сәулеге де іштей өкпелеп жүрді. Әйтсе де басқа балалар оған қатты сөз айтып, иә болмаса шеттетсе, қалай ара түсіп кеткенін де байқамай қалады. Ал жасырынбақ ойнаған кезде Сәуле басқа балалардың біреуімен оңаша жасырына қалса, Әсеттің ішін әлдебір нәрсе тырнап өткендей болатын.

	Бірде балалар өзекшенің жағасындағы құмдауытқа «Әсет+Сәуле-махаббат» деп жазып кетіпті. Оны көріп, терісіне сыймаған Әсет, қолынан еріксіз асыл заты сусып кетіп бара жатқандай өзін қысқан ашу-ызасын әлі келетін бір екі баладан алғаны есінде.

	Сөз жазылған құмдауытты тепкілеп өшіріп болған соң, балаларға араша түскен жолдасымен төбелесіп те қалды. Енді бәрі бітті деп салы суға кетіп, бұл дүниеден күдер үзген жанша дүрдиіп ешкімге жоламай екі-үш күнге дейін аттап үйден шықпады. Ойламаған жерден бәрі керісінше болып, олардың аралары үнсіз жақындады. Сәуле Әсет төбелескен балалармен ойнамақ тұрсын, сөйлеспейтін болды. Махаббат пердесі бір-ақ күнде сыпырылды. Олар енді ойынды доғарып, өздері құрдас балалардың көз алдында ерте есейді. Есейткен махаббат... Бұдан әрі қалжың мен мазақтың орынсыздығын білген балалар да өздерімен өздері болып жайларына кетті. Балалардың жазғы демалыс шақтары қызықпен өтіп жатты. Қайран, біреуге ерте, біреуге кеш келген жас дәурен, қимас күндер-ай!

	Әсеттің институтын тастап, әскерге жүрер алдындағы ауылға келіп Сәулемен кездесуі де күні кеше. Оның ауылға келген мақсаты - бір күнге болса да Сәулені көру болатын. Бірін-бірі әбден сағынған қос ғашық сол күнгі кешті асыға күтті. Ақыры шам жамырап, көз байланды. Бұлар ауылдан қаға беріс дөн астындағы бұлақ бойында ұзақ сырласты. Қыз оның әскерге өзі сұранғанына бұртиып біраз өкпеледі. Сәуле одан көзін алар емес. Дәрменсіз, үрейлі, аянышты көзқарас. Бірақ бұл үнсіздік ұзаққа созылмады. Аңсаған жүректер, ыстық құшақтар тез табысты. Ендігі сәтте бәрі де бір сәтте естен шықты...

	Алайда Әсет өз өзінен іштей қысылуда еді. Қыз алдында бір ағаттықтың кеткенін жан-жүрегімен сезінді. Әскерге кетуге шешім қабылдағанда, ол Сәулені ойламағанын іштей өкіне мойындады. Қыз үндемесе де сол жайды айтқысы келетінін жаутаңдаған жанары тілсіз ұқтырғандай. Сәуле үндемей тұра берген соң, бұрылып ап жүре берсем бе екен деген ой санасында жылт етті де сөне қалды. Алайда қыздың қарақаттай көзі оны арбағандай орнынан екеуі де тапжыла алмады. Бейне бір көзге көрінбейтін жіңішке болат сым темірмен шырмап тастағандай. Екеуінің де түн қараңғылығына көздері үйренді. Әңгімелесе жүріп келген тұстары стадионның қасы. Әсет Сәулеге көзін қадап ұзақ қарады. Қыздың қарақат көзінің нұры сезімді сан күйге салады. Екеуі де қол ұстасқан қалыптары үнсіз. Кенет екі құшақ өзінен-өзі айқаса кетті. Бірін-бірі қимаған ғашықтардың қоштасу сәті де тілмен айтып жеткізе алмайтын қиял дүниесіндей ғажап, сезім иіріміндей тұнық екен-ау... Толқығандары сонша, жүздері алаулап, бал-бұл жанады. Сәлден кейін Әсет Сәуленің қолын ұстап, аялап сипады. Енді бір сәтте Сәуленің тұңғиық, нұрлы жанары мөлдіреп жасқа тола бастады. Әсет те толқып, жүзі қуарды. Ауызын ашса, жүрегі атып шығардай. Ол бір сәтте өзін ұстай алмай, қызды қатты қысып құшағына алды. Сәуле қарсыласпады, үн де шығармады. Қайта Әсетті аймалап, шашынан сипады. Әсет басын Сәуленің кеудесіне қойды. Бетіне қыздың ыстық жасы тамды. Қыз оның шашын артына қайырып сипаған сайын, жігіт бойына бір тәтті мұң ұялағандай... Сезім дегенің осылай көздің ыстық жасы болып келеді деп ойлап па? Олар дәл сол сәтте аса бақытты еді. Дүниеде тек екеуі ғана бардай. Әсет өмірінің мәнін осы сәтте айқын сезінді. Сезінткен - махаббат. Олар іштей құшақтарының мәңгі ажырамауын тіледі. Екеуі бірбіріне айтпаса да, осылай мәңгі тұра берсек, тұра берсек деген дүрсілдей соққан қос жүректің үнінен тап басып түсінді. Әсет басын көтеріп аспанға қарап еді, шүпірлеген сансыз жұлдыздар жымыңдай «көз қысып» «Өмір мәні махаббатта екенін енді ұқтың ба, жігітім» деп тұрғандай. Әсет түсінді... Түсінді де сұлу қызды құшырлана құшты. Адам өмірінде мəнгілікке серт еткендей сүйеді ғой, мынау да дәл сондай сүйіс болды. Олар әлгіден бетер толқыды.

	Жастық сезім ештеңені ойлатар емес. Жаздың қысқа таны да, түнгі тәтті ұйқы да дәл қазір екеуіне қажетсіз. Әсет пен Сәуле таң атып, жұрт тұра бастағанда амалсыздан зорға айырылысты. Иә, онда олар сол қалыптары мәңгі тұра беруге дайын еді... Ал кейін ше, сен, сенбе, арада бес ай өтпей Сәуле өзі де дұрыс танымайтын бір жігітке тұрмысқа шықты да кетті. Шіркін жастық, шіркін жалған дүние-ай... Әсет өзін байсалды ұстауға тырысып, қыза бастаған денесін, қызыға бастаған көңілін тежеді. Үзілгенді жалғау, сынғанды жамаудың қажеті қанша?..

	Самолет біресе төмендеп, біресе жоғарылап ұшып келеді. Ондайда жолаушылардың ішек-қарындары ақтарылғандай өңештеріне келеді. Ауыздың дәмі қышқылданып, жүрек айныды. Кішкентай бала құса бастады. Мотордың гүрілінен ештеңе естілер емес. Құлақ тарс бітті. Самолет ақыры тарс-түрс етіп, секіріп-секірін барып, жерге табаны тиіп қонды-ау, әйтеуір. Жұрт мас адамша мең-зең болып түсті. Әсет Сәуленің түсуіне көмектесті. Екеуі де аэропорт залына жаяу жетті. Сәулені ешкім қарсы алған жоқ. Ал Әсеттің самолеті Алматыға кешке қарай ұшады екен. Әлі қанша сарсыларын кұдай білсін.

	Олар екінші қабаттағы ресторанға көтерілді. Бойлары бір-біріне үйреніп, әңгімелесе бастады.

	- Жағдайың қалай? Жұбайың екеуінді бизнеспен айналысады деп естігем.

	- Жаман емес. Екі-үш комогiмыз, коммерциялық киоскiмiз бар.

	- Біраз жыл болса да кішкентайларың жоқ қой деймін.

	-Әзірше оның керегі не? Қазір бала туып, оны тәрбиелеуге уақыт қайда? Батыста құтыға ұрықтандырып бала жасайды деп жүр ғой. Шіркін, сондай болса ғой. Ал қазақ ғылымы әлі артта, оларға жеткенше кайда?..

	- Құтыда жасалып, интернатта өскен балада мейір, сүйіспеншілік болушы ма еді? Ол дегенің далбаса ғой.

	- Ха-ха. Сен өзгермейсің, жиырманың жуан ішіне келсең де баяғы қалпын. Мүмкін маған әлі де ғашық шығарсың.

	. Иә, әлі де жақсы көрем. – Сәуле бұған үнсіз қадалып қарап қалды. Олардың көздері түйісіп, шарпысып өтті. Үнсіздік орнады. Әсет қалтасынан «Кент» алды.

	- Маған да берші, - деді Сәуле.

	Ерсі көрінсе де Әсет «сен тартасың ба?» дегендей бетіне бір қарап алып, сигарет ұсынды. Әсет оттығын шығарып, екеуі темекі тұтатты. Біраз темекі тартылды. Официант қыз күл салғыш әкеп қойды. Сәуле темекіні көптен тартатын болуы керек, сигаретті мәнерлеп, барынша рахаттанып, сызылып тұрып шегуде. Бір кезде темекісінің күлін түсіре беріп, басын жоғары ұстаған күйі:

	- Өмір кімді болса да өз дегеніне көндіреді. Сен мені тоспадың деп іштей кінәлайтынынды білем. Уақыт өтіп жатты, ауылда істейтін жұмыс жоқ, күтетінім - анда-санда келетін сенің хатың. Бәрі жалықтырды, қалай тұрмысқа шыққанымды өзім де байқамай калдым. Бастапқыда қиналдым, ренжістік, ұрыстық, айырылысуға дейін бардық. Кейін қарап тұрсам, идеальный семья жоқ екен. Жұрттың барлығы да солай тұрады екен. Сыртқа жалтырап көрінгенімен, бәрінің де іштей бірдеңесі жетіспейді. Ал сенің жолыңның болмауы неден екенін білесің бе?

	- Мұмкін, басқадан кем шығармын.

	- Сен ешкімнен кем емессің. Қайта біраз жігіттен артықсың. Бірақ қыздар батыл, шешімді жігіттерді жақсы көреді. Біздің де айтқымыз, істегіміз келетін нәрселер болады, қанға сінген әйелдік нәзіктіктен аттауға шамамыз жетпейді. Сол сәттерде өжеттеу жігіт еркектік жасап, іске кіріссе, соған түсіп қаламыз. Тек батылырақ бір адым ғана, сол ғана жетпейтіні. Өзі кысылып сыртқа шыға алмай тұрған сезімге сенің ұяндығын ездіктей көрінеді. Сондықтан да жуас, ақ көніл жігіттер көбінесе тақыс, қу қыздардың уысына ілігеді.

	- Сонда сен мені махаббатың үшін күресе алмадың демексің бе?

	- Мені түсінбедің. Жалпы сен сезім шытырманына шырмалып, мына алдамшы пасық өмірден қайдағы жоқты іздеп, елеске алданған адамсың. Үй-ішіңмен сондайсындар. Аған Саят та түкке тұрмайтын бір қыз үшін өзіне өзі қол салды. Халқына, еліне қызмет ететін ер адам жоқ бүгінде.

	- Саятта жұмысың болмасын. Сен оны қайдан түсінуші едің, - деп Әсет түтігіп кетті.

	- Жай айтқаным ғой. Оған несіне ашуланасың? Сен қызық жігітсін, Әсет. Шын айтам. Жоқтан өзгеге жүйкенді жұқартып жүргенін. Жүрегіңнің де ауыратыны содан. Оған қоса жанталасып бәріне қамқоршы боламын деп килікпейтін жерге килігесің. Жұрттың көңілін қимай, бәріне көмектескің келеді, сосын айтқан сөзінде тұра алмай қипақтайсың. Содан не таптың? Өзі аузын ашса көмейінен жүрегі көрініп, даландаған біреу болмаса, мына жанды жеген, алдамшы, жылтырағы көп, қымбат, түлкідей бұлаңдаған қу заманда есті қыз сенімен қол ұстасуға тәуекел етпейді. Қазір арқасы ошақтай, азуы пышақтай, пысық, қасқырдай қайсар жігіттердің етегінен ұстайды есі бар қыз.

	- Мені неге тоспағаның енді белгілі болды.

	- Өзімді емес, жалпыны айтып отырмын. Қай қыз өз сүйгенімен тұрмыс құрып, түтін түтеткісі келмейді дейсін, бірақ ертеңін ойлайды... Өзің айтушы едің ғой, Хауа ана мен Адам атаның алма жеп, күнәһар болып, пейіштен қуылғанын. Сондықтан бір Адам арқылы бұл дүниеге күнә, ал күнә арқылы өмір келеді. Өлім сол күнәнің қорытындысы... Қарап тұрсаң барша ғалам күнәдан жаралыпты. Сонда бір адамның жасаған күнәсі үшін Алла тағала бүкіл адамзатты айыптаса, бізге не жорық? Білімің қазір кімге керек.

	- Даналық пен білім - Алланың адамға берген байлығы. Оның құдіреті мен дарғайына шек келтіріп болмайды. Ал уақытқа бәріміз де тәуелдіміз. Құзырына мойын ұсынып, алдына тізе бүкпеген ешкім жоқ. Хан да, қара да дәм-тұзы таусылған күні, Жер-Ана құшағына мәңгіге енеді. Әлгінде сен Саятты айттың. Өлім - күшті, бірақ өлімнен де ұят күшті. Өмірден өз орнын таба алмаған адамның неге өлуге хұқы жоқ? Ғасырдан да ұзақ күндер мен жылдар болады. Ондай күндерді кім жиырма төрт сағатпен шектеп, пәлен дей алады?

	- Біз бір-бірімізді ешқашан түсінген емеспіз. Кез келген нәрсеге әр түрлі қараймыз. Қазір жердегі құдай - ақша. Денсаулығын, оқу-білім, айналып келгенде рухани жан дүниең ақшаға байланысты. Ақшасы жоқ адамның өмір сүруге де қақы жоқ.

	- Бүгін занды бұзбай, арамдық жасамай жан сақтай алмайсың. Адал еңбекпен келмеген дүние ерте ме, кеш пе, өзіне бұйырмайды.

	- Ақшасы көп адамның азап шеккенін көрмедік. Мен де сені сағынам. Кейде таң ата оянып, қасымда күйеуім жатса да, сені есіме алам. Жата берсем, ойлай беретін болғандықтан тұрып кетем. Суық сумен дене шынықтыру жүйесін жасаймын. Күнделік күйбеңіне бір араласып кеткен соң, ештеңе ойлауға да мұршаң болмайды. Көріп тұрсың, жағдайым жаман емес. Ең бастысы, біреуден кейін, біреуден ілгері жүріп жатырмын. Сәуле сәл үнсіз отырып күрсінді, сонан соң өзімен өзі сөйлескендей: «Жалпы әйелдің сұлулығын өмірден тәжірибесі бар еркектер ғана бағалай алады». Ол аялы, аздап шаршағандық табы бар шаралы қара көзін Әсетке қадай отырып: «Міне, мен түсінетін өмір осындай», - деп аяқтады. Әсет бір сәтке Сәуленің жанарынан тән ләззатының құлына айналған келіншектердің көзінде кездесетін мекерлік ұшқынын көргендей болды... Қандай сезім болса да тозбай, көмескіленбей тұрмайды екен-ау. О, уақыт, қандай қатал едің сен?! Шын сүйген адам сүйіктісінің кемшілігін қатар жүргенде көрмейтіні рас. Махаббат тек қана тән сезімі емес, жан сезімі де ғой. Өзің біреуді сүйіп, өзге сені де сондай сүйсе шіркін! Біреуге керек болғаннан артқан бақыт бар ма?

	Әсет мелшиіп үнсіз қалды. Жүрегін жегідей жеген бір қасіреттен бүгін құтылды. Өзінің осы бір тоғышар әйелді қалай сүйгеніне таң қалды. Тіпті соны сүйген өз сезімінен жиренді, Әсет...

	Мына ащы әнгімеден кейін олардың аралары жақындағанның орнына алшақтап, сөздерінен береке кетті... Бірақ Сәуле сырттай өзін ұстағанымен іші алай-дүлей еді. Бар жан дүниесінің лайланғанын бұрын жай сезсе де, енді анық білгендей... Әлдебір жаман запыран аузына келе берді. Ол жүрегі қобалжыған күйі артына қарамай такси ұстап үйіне кетті. Әсет кешкі рейспен Алматыға ұшты.

	Самолет астанаға кешкісін келсе де, қала әлі тымырсық қалпы екен. Әсеттің бірден тынысы тарылып, тұншығуға айналды. Қысылғанынан денесі жіпсіді. Күннің әлі қапырықтығы сонша, бас айналғандай. Балқыған асфальт иісі де танау жарады. Май көктем айы боп есептелсе де, шілдедегідей. Әсет үшін қаланың ығы-жығы тірлігі басталды.

	Лекциямен қатар емтихандар тапсырыла бастады. Бұл соңғы сессия емтихандары. Күзгі сессиядағыдай емес, өз тобының адамдарымен жақсылап танысып, кемедегінің жаны бір дегендей, шүйіркелесiп, араласып кетті. Кітап, конспект алмасып, емтиханды бірге тапсырды. Ол сессияның соңғы емтиханын тапсырып, бірінші болып мемлекеттік емтиханға жіберілді. Әсеттің сыртқа шыға бергені сол еді, есіктің сыртында тосып тұрған курстастары шуылдап құттықтауға кірісті. «Бізге сенің жолынды берсін» деп Қатира, Раиса деген екі сылқым келіншек оның құлағына жармасып, ырымдап жатыр. Қатира мен кеттім деп ернін шүйіріп, мықынын былқылдата, аяғын еріне басып аудиторияға беттеді. Жігіттердің бірі: «Қатирашка, бесінді білмеймін, төртті бар ғой, көзін бірер аударып қараса, бөрікпен ұрып алады» деді. Жұрт ду етіп күлді. Қабырғаға сүйеніп конспекті ақтарып тұрған қарапайым киінген биязы бір қыз «дым оқытпадыңдар ғой шуылдап, әрі барындаршы», - деп күңк етті. Не керек, курс түгелдей мемлекеттік емтиханға рұқсат алды. Енді мұқият дайындалу керек. Уақыт жеткілікті. Сондықтан емтихан жуу, дем алу кештері басталды. Күнде мейрам, күнде той. Жігіттердің көбі Қатираның төңірегіне жиналғыш. Бәрі де жайылып жастық, иіліп төсек болуға дайын-ақ. Қатираның өзі де осы сыйға тұрарлық - ақылды да, көрікті де. Кімді болса да бірден баурап алады. Жүзінде, іс-қимылында жұртты жадырататын ерекше бір қасиет бар. «Менің жарым осындай болса ғой» деп тандай қақтыратын, бабындағы ақбалық келіншек. Байқап жүр, соңғы кездері Әсетке де ерекше сезіммен өзімсінгендей қарайтынды шығарды. Ол бастапқыда бұған жеңілтек адамдай көрінген-ді. «Еркектің соры сөзінде, әйелдің соры көзінде емес пе» деп Қатираға сын көзбен қарайтын.

	Жолдастары бүгінгі жиынды жекеменшік үйі бар бір жігіттің үйінде өткізді. Әсет те көптен бөлінбей бірге жүрді. Гу-гу әңгіме, орынды-орынсыз қалжың сөз. Келіншектер құлпырып, жігіттерді есіртіп, естерін алып, ебін қашырды.

	Әсет Қатирамен қатар отырып қалды. Затында ұяң Әсет артық сөз айтылса қызарандап берекесі кетеді. Ішімдікке де, тамаққа да онша зауқы жоқ. Тамада болып жүрген жігіт Әсетке «арақ пен әйел еркектің жан сарайын ашатын бірден бір дәру. Ішіміздегі жасымыз сенсін, әйелге барып жатқан жоқсың, сондықтан арақ іш. Анау-мынаудың барлығы жуылып-шайылады да, өткен күн тұрмақ өзінді де ұмытасың. Кейде жеңілдіқ әкелетін у да жақсы» деді.

	Әсет не дерін білмей қысылып, ынғайсызданып, үнсіз қалды.

	- Әсетте жұмыстарың болмасын. Әрі жүріндер. О несіай, бетімен сөйлеп. - Қатираның дауысы саңқылдап шықты. Бетімен сөйлеген тамаданың сөзіне əзілмен жауап беріп, оның бетін жылы қайтарды. Отырғандар да ду күлді. Осы жерде не айтылса да, бәрінің де күлкісі орынды. Адамдардың ештене ойламай, тек ойнап-күле бергісі келетін сирек сәті. Келесі бөлмеде музыка ойналып, біреулер билеуге кірісті. Қатира оларға көңіл бөлме дегендей бұған көзін қысып күле қарады. Әсеттің иығынан ауыр жүк түскендей болды. Келіншектің аппақ мойыны созылып, омырауының түймесі ағытылған жерінен үлбіреген бұтақты ақтамағы көрінді. Әсет өзінің қызыққанын білдірмей өтірік салмақтана қалды. Қатира мен Әсет оны-мұнының басын бір шалып, әңгімелесіп біраз отырды. Жігіттер келіп биге қанша шақырса да Қатира шықпай қойды.

	- Әсет, өмір - аққан су. Қызығын көрем, ләззатын татам десең, көзді жұм да қойып кет. Тән рахаты әркімнің өз еркінде. Табиғаттың тамаша сыйынан бас тарту жастық кезде күнә, - келіншек үлбірете бояп қойған оймақ ернін сәл аша сыңғырлай күлді. - «Өлдің Мамай - қор болдың» деген мәтелді естіген шығарсың. Сүйегің салдырап, бетіне әжім түссе, кім қарар дерсің? Мен сендей жігіттердің бақытты болғанын қалаймын...

	- Жастыққа бәрі жарасады, жасындағының бәрі кешіріледі демекпісің. Түсіндім... Бірақ ойынның да ойыны бар. Сол шіркін адамдық емес, дарақының далбасасы болып шықпаса...

	- Бір көргеннен ғашық болған жанға ақырына дейін ғашық болу мүмкін емес. Бір түрлі тамақты бір күн емес, бір жыл емес, өмір бойы сүйсініп жей аласың ба? Әр нәрсенің дәмін татқың кетеді. Көз салған көрінгенге көніл арсыз... Арсыз көңілді аулаймын деп алданып, табанына шоқ басқан жан аз ба?.. Неге үнсіз қалдың, әйелден мораль естуің бірінші ме? Әлі талай құтағынның құрышы қанар...

	- Мен тілсіз, мылқау әйел алам.

	Қатира ха-ха-халап қатты күлді. Дауысы сыңғырлап, бар ішкі дүниесі ақтарылғандай болды. Күлкісі де бойды еріксіз билеп барады, от шашқан көзі ойнақшып төңкеріне қарайды... Әсеттің шампан ішкендей мандайы қызды. Бетінің де алаулағаны сезілді. Күлкі созылып барып бітті-ау, әйтеуір. Үстел басында өздерімен-өздері отырғандар бұларға қарап қалыпты. Әсет ыңғайсызданып қалды. Билеп жүргендер жақтан «па, шіркін, ана мықыннан ұстар ма еді» деген дауыс естілді. Жұрттың назары сонда ауды. Әнгіме тартылған ішектей кілт үзілді...

	Өні күренденіп, не істерін білмей, езу тартып күлген болды. Өзіне тура айтылмаса да Қатира әлденені көздеп, меңзеп айтты деп ұқты. Әсет ішінен әлдебір шешімге келді. Курстас жігіт Қатираны тағы биге шақырып, осы жолы әй-шайға қарамай, қолына жабысып сүйрей жөнелді. Әсеттің денесі дір етті. Қатираны жұлқылап биге шақырған мұртты жігіт оған суырға ұқсап көрінді. Әсет отырып-отырып, сыртқа шықты. Бағана бұлт жоқ сияқты еді, жауын жауып өтіпті. Оның қайтып үйге кіргісі келмеді. Ешкіммен қоштаспай-ақ ол қонақжайына жаяу беттеді. Бауыры жаз, басы қыс асқар Алатау жауыннан кейін еңсесі көтерілген күйі айқын көрініп, сұтулығымен көз тартады. Қала іші де ұзақты күнгі қапырықтан арылып, бусанып, жадырап сала берді. Жұрттың тынысы кенейіп, бойлары жеңілдеді. Әсеттің ойына кенет Сәуле түсті.

	 «Мен сені қазір де сағынам» деді-ау! Иә, солай деді... Саятты да ойлады. Бір нәрсені қайта-қайта ойлай берген адам қай онған дейсің. Әлгінде көппен бірге жүргенде мүлдем басқа еді. Ол Абай даңғылына шығып, тротуарды бойлап, жаяу беті ауған жаққа кете берді. Аздап ішкендiкі ме, шекесі шыңылдап, басы ауырлап келеді. Ол бауыры Саяттың өз өмірінен қандай орын алғанын, оның ешқашан толмайтынын ойлаған сайын өзінің жалғызсырай беретініне көзі анық жетті. Уақыт жараны жазғанымен, қасіретті жаза алмайды екен. Оған дауа жоқ... Өзіне ең жақын, ең ыстық жандардың бейнесі жанында мәңгі қалады. Қалғаны жөн. Онсыз, естеліксіз адам адам емес. Жанындай жақсы көретін адамдарды ұмытқаннан асқан не сұмдық бар... Әсет Саятты ұмытып қалай жүрер? Ерте ме, кеш пе, өзі де сонда барады. Кім қашып құтылған қара жердің құшағынан. Намаз оқығанда да мандайымызды сәждеге тигізіп, Жер-Анаға тағзым етеміз. Ол біздің перзенттік борышымыз жерден пайда болдық, сол жердің құшағына міндетті түрде қайта кіреміз...

	Су тротуармен біраз жүрген соң Әсеттің аяғы шылқылдады. Түн қоюланып келеді. Сауда дүкендерінің шамдары жағыла бастады. Дәл қасындағы аялдамаға 19 троллейбус тоқтай қалды. Ол жүгіріп барып орнынан қозғала берген троллейбустың артқы есігінен кірді. Әсет троллейбуста келе жатып, алдыңғы жағында сыртын беріп тұрған жігітке көзі түсіп кетіп, жүрегі дір ете қалды. Көзін алмаған күйі кірпігін де қақпастан бір қызарды, бір бозарды. Сөйтті де жұртты кимелей жігітке жақындай берді. Ұзын бойлы, мұртты қара торы жігіт екі қызбен сөйлесіп тұр. Реңі ашық, дауысында бір түрлі тазалықтың нышаны бар. Әсет таяп келіп, көзін алмай қарады. Көңілі сәл іркілді. Саят емес, бірақ егіздің сынарындай айнысашы... Дауысы да майда қоңыр. Сөз арасында күлген бойы әлсін-әлсін көзін жыпылықтатып қояды. Бұрын мұндай ұқсастықты кездестірмеген Әсеттің іші алай-дүлей болды. Ол әлгі жігіт түскен аялдамадан өзінің де қалай түскенін байқамай қалды. Бір күш итермелегендей дедектеп сонынан ілесіп келеді. Екі көзі тек сонда. Әсет бір кезде амалсыз тоқтап, есеңгіреген күйі тротуардың шетіне отыра кетті. Жұрт ерсілі-қарсылы өтіп жатыр. Әсет отыр. Оны белгісіз бір мұң басты, аландаған күйі жоқ іздегендей төңірегіне алақтай қарап, тағы да басы ауған жаққа мас адамша кете берді.

	Ол түн ортасына дейін жүрді. Қаланың шамдары біртіндеп сене бастады... Жайшылықта жер бетіне төніп тұратын көп жұлдыздың нұры бүгін тіптен биіктеп, шырқау шығып кеткендей.

	Арада біраз күн өтті. Мемлекеттік емтихандар ойдағыдай тапсырылды, енді диплом алу ғана қалды. Әсет бүгін әнeугіден ойында жүрген құпиясын іске асырмақшы. Өмір деген қу түлкі кімге не істетпейді? Ол «Қазақстан» қонақ үйінің жиырма бесінші қабатынан жеке нөмір алды. Сөйтті де Қатираны ресторанға шақырды. Олар уағдаласқан жерінде кездесіп, түстенді. Қатира ештеңе білмегендей, әзілдесіп күліп қояды. Әсет оны нөміріне шақырудың ретін таппады. Бірден бұл ойын айтуға батылы жетер емес. IIIампаннан бастап коньякпен жалғастырды. Әсет Қатираны кыздырам деп отырып өзі мас болуға айналды. Не керек, Әсеттің бұл тірлігінен ештене шықпады. Олардың айтатын әңгімелері таусылып, үнсіздік көбейе бергенде Қатира Әсетке қарап:

	- Менің де өзінмен тетелес өскен сендей бауырым болған. Ол қазір тірі жүргенде сендей болар еді, - Қатира сөзін орта жолдан үзді. Әсет үстіне біреу мұздай су құйып жібергендей болды. Ол өз ісіне өзі ұялып, кірер тесік таппады. Қатираның өзіне ерекше жылы қарағанын қалайша теріс түсінген. Бірақ Әсеттің не үшін шақырғанын біле неге келді? Інісін еске алса бұрын қайда қалыпты? Мазағы ма, жоқ әлде, жай әншейін еркектің темір тегеуірінін аңсаған ұрғашылығы ма? Түсініп көр осыдан соң әйелдерді... Әсет үнсіздік көбейген сайын не істерін білмей қысылды. Неге жұрт жөнінде жаман ой тeз келеді? Шынында, қарап тұрсаң дүниеде жақсылық коөп болса да, жаманшылық көзге тез көрінгіш. Біреуге сан рет жақсылық жасап, сұрағанын берсең де, реті келмей бір рет бере алмасаң, соның есте қалатыны бар ғой. Қатира кенет бірден жадырап:

	- Сен ішпе, мен мынаны жақсылық үшін алып қояйын, - деп фужеріндегі шампанды ішті.

	Әсет ештеңе дей алмай қалды. Олар даяшымен есептесіп, сыртқа шықты. Қызып алған Әсет: «Мен шахтермін, ақша жетеді», - деп такси ұстап, Қатираны жатақханасына апарды, сөйтіп өзі қонақүйге келді.

	Ол фойедегі барға барып, коктейль ішті. Денесі былқсылқ болғанымен есін біледі. Ойына болмашы бірденелер кіріп-шығуда. Басы салбырап төмен қараған күйі өзімен-өзі көп сөйлесті. Адам - жұмбақ. Адамның өзінен гөрі ғұмыры жұмбақ. Біреудің жолы болғыш, біреу дүние тапқыш. Енді біреулер тірі өлік болып, мандайынан соры арылмай сорпасы шығып жүр. Ол бір коньяк алып жиырма бесінші қабаттағы нөміріне беттеді. Лифтінің тез көтерілгенінен жүрегі айныды. Бөлмесіне теңселіп зорға жетті. Ваннаға кірген бойда лоқсыды. Суық суға бет-ауызын шайып еді, бойы сәл сергіді. Содан соң айнаға қарап еді, екі көзі қып-қызыл, беті мыж-мыж біреуді көрді. Ол ұзақ қарады. Шырамытты. Айнадағы өзі, бірақ бұған мүлде ұқсамайды. «Сен ешкімге керек емессің, өмірінде мән қалмады. Бір ұртың май, бір ұртың қан». Ол сол жерде қолындағы коньякты ашып, ауызынан іше бастады. Бөтелкені көтеріп, айнадағы өз бейнесімен соғыстырды. Әсетке айнадағы өзі емес, өзіне ұқсаған жат біреу, сияқтанды. Ол оған жаңа көргендей кірпік қақпастан қарауда. Қанталаған сұсты көз өңменінен өтіп барады. Жылуы жоқ суық жанар. Көзқарасы таныс. Сонда өзі кім? Әсет басын шайқап, көзін жұма тістеніп еді, мойнының күре тамыры білеуленді. Денесі мұздады. Оған көрдің суық сызы сезілді...

	Әсет көзі бұлдыраған күйі ваннаны көзімен шолып өтті. Қолында жібі болмаса да жіп ілінер жер іздеді. Төбе биік, трубалар тігінен орналасқан, батарея мүлдем жоқ. Тек орамал ілетін жіңішке шеге ғана бар. Қол жуғыш та төмен орналасқан, сен тиме де, мен тимейін деп тұр. Душтың су шашқышы ваннаның ішінде жатыр. Ол бөтелкені ұстаған күйі жүрді де қойды. Бір кезде тынысы тарылды. Терезені ашты. Келгенде қалай байқамаған, аспанның түбі тесіліп кеткендей сыртта жауын құйып түр. Әсет терезенің екінші жағын айқара ашты. Төменде машиналар ағылуда. Қонақүйдің қарсы алдындағы аялдамада толған адам. Әріректегі үлкен сәулетті ғибратхананың қасындағы фонтаннан су атқылауда. Ол көзін бір ашып, бір жұмды. Бар денесімен кеудесін кере тез-тез дем алды. Өкпесі мен кеуде сүйегі қабынып, жел үрлегендей болды. Сонда да дем жетер емес. Секірген кезде тізесін бүгіңкіреп, қолын қанат сияқты жаюды ұмытпаса болғаны?.. Ұзақ ұшуға тиіс. Биікке самғап, аспанда қалықтай алатын кұста да арман бар ма екен? Адамға да құстiкіндей қанат бітсе ғой шіркін... Ол ештеңе ойламауға тырысты. Әсет ауызын толтырып коньяктан тағы да бір-екі ұрттады. «Жерде, мына жалғанда менің алашағым да, берешегім де жоқ. Сүйгені жоқ, сүйенері жоқ жанда қандай берешек болмақ. Бәрі бекер... Құр әуре!». Әсет те енді бұрынғы Әсет емес. Тірі өлік... Мен несіне өмірге келдім. Өзгені қойып, өзіме керек емеспін. Мен сияқтылар бұл дүниеге келмеуі, туылмауы керек... Ол зорға дегенде терезеге көтерілді. Салқын жауын Әсеттің бетіне шашырады. Аспанда ұйытқып соққан жел бар. Ештене сезілер емес, тек шекесі шаншып, жүрегі айныды, ауызына жаман дәм келді. Сұрқай дүниенің бояуы онған өмірінде мүлде мән қалмағандай... Бүгінгі күнге дейінгі бар білгені, өмір деп мәз боп жүргені бір көрген түс секілді. Ол терезеден жіпсіген денесіне тиген салқын желді сезді. Сырттың суығы мен іштің суығы араласып, денесін қалтырата бастады. Сүйектері де үгітілгендей шымырлап, буындары сыздауға айналды. Әне секірем, міне секірем деп тұрғанда Әсетті дәрет қысты... Ол терезеден түсіп, теңселген күйі ваннаға зорға жетіп, дәрет сындыруға кірісті. Зәрі құрғыр бітсейші, шығып жатыр, шығып жатыр. Денесінің бәрі суға толып кеткендей. Іші босап, ауыр жүк түскендей бойы жеңілденді. Әсеттің денесін үрей биледі. Безгегі ұстаған адамдай қалшылдап бүрісті. Жылы жерден үскірікті аязға шыққандай денесі қалтырап, терезенің қасына қайта келді. Бұрын көрмеген ерекше жай. Құдды бос қалған бөшке секілді. Басы ғана емес, іш-құрылысы түгелімен абыр-сабыр бірдене. Қаңырап ескерусіз қалған, ешкімге керексіз бос үй сияқты. Көз алды дір-дір еткен тұнжыр тұман. Әсет қолындағы бөтелкесін енді аңғарды. Ол теңселіп тұрған күйі сыртқа лақтырам деп құлашын жаза бергенде, бөтелке сусып кетіп, арт жағына қарай ұшты. Бөтелке қабырғада ілулі тұрған кішкене радиоқабылдағышқа барып тарс етіп соғылды. Радиодан гитараның сүйемелдеуінде таныс әуен қалықтай жөнелді. Әсет жалт бұрылды. Қыз сөзі, қыз арманы... ел тілегі... ұлт болашағы. Әнші қыздың сезімге берілген сүйкімді дауысы да бірден жүрегінің нәзік шегін қағып қалғандай. Ән жанын тербеді. Өмір мәңгі, пәктік мәнгі, махаббат мəнгі дейді мынау ән. Өмір сүруге, қызықты қүндерге шақырады... Әншінің майда дауысымен бірге Әсеттің бойына жылу тарады. Кеудесін тесіп, қысып, тынысын тарылтқан қара түйнек шешіліп, көңіл-күйін құрыстыра қысқан темір құрсау босауға айналды. Тірліктің нышаны білініп, іштегі кірбіңді сыр жуыла бастады. Мәңгілікті жырлаған әсем ән қалықтап, жер бетіне түнерген қою түн құшағына қанат қағып аспандап барады. Жердегілерді жадыратып, желепжебеп, енді қат-қабат болып түнере төнген бұлттарды сазымен тербетіп, көз жасын көлдете, көңілін босатпақ...

	Әсет сол қалшиып тындаған күйі келесі әнді күтті. Диктор – Гүлжан Ақүрпекованың орындауында берілген концертіміз осымен аяқталды деді. Әсет өз-өзінен көңілі босап, ағыл-тегіл жылады дейсің бір. Ойына Саят келді. Бұрын онша көзіне жас ала қоймайтын Әсет ағасы қайтқаннан бері бордай босап кеткен. Дүние неткен терең, жұмбақ едің. Ол бұрышта тұрған кереуетке қарай енбектеп шынтақтай, тізерлеп зорға жетіп құлай кетті. Көзі ғана қарауытып қойған жоқ, дүние, бар әлем түнекке айналды. Әсет денесін, аяққолын сезер емес, тек дыныздаған уіл ғана бар. Біртіндеп шекесінің солқылы азайып, өзі де белгісіздік әлеміне шым батты. Бейтаныс әнші қыз, қатерлі қадамнан, өлім ауызынан алып қалды оны. Шіркін, жараты жанды да жазар қазақтың мұнды, сырлы әніне не жетеді?..

	Әсет жолындағы ор сияқты бөгетті сезді. Бөгет кейде жоқ болып кетіп, тиісті жерге шықтым-ау дегенде, күн сәулесінің көз қарықтырған жарығынан қайта пайда болады. Теп-тегіс сайрап жатқан қара жол орға тіреліп, кілт үзілді. Ол жақындап келіп қарап еді, әлгі апан машинамен құм алған үлкен карьер екен. Әсет басын көтергенде күн тастөбеге шығып, жалғыз жалынды көздей бұған шақырая төніп тұрғанын көрді. Құдды баяғы өзі өлтірген суырдың кекесінді көзі. Төңірек меңіреу тыныштық. Әсет аландап, құлағы үйренген шуды іздеді. Ерсілі-қарсылы безектеп зуылдаған машиналар қайда?.. Әлгі шаншыла төнген көз от шашып төніп келе жатыр. Әсет оттан қашқан күйі ентігіп барып етпетінен құлады. Құтқарар түрі жоқ. Ауыр салмағымен бұны жаншып езгiлей бастады. Жерге жабыстырып жіберердей қорғасын салмақ. Қарсыласуға шама жоқ. Әсет жаны шығып кеткендей қынқ деместен, былқ-сылқ етіп жата берді. Әлгі күш жаныштауын қойды-ау, әйтеуір бір кезде. Әсет есін жиды. Қатты шаршап, тынығып, ұйқыдан оянғандай. Ол тынысын аша жан сарайына енген саф ауаны сезді. Құшырлана дем тартты. Салқын ауамен бірге өн бойын ағаштың су сіңген қышқылтым иісі билеп барады. Құдды су бетінде құйын ойнаған қамысты көлдің айдыны. Енді бірде осының бәрі табиғат пен адамның түп-тамырында ортақ байланыстың бар екенін меңзеп тұрғандай. Кенет бағанағы салмақ қайта пайда болды. Жаныштай бастады. Қып-қызыл үлкен жалғыз отты көз үстіне төніп тұр. Салмақ денесін түгелдей енсере басып езіп тастайтындай. Енді сәл болса шыбын жаны шырқырап шығып кетердей. Аспандағы отты қызыл көз жақындаған сайын қысым күшейіп барады. Әсеттің іштегі бар демі лықсып келіп тамағына кептелді. Осындай тамағын қырнап, дем ала алмай қиналғаны бар еді ғой бұрын да. Иә, енді есіне түсті. Сол баяғы өзеннен келе жатып, суыр өлтірген күзде мектептің буфетінен тәтті тоқаш алмақшы болған бес тиынын байқамай жұтып қойғанда дәл осылай қиналған. Ол тұншығып, қырылдап демігуге айналды. Кенет, қайдан келгені белгісіз, ақ кимешекті әжімді бейтаныс әже «қақалдың ғой» деп жауырынынан қағып-қағып қалды. Әсет жөтеліп барып, тынысы ашылып кетті. Көзін де ашып алды. Құтағының ұшы мен беті дуылдап жатыр. Ол өзінің қонақүйде жатқанын білді. Желкесі шымырлап, ту сыртында біреудің өзіне қарап тұрғанын сезді. Жүрегі шайылғаннан ба, оның бірден бұрылуға дәті бармады. Бағанағы терезеден секірмекші болған іс-әрекеті есіне келе бастады. Бірақ бойында еш қорқыныш, ойында еш өкініш жоқ. Әйтеуір елең-алаң бұлдыр бір жай. Әсет жаңағы ту сыртынан қадалған көзге тез бұрылып жалт қарады. Айқара ашылған терезеден үлкен қып-қызыл отты көз өзіне қарай төніп тұр. Әсет орнында қатты да қалды. Қызыл от таныс көзге ұқсайды. Иә, бұл сол жұмылмай қалған көз... Ол оттың ұшқынынан жасқанып, көзін жұмды. Біртіндеп өн бойы қалыпқа келгендей. От ұшқыны азаяйын деді. Құлағының дүңгірі де азайып, бойына өмір қаны жүгірді. Әсет әрен дегенде көзін ашты. Терезеде қызарған отты көз жоқ. Тек әріректе қызы-жасыл болып кемпірқосақ Алатау шындарына садақтай иіліп асылып қалыпты.

	Әсет өзіне-өзі келіп, Қатира мен қонақүйдегі бағанағы әрекетінің болмашы бірдеңе екенін түсінді. Ойдың, көңілкүйдің ала құйынын ақыл женді. Іштегі сұр жылан бір жаққа кеткендей, орны босап үнірейіп денесі жеңілденді. Кереуеттің шетінде басы салбырап, бар денесі босаған күйі отырды да қойды. Құлағындағы қол диірмен айналып тас пен тастың егелгеніндей шықырлаған дауыс басылар емес. Жүйке тамырлары сымдай тартылуда. Жүрегі шаншып, ашыды. Өзіме керегі осы емес не? Түндегідей ақылдан адасу менде бұрын соңды болып па еді? Мүмкін, сырттай жұрт қатарлы сау жүргенімен, туғаннан жарымес шығар. Ол дүниенің қызығынан жиренген сайын, жарық жалған да оны жатырқап алыстап барады. Қырға қарай ыңырана көтеріліп бара жатқан машиналардың дауысы естілді. Әсет орнынан тұрды. Буындары дір-дір етеді. Құдды қатты ауырып, сал боп сары аурудан тұрған науқас сияқты. Ол терезенің жақтауынан ұстаған күйі сыртқа қарады. Аялдамадағы автобусқа жұрт үймелеп мініп жатыр. Әркімнің өз тірлігі өзінде. Біреудің біреуге қажеті жоқ...

	Арада бірнеше күн өтті. Әсет өзіне-өзі кете алмай, өзінөзі қоярға жер таба алмай жүрді де қойды. Әнеукүнгі ән, қыздың сүйкімді дауысы көкейінен шығар емес. Бойын баураған тазалық, пәктік әкелген ән бітпесе екен деп тіледі.

	Шіркін, адамзат баласын бір сәтке болса да селт еткізіп, өзін де, өзгені де ұмыттыратын, құштарлық құсын жүрегіне ұялатар өнер құдіреті-ай!.. Әсет әнeукүнгі әннің өз жүрегінің түкпірінен біржолата орын алғанын сезді. Пенде емес пе, естігенін ғана місе тұтып қоймай, ән орындаушы қызды тым болмаса бір көрсем деп ынтықты. Танымаса да, көрмесе де белгісіз бір құштарлық пайда болды...

	Диплом алынды. Әсет әне-міне кетемін деп жүргенде кешкісін теледидардан Шәмші жөнінде хабар көрді. Композитордың Изольда деген қызбен танысып сығандардың арасында бірнеше ай болғаны айтылуда екен. Әсеттің көзі қарауытып, әлде бір істелмей қалған ісі есіне түскендей бозара қалды... Ол келесі күні Кеңсайдағы зиратқа барды. Үлкендікішілі ескерткіштер. Әр тастың астында бір ғұмыр. Бәрі үнсіз. Меңіреу тыныштық мысынды басады. Әсет ауырлап, аяқ басқан сайын шекесі солқылдауға айналды. Шәмшінің қайда жатқанын зират қызметкерлері білмейтін болып шықты. Көп іздеді, ақыры мазар салып жүрген үлкен кісілердің көмегімен Шәмшінің қабірін Әсет зорға тапты. Тірісінде керексіз болған ұлы Шәмші өлісінде де жермен жексен болып басы көтерілмей жатыр екен... Әсет құран оқыды. Ұлт ойсанасын оятушы зиялы ағасының топырағына қолын тигізіп, бас иіп тағзым етті... Халықтың сүйіктісі Шәмші, қазақтың ескерусізі Шәмші...

	Әсет ауылға оралды. Өзгерген дүние шамалы. Тірліктің күйбеңі кімді болсын жеңетін әдеті емес пе, уақыт өте берді. Жеті күннен кейін Саяттың да жылы болмақ. Мамыр айы былтырғыдай шыжғырылып күйіп тұр. Дұғаға сойылатын мал реттеліп, жабдықтың дайындығы басталды. Кун бага өрт сөндіргендей болып, машинанмен қайын жұртыма апарып тасташы деп Әсеттің ерте үйленген досы келді. Үйдегілер Саяттың көк «Москвичін» әлі мінбеп еді. Ешкімнің де гаражды ашуға дәті бармаған... Досы жалынып отырып алды. Әсет амалсыздан гаражды жүрексініп ашты. Машинаны шаң басыпты. Ол терезенің шынысын сүртіп от алдырғанда, машина қалың ұйқыдан оянғандай, жанданғандай болды... Əсет қиналды. Ақыры ол түн болса да таңғы жұмысқа дейін барып келмекші ниетпен үй-ішіндегілерге де айтпай, досын бала-шағасымен машинаға отырғызып алып жүріп кетті. Түнгі жүріс өне қоймады. Баратын жерлеріне кешігіп жетіп, шайға да қарамай, екінші түн ұйықтамаған күйі жалғыз өзі кері қайтты. Жұлдыздар еріне, біртіндеп сөніп, аспан көкшілдене марғауланып, таң атуға айналды. Әсет асығып күйіп-пісе бастады. Бірінші ауысымдағы жұмысына үлгеру үшін машинасының жүрісін тездетті...

	Әсет рульді қатты қысып ұстаған күйі тежегіш пен қосқышты бірдей түбіне дейін басты. Машина аунаған кезде денесінің салмағын мойнына түсірмеуге тырысып, аяқ-қолымен тірей қарманды. Терезелердің шынылары үгітіліп, салдырлап түсе бастады. Машина ішінде бос жатқан кілттер, бөтелке, аптечка, тағы басқа ұсақ-туйектер ерсілі-қарсылы ұшты. Салдыр-күлдір көбейіп, құлақ тұнды. Әсеттің кеудесіне руль батып, шекесі екі-үш рет есікке соғылды. Шынының ұсағы бетіне шашырап, мойнына, қойнына кірді. Машина жылжи бере қырынан тағы аунады. Осы жолы шоқалақ жолдан үш-төрт рет домалап, аунады да, төрт дөңгелегінен жол жиегіндегі еңіске дiк ете түсті. Төңіректі өлі тыныштық басты. Машинаның моторы өзі сөнді. Қасынан бейтаныс «Жигули» өте берді. Әсеттің көзі түсіп еді, «Жигули» ішінде өзара қызу әңгімелесіп Саят пен Шайзрат отыр. Әсет есеңгіреп, үсті-басын шыны сыныгы жауып рульден тас қып ұстап қозғалмаған күйі бар дауысымен айғай салды. Саят пен Шайзрат ештеңе естімей әңгімелескен күйлері ұзай берді. Әсет жанталаса тағы айқайлады. Ол енді өз дауысын өзі де ести алмады.

	Меңіреу төңірек дүбірге толды. Сөйтсе, күңгірлеп тұрған өз құлағы екен. Көтеріліп келе жатқан күн шоқтай қызарып үлкейе берді. Алыстан көрінген шахта терриконы кішірейіп, күнді қалқалай алмады. Күн көзі бақырайып, одан әрі өсті. Әттең, енді біраз жүріп үлгергенде терриконның көлеңке тұсына жетіп те қалар еді. Әсет жас кезінде өзі өлтірген суырдың адамдікіне де, аңдікіне де ұқсамайтын жан түршігерлік дауысын анық естіп таныды. Дауыс біртіндеп ұлғая берді. Құлақ шыңылдады. Күн біржолата өлген суырдың көзінен айнымай қалды. Жан-жақтың бәрі қаптаған сол бір көз... Майысқан капоттың астынан от лап-лап етті... Әсет жынды адамдай не істерін білмей, меңіреу қалпы рульді ұстаған күйі отырды да қойды. Машина іші моншаның буындай қапырық. Қоңырсыған күйік иісі шыға бастады. Кенет әлгі суырдың дауысы «не қылып отырсың, тұр» деген бұйрықтай зілді естілді. Әсет ұйқыдан шошып оянғандай селк етті. Ол орнынан қозғалып үлгергенше белгiсiз орасан зор күш оны от құшағынан жұлып ап атып жіберді. Әсет сол екіпінімен он шақты адым жерге барып құлады, машинаның моторы да атылды. Көк «Москвич» лаулап жана бастады. Атып тұрған Әсет көз ұшында көрінген шахта терриконын бетке алып, жан ұшыра жүгіре жөнелді. Қарсы алдынан жан сергітер салқын самал есті. Әсет алқыныңқырап, жүгірісін баяулатты. Өзі жалаң аяқ. Кроссовкасы машинаның ішінде қалғанға ұқсайды. Әсет тула бойымен, бар тылсым-тірлігімен аяғының астындағы Жер-Ананың лебін сезді. Ол тоқтай қалып төңірекке көз салды. Көптен тосқан жаздың жомарт жауыны жуып өткен Сілеті өңірі сұлуланып жайнап тұр.

	Жер-Ана тершіп, тас емшегі иіп жатыр. Ұшықиырсыз дархан дала бұрынғысынан да кеңейіп, шалқи түскен. Алыстан бұлдырап, Қояндының шыңы қол бұлғайды. Шөп басына маржандай ілінген жауын тамшылары күн нұрына шағылысуда. Әсет ұзақ ауырып төсектен жаңа тұрған адамдай дүниеге құштарлана, құмарта қарады. Қисық ағаштың теріс біткен бұтағындай ешқашан түзелмей, тірліктің қызығына енді бет бұра алмай кетемін бе деп еді. Олай болмады. Қаз қалпында мүлгіп тұрған төңірек Әсетке жаңа күш берді. Қысталаң сәттер естен шығайын деді. Төбесінен ұдайы төніп тұрған зілмәуір қара қайғы біртіндеп сыпырылып түсе бастады. Шер-мұңын, қорқыныш-елесін Ұлы даланың жұпар ауасы емдеп, тым-тырыс жатқан туған ауылына ұзақ қарады. Жырадағы көктен бүлдіргеннің иісі шығады. Әлемнің жарығы қандай тамаша едің сен. Сені сыйлаған Анаға мың рахмет... Әсет еңсесі көтерілген күйі дүниеге қайта келгендей аяғын нық басып, ұйқыдан жаңа оянған ауылына беттеді.

	Бестөбе-А.лматы

	1995 жыл.





