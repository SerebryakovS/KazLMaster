	Өтеш Қырғызбаев

	Созақ қасіреті



	(тарихи роман)



	Халықаралық “Алаш” əдеби сыйлығының иегері, алпыстың асқарына шыққан қаламгер Өтеш Қырғызбаевтың бұл туындысы қазақ халқының тарихындағы ақтаңдақ, атышулы Созақ көтерiлiсiнің сексен жылдығына орай нақты деректерге негізделіп жазылған.

	Кезiнде тағдыр тəлкегiне, қуғын-сүргiн зобалаңына ұшыраған қарапайым халықтың басынан өткен азапты өмiр шығармада шындықтың шеңберінен алшақ кетпей, айшықты суреттеледі.

	Кітап көпшілік оқырманға арналады.





МЫЛТЫҚ ҚАРАУЫЛЫНДАҒЫ АУЫЛ




	Хан сайладық қарадан,

	Аз ғана үйлi Тамадан...

	Келбетi нұрдан жараған.

	Шалақ ұлы Сұлтанбек,

	Хан болып шықты арадан...

	Көтерген кезде ұранды,

	Ағылып келдi қаладан.

	Қоңырат туыс қосылды

	Көмекке келiп даладан.



	Ел iшiне дүрбелең кiргелi Салықбай мерген байырқалап отыра алмай жүр. Бүгiн де «Жетiқоңыр» құмынан ертелетiп шыққан мерген батысты бетке алып, сыдыртып жүрiп келедi. Тұтаса өскен сексеуiл арасындағы жықпыл-жықпылмен жол сорабын қуып, құм шоқысына шыққанда ат тiзгiнiн iркiп, төңiрекке көз жүгiрттi. Əр тұстан төбе көрсеткен қобыны барлап, бағытының дұрыс екенiн байқап, етектегі сексеуiл жынысына қайта кiрдi. Тарбиған бұтақтары соқпақты бiржола жауып тастағысы келгендей жайылып жатыр. Құмға iшкерiлей енген сайын сексеуiл қалыңдап, ат тiзгiнiн шабырға қарай бұрды. Күрең қасқа айғырдың тұяғы сусыма құмға шашасынан малтығып келедi. Шабырды аяқтап, келесi қобыға шыққан аты өкпесiн соғып, алқынып қалды. Мерген биікте атынан түстi. Күреңнiң ауыздығын алып, тартпасын босатты. Шылбыр ұшын қолына орап, соңында қалған ойпаңға көз жүгiрттi. Сарыала шырпы қойдың жабағы жүнiндей тұтасып, саңлау көрiнбейдi. Ер соңында шошайған мылтығын алып, қалыңды жаяу аралағысы келдi де, барар жерiнiң əлі ұзақ екенiн еске алып, райынан қайтты. Бой көтерген аңшылық əуестiктi теткiп, еспе құмға отыра кеттi.

	Бет алдындағы қобылар аласарып, сексеуiл жынысы сирекси бердi. Одан əрмен мидай жазық дала басталады. Тұяғы қатты жерге тиген күрең екпін алды. Етек-жеңi кең көсiліп, ойпаңды алып жатқан тақырға iлiктi. Бұл өңір ертеде телегей теңiздiң түбі болған деген сөз бар.

	Тақырдағы жылтыраған қақтан су iшкен қарақұйрық шоғырына көзi түсті. Алыстан ағараңдаған түз тағылары құнардан шөлiн қандырып, тояттап тұр. Көлденең келген көк аттыдан елiре үркiп, дүркiрей қашты. Тақыр шетiнен қобыға өрлеп, қайта ойпаңға түсiп, көзден тасаланғанда ат тiзгiнiн батысқа қарай бұрды. Қобыны бауырлап, қақтың тұсына жеткенде күреңнiң алдыңғы аяғын шылбыр ұшымен шалып байлап, ер соңындағы мылтығын алды. Түз тағылары осқырына қашып, қалың шабырға кiрiп, көзден таса болды. Тақыр шетіндегi ұйыса өскен баялыш арасына бауырын төсеп жатты. Бұтақ ашамайына мылтық ұңғысын сұғындырып, жылтыраған қақ суына қаратып қойды. Арақашықтық – оқ жетер жер. Қарсы беттен соққан самалдан аң атаулы бөгде иістен сезiк ала қоймайды. Сол қапталдан тақырды бойлап келе жатқан қарақұйрық тобы көрiндi. Тақыр табанындағы iркiндi суға қарай сезiк алмастан iркес-тiркес шұбап келедi. Демiн iшiне тартқан мерген бауырын жерге төсеп, қыбыр етпестен жатыр. Алдыңғы жас теке құлағын қайшылап, басын кекжитiп, аяғын ырғап басып, қаннен қаперсiз келедi. Соңындағы төрт-бес ешкi марқа лақтарын ертiп жүр. Топтың соңынан оқшау ерген тағы бiр теке көрiндi. Алдыңғы жас текеден қаймығып, топқа қосылмай, аяғын iркiп басады. Мойыны жұмырланып, жоны тұтасып, сауыры шеңбер атқан қарақұйрықтар қара күзде қылшығы жылтырап, қоңданғанақ екен. Жас теке суатқа бұрын жетiп, төңiрегiне көз тiгiп, осқырынып қарайды. Лақты ешкiлер iркiндi суға бас қойды. Құнығып қадалып iшпей, қақ суын ашырқанып, арадiк басын көтередi. Соңғы теке суатқа жетпей оқшау тұрып қалды. Басын кекжитiп, жас текеден қауiп күтедi. Мылтық қарауылын ағараңдаған төсiнен жоғары, кеуде тұсынан iлiктiрiп, демiн iшiне тартқан мерген шүрiппенi басты. Шаңқ еткен мылтық даусынан топ аң ытырыла қашты. Оқшау тұрған теке көкке ұмтылды да, мойны қайырылған күйi құлап түстi. Орнынан тұрған мерген суатқа қарай жылдамдата жүрдi. Теңкиген теке артқы аяғын дəрменсiз шалғылайды. Танауы парылдап, дем алған текенiң алқымын қанжарымен орып жiбергенде ыстық қаны шапшыды. Қарақұйрықты ер соңына байлаған мерген беттеген бағытымен жүрiп кеттi. Бұл кезде күн екiндiге ауып, қара күздiң кешкiлiк мезгiлi таянды. Атының сауырынан сипай қамшылап, сыдыртпа жүрiске салды. Шоқайна өскен жүзген, қарақанның арасынан жол тауып, бидайықты жазыққа iлiктi.

	Қабақ астын қаузап, жертөледен баспана етiп, азын-аулақ малын күйттеп отырған ағайын ауылына күн бата жеттi. Ел шетiнде қалтарыс отырған ауыл адамдары апақ-сапақ мезгiлде келген Салықбай мергендi көрiп, қауқылдасып қалды. Ауылдың естияры Мырзахмет серiктерiмен алдынан шығып, қарсы алды. Атының тiзгiнiн ұстап, есендiк сұрасты. Қабақ асты ықтасын. Жарды ойып, шомнан қабырға тұрғызып, мал түнейтiн қора-қопсы жасап алған. Ауыл төңiрегiнде боталы түйе мен құлынды биелер жайылып жүр. Қонақтың көлiгi ықтасын қораға жайланып, Мырзахмет үйге қарай бастады. Тар қуыстан iшкi бөлмеге өткенде жерүйдiң төбесiне көлденең ағаш тастап, тораңғымен жабылған кең бөлме iшi ұядай жылы екен. Ортадағы тiреудiң жоғары жағында бiлтешам жанып тұр. Биіктегі терезеден жұлдыздар көрiнедi. Қабырғаға айнала алаша тұтылып, жердегі текемет үстіне көрпеше төселген.

	Есiк алдындағы үлкен қазанға қарақұйрықтың етi тұтас асылды. Iштен керсен көтерiлiп шыққан Мырзахметтiң əйелi:

	– Қайнымыздың тарысын өзiне қуырып бергенiмiз ыңғайсыз болды ма, қалай!? – дедi.

	– Сыйлы қонақтың алдына бас қойсақ, қорадағы малымыз ортайып қалмас едi? Аңның етiн əуес көрiп, қазанға салдырған өзi! – дедi Мырзахмет.

	– Несiбемдi тауысып кеткенiм болмас, келесiге де сақтаған жөн! – деп Салықбай əзiлге жеңдiрдi.

	Мерген қымыран iшiп, шөлiн басып отыр. Күзгi буыны бекiген шөптiң ағарғанын құмартып iштi. Көршi-қолаңның еркек кiндiгi үздiк-создық келiп, жинала бастады. Қымыранға тояттап, етке зауқы соқпай қаларын сезгенi ағарғаннан тартынып отыр. Аң етiнiң пiсуi жылдам. Ошақ басындағы əйелдер қазандағы еттi керсеңге аударып салып жатты.

	– Қонданған-ақ екен, жануар! Түздегі аңның бабына келген шағы ғой, бұл! Бұдан кейін алғашқы суықтан-ақ етiнен арыла бастайды! – дедi Мырзахмет табақтағы еттi мүшелеп бөлiп жатып.

	– Бүйрегi бiтеу екен. Іш майының өзiне тостақ толды! – дедi қарақұйрықтың терiсiн сыпырған жiгiт.

	Күнұзын ұзақ жолдан өзегi талып келген Салықбай аң етiн қызылсырап, құмартып алды. Өзгелер де табақтағы мол еттен көңiлi қалағанын алып, қаужаңдап отыр. Дастарқан жиылып, тiсiн шұқып, алашаға арқасын сүйеген көпшілік керi сырылып отырды.

	– Созақтан шыққан Асадулла тəуiп жолшыбай ауылға соққанда жақсылық хабар жеткiзбедi! – деп Мырзахмет тосын əңгiменiң шетiн шығарды.

	– Тəуiпке қалай жолыға алмадым? «Жетiқоңырға» соғып кетуi керек едi ғой!? – деп Салықбай елең етті.

	– Əлi күнге «Жетiқоңырға» жете қоймаған болар!? Жолшыбай кезіккен ауылдарға қона-жатып жүрген шығар?

	Мырзахмет əңгiме желiсiн одан əрi жалғады.

	– Шолақ белсендiлердi түлен түртiп, елден жинайтын алым-салық мөлшерiн көбейткен көрiнедi. Даладағы елді мыңғыртып мал жинаған бай санайтын болса керек!

	– Елден жиған алым-салықпен кiмдi байытпақ, сонда?

	– Естуiмiзше, мал-мүлiктi Түркiстаннан жүк пойызына артып, Сiбiрдегi орыстарға жөнелтетiн көрiнедi!

	– Сiбiр қайда, бiз қайда? Сол итжеккенге жеткiзгенше малдың етi борсып кетпейдi ме? Салық есебiнен жиған аңның мүйiзi мен тұяғы аман жетер, ал, мал қатығының ерiп кетерi анық. Сол Сiбiрдi сiрескен самырсын мен қаптаған қарағай деп естушi едiк, отын салыққа жиған Созақтың сарыжiгер сексеуiлi орыстарға таңсық болып па?

	– Қарақұрттай қаптаған Қоқанның қысымынан құтылған бұл бейшара халық ендi сары шаяндай шағатын орысқа тап келгені ме?

	– «Далада қаңғырып жүрген қазақтан қашан азық келеді?» деп, орыстар қол қусырып, қарап отырмаған болар? Олар да iргелi ел. Мен бiлсем, орыс емес, белсендiлердің өз құлқынын толтыру үшiн ойлап тапқан айла-шарғысы болар! – деп Мырзахмет топшылауын айтты.

	– Жылдағы алым-салығын уақтылы берiп жүріп, биылғысы қабырғамызға қатты батты. Сол салықтың мөлшерін азайтпаса, қорадағы азын-аулақ малдан айырылып, балашаға iшер үнем таппай қалатын түрiміз бар.

	– Кеңес өкiметiнiң сiңiрi шыққан кедей-кепшiктiң несiбесi есебiнен байығысы келген екен.

	– Əлiптiң соңын күткен жөн. Билiк басындағылардың аспаннан аяғы салбырап түскен жоқ. Осы қара халықтың iшiнен шыққан! – деп Салықбай сөзге араласып, iшкi пiкiрiн қызбаланып, сыртқа шығарғандарға тоқтам айтты. – Бұл қазақтың қапалығы қалған ба? Одан да Мырзеке, домбыраны бiр шаларыңыз бар едi?

	Қорадағы малынан айырылып қалатындай шарасыз күй кешкен жандар қонақтың сөзiнен кейін атойлаған iшкi сезiмiн тежеді. Алаша басындағы шегеге iлiнген, шанағы қажалып, саржағалданған, сағағы жiңiшке шағын домбыраға Салықбайдың көзi түсiп отырған. Жайсыз əңгiменiң салқыны көңiлден кете қоймаған Мырзахмет қонақтың пейiлi үшiн домбыраға қол созды.

	– Домбыра мен қоңыр қобыз бiздiң елге жат емес! – дедi Мырзахмет.

	Оның сөзiн құп алған көпшілік басын изеп, үнсiз отыр. Көне домбыраның құлаққа жағымды қоңыр үнi бар екен. Сүгiрдiң «Тоғыз тарауының» бастапқы қайырымын майда шертiспен тартып шықты. Есiлген күй əуезi құлақтан кiрiп, iшкi сезiмнiң түйткiлiн шешiп, жаймашуақ əсерге бөледi. Бұл күйдi таратып, буыннан бунақ туғызып, Сүгiр күйшiдей нақышымен шерте алмаса да майда қоңыр сарыны мен қағысын, жалпы нобайы мен желiсiн бұзып алмауға тырысты.

	– Мына күйдiң қысыр сөзден өлсе өлiгi артық! – деп Салықбай күй əуезiне тамсанып, құлақ құрышының қанбай қалғанын сездiрген.

	Тыңдай беруге пейiл білдіріп отыр.

	– Бiздiкi əншейiн: «Болмасаң да ұқсап бақтың» амалы ғой. Оңашада домбыра тыңқылдатып, көңiл қошын келтiрген боламыз. Сүгiр күйшiдей құлпыртып тарту қайда? – дедi Мырзахмет домбыра шертiсiне қомсынып.

	– Қосшектi домбыраның қадiр-қасиетiн сезiнген жан өзiңдей-ақ болар!? – деп Салықбай көтермелеп қойды.

	– Сүкең ауылға соққанда осы домбырамен күй толғап, құмарымыздан шығарған! – дедi Мырзахмет.

	– Сүгiр күйшi саусағының табы қалған домбыра қолға алғаннан сөйлей жөнелуi керек-ті! – дедi Салықбай.

	Дабыр-дұбыр əңгiме басылып, тыныштық орнаған сəт Мырзахмет тағы бір күйдi бастап шерттi. Алғашқысын қонақтың жылы қабылдағаны көңiлін өсірсе керек, бұл жолы ынта қойып тартты. Қоңыр саздың бунақтан бунаққа ауысар тұсында саусағын қадап басып, ара-арасында тырнақ сыртымен қағып қойып, төгiлте жөнелдi. Күй аяқталып, көңiлдегі əсерден арылмай отырғанда:

	– Сəке, өнер қонған ауылдан шыққан сiз де домбыраға қаражаяу емес шығарсыз? Ауыл кəдесiн Мырзахмет ағамыз жасады! – деген көпшiлiк ықыласы қонаққа ауды.

	– Бəсе, мерген ағамыз өнерден құралақан болмаса керек.

	Ендi Сəкеңдi тыңдап көрейiк!

	Қонақтың қол созуын күтпестен Мырзахмет домбыраны алдына көлденең тоса бердi.

	Мергеннiң де домбыраға əуестiгi жоқ емес. Көңiлi соққан оңашада тыңқылдатып, тартып отырады. Онысы көңіл алдарқатуға жарағанмен, көпшiлiктi елiктiрiп кетпегендіктен, жұрт жиылған жерде қолына домбыра ала бермейді. Отырғандардың назары өзiне ауғанда домбыраға қол созып, «Қосбасардың» көңiлге жатық қысқа қайырымын шертiп шығып, Мырзахметке қайта ұсынды.

	– Мылтық шүрiппесiне көндiккен саусақ домбыраға доғалдау келедi ме десем, мына шертiсiң құлаққа жағып барады! – деген Мырзахметтiң iшi жылып, домбыраны қайта қолға алып, күйдi жалғап тартып шықты.

	– Бұл Салықбайдың ата-бабалары тегiн жан болмаған! – деп Мырзахмет ауылдастарына мергеннiң шыққан тегiн таратып, əңгiмелеп бердi. – Өтемiс Тама Бекбаудың Бердiбай, Аралбай мен Қамысбай атты арыстай үш ұлын Терiскей елi жақсы бiледi. Бердiбайдан Боранбай, одан өздерiң бiлетiн Үсенбай туады. Ал, Аралбайдың белбаласы – мына алдарыңда отырған Салықбай мерген. Кенесары батыр қырғызға қарсы қол жиғанда жасағының iшiнде Бердiбай да болған. Қырғыздың күшi басым болып, Кенесарыны қорғаған қырық батыр жан аямай майдан салып жүрiп, жау қоршауында қалып қояды. «Кенесарының қырық ақиығын» тұтқынға алған қырғыздар шетiнен көгендеп, алақанына қарап, ақ саусақтысын – байдың баласы, күс саусақтысын – кедейдiң баласы деп бөледi. «Байдың ұлын соңынан iздеушi келiп, құнын төлеп, алып кетедi» деген ойда болса керек. Оның ішінде Бердiбай батыр да бола ды. Қолын кісеннен босатып, жалшылыққа салып қояды. Қожайындары ағайынды екi кiсiнiң балалары жаужүрек əрi зорлықшыл екен. Ұлының көптiгiн пайдаланған бақталас iнiсi ағасының жылқысын бөлектеп қуып, малына қосып алмақшы болады. Iнiсiнiң бұл қорлығына шыдамаған қожайыны Бердiбайға келiп: «Əй, қазақтың батыры! Ана белдеуде байлаулы тұрған арғымағымды мiн де, қолыңа ақтабан сойылымды ал! Iнiмнiң ұлдары барымталап алып кеткен жылқымды айдап келетiн болсаң, елiңе қайтарамын. Iнiмнiң ұлдары сойылға жығылатын болса, сенi ұстап бермеймiн» дейдi. Бердiбай батыр арғымақ атқа қарғып мiнiп, қолына сойыл алып, барымташылардың соңынан қуа жөнеледi. Зорлықшыл жiгiттiң бiреуiн сойылға жыққанда қалғаны атын қамшылап, бет-бетiмен тырақайлай қашады. Бердiбай батыр жылқыны аман-есен ауылға айдап келедi. Қожайынының тентек iнiсi қалың қолмен соңынан қуып келiп: «Сенiң үйiңдегi қазақтың батыры арыстай ұлымды сойылға жығып өлтiрдi. Тұтқынды қолыма бер! Ұлымның қаны төгiлген жерге апарып, қолыммен бауыздаймын» дейдi. Қалың қолдың қаһарынан қаймыққан қожайыны сертінен тайып, Бердiбайды iнiсiне ұстап бередi. Ұлының қаны төгiлген жерге апарып, тыржалаңаш жатқызып, қылышын батырдың аш белiнен сiлтемек болады. «Бəрiбiр өлетiн болдым. Қорыққанымен жан қалмас» деп көзiн ашып жатқан Бердiбайдың батырлығына тəнтi болған қожайынның iнiсi:

	«Мына жiгiт шынында да нағыз ер екен. Мұны бостан-босқа өлтiрiп, қанын жүктегенше, қажеттi шаруаға пайдаланайық» деп ағасына қайтарып бередi. Ал, қожайыны Бердiбайға арғымақ ат мiнгiзiп, жолазығын қамдап, елiне қайтарады. Ұзақ жолға шыққан батыр қойдың шикi құйрығын шетiнен кертiп, талғажау етiп кете бередi. Жас малдың құйрығы өзегiн талдырмайды əрi шөлдетпейді. Сол батыр аталарына тартқан мына Салықбай мерген «Сау сиырдың боғы» емес! – деп Мырзахмет Салықбайға көз қырын тастап қойды. – Мен білетін мерген жастайынан алғыр, намысқой болып өсті. Салықбайдың жақын туысы Ахмет «Құршуда» болыс болып тұрғанда, əйелi Жөгi таманың қызы жағынан келген жетiсегiз бозбала жезделерiн арқа сүйеп, жылқыларын суаттан бұрын суарғысы келедi. Өздерiмен қатарлас Салықбайды адам құрлы көрмей, суатқа айдап келген жылқысын қуып жiбередi. «Құда ғой» деп иба сақтап жүрген Салықбай олардың өрескел iсiне ызаланып, шетiнен қағып салып, допша домалатады. Қарулы Салықбайдан таяқ жеген құда балалар болыс жезделерiне шағым айтып келеді. «Сегiзiңдi бiрдей сабаған Салықбайдың қасында қанша адам болды?» деп сұраған болысқа құда балалар: «Жалғыз едi» деп жауап қатады. «Ал, ендi сендер қаншау едiңдер?» деген сауалына:

	«Бiз – бəрiмiз» деп жауап бередi. Олардың сөзiн естiген Ахмет болыс: «Тумай, туа шөккiрлер! Сегiзiң жабылып, жалғыз Салықбайдан таяқ жегенше, қара жердiң жарығына түсiп кеткендерiң жақсы еді» деп ауылына қайтарып жiберген екен.

	Мырзахметтiң əңгiмесiн құмартып тыңдаған көпшiлiк:

	«Шынымен солай болған ба?» деп Салықбайға қарады.

	– Ой, Мырзеке, қай-қайдағы жəйттi əлi күнге ұмытпаған екенсiз? – деп мерген ыңғайсызданып қалды.

	Сыйлы қонақты ортаға алып, əңгiме-дүкен құрған жандар түннiң бiр уағында орындарынан тұрып, сыртқа беттедi. Айсыз түнгi дала, көзге түртсе көргiсiз, қараңғы екен. Аспанда жұлдыз қалың. Ауыл адамдары тарағанда Мырзахметпен қатар салынған төсекке келiп жатты. Ұзақ жүрiстен қажып келген мергеннің көзi ұйқыға iлiндi.

	Таңертең ұйқыдан тыңайып, сергек тұрды. Қасындағы Мырзахмет орнынан тұрып, сыртқа шығып кетiптi. Жерүй төбесiндегi терезе көзiнен iшке жарық мол түсiп тұр.

	Қорадағы малды ауыл сыртына ұзатып, айдап салған Мырзахмет бастаған еркектер ошарылып, əңгiмелесiп тұр. Сыртқа шыққан Салықбай жай аяңдап, қастарына келді.

	– Өзгенi қайдам, «Мергеннiң ұйқысы қанық болуы керек» деген сөздi естігенім бар. Көзмерген қас-қағым сəттi қалт жiбермеу үшiн əркез сергек, тың, бабында жүруi керек! – дедi Мырзахмет.

	Олардың сөз ауанынан түндегi əңгiменiң ұшқынын байқап қалды. Күптi көңiлдерi жайланбаған сыңайлы.

	– Басқа түскендi елмен бiрге көрермiз. Бұдан былай алымсалықты мал басына қарап салатын болар. Əйтеуiр, жүгенсіз кеткендер жөнге келер! – деп Мырзахмет көпшiлiкке тоқтам айтты.

	Кешелi берi ортақ əңгiмеге араласып кетпей, селқостық танытқан қонақтың iшкi ойын білгісі келген Мырзахмет:

	– Алдына салған малы жоқ жанның қамсыз жүретiнi бар. Түзде жортқан аңның бəрiн менiкi деп еншiлеп, мерген көңiлiне тоқ санайтын болар? – дедi.

	– Түзде жортқан аңның да тəңiрден сұрауы бар. Сырттан келгендер аңның мүйiзi мен тұяғын сырт елге асырып, пайдаға белшеден батқысы келедi. Күнделiктi қорегiн түзден дəмететiн аңшыда береке болмайды. Менiң де қорада басын қайтсем екеу етемiн деп, бағып-қағып отырған азын-аулақ майда тұяқ малым, ары-берi жолаушылағанда ауыстырып мiнетін қос атым, желiнiн тартқылап, ағарған iшiп отырған екi боталы түйем бар. Қалған несiбе өзiң айтқандай түзден кезiгедi! – деген мерген көпшіліктің бiлгiсi келгенiн басын ашып айтып бердi.

	– Кiм бiлген? Сен өзiң мыңғырған бай екенсiң. Айтып тұрғаның бер жағы болар. Саусағыңды бүгiп, жасырғаның да бар шығар? – дедi Мырзахмет тағы сөзбен түртiп.

	– Қонақты түртпектеп, бар шынын айтқыздыңыз ғой!

	Мырзахмет аға, елге қоқан-лоққы жасап, алым-салық жиып жүрген шолақ белсендiлердiң iшiнде сіздің де жақындарыңыз да бар шығар? – деп көпшiлiк жадырай күлiстi.

	– Оның несiн айтып тұрсыңдар? Олардың шыққан тамырын түптеп қусақ, iшiнде менiң де, сенiң де, мына бəрiмiздiң де жақынымыз табылады. «Сұраса келе қойныңдағы қатының қарын бөле шығыпты» демекшi, қарға тамырлы қазақ емеспiз бе? – деген Мырзахметтiң сөзiне көпшiлiк күлiп алды.

	– Жұрт сiздi құралайды көзге атқан мерген дейдi ғой!? – дедi жасөспiрiм Жөке Салықбайға сұраулы пiшiнде көз тастап.

	– Мұның мергендiгiнде шек бар ма? Жастайынан мылтық атып, атқа мінді. Қимылына көз iлеспейтiн əбжiл, шауып бара жатқан аттың жалына қолы тисе қарғып мiнiп кететiн. Қорғасынды тапаға салып ерiтiп, бытыра жасайды. Сордың бетiн қалқып, оған қоспа араластырып, дəрiсiн дайындайды. Оқ-дəрiнiң сапасын əр түрлi қашықтықта атып, сынап көредi. Оқ ауытқыған жағдайда қарауылын жөндейдi. Далада бiрге жолаушылап жүрiп, мұның мергендiгiне көзiмiз əбден жеткен. Салықбайдың аңшылық əдiсiн де жақсы бiлемiн. Қашқан киiктiң алдынан оқ жiбередi. Киiктер қайырылып қашқанда тағы атады. Аң терiсi бүлiнбеу үшін тілерсегінен көздейді. Аңға шыққанда жеңiл болсын деп, аяғына жылқы терiсiнен иленген шоқай киiп алады. Оқ жететiн жерден мылтық қарауылына iлiккен аң бiткендi қағып түсiретiн көзмергеннiң өзi! – дедi Мырзахмет оның көңiлiндегi күдiктi сейiлткiсi келiп.

	– Түнде дəмiн татқаның да мергеннің олжасы! – дедi қасында тұрған серiгi.

	– Мылтық атқанын көзбен көрмеген соң, елдiң: «Дейдi, дейдi, дейдi екенiне» сенгiң келмейдi! – деп Жөке бала қойнынан оймақтай күмiс теңгені алақанына салып, көпшiлiкке көрсетiп тұрды.

	– Сенiң мынауың Қоқаннан қалған ба, əлде Нəкалайдың күмiс теңгесi ме? – деп қасындағылар қолына ентелей қарады.

	– Мыналар қайтедi-ей!? Қонақтың көңiлiне қарау керек. Мергендiгiңе күдiгi бар ма, қалай өзі? Құралайды көзге ататын нағыз мерген екенiңдi көрсетшi! – дедi Мырзахмет.

	– Болады ғой, неге болмасын? – дедi Салықбай жайбарақат.

	– Ендеше, атып көрсетiңiзшi! – деп қызбаланған Жөке мергеннің жауабын күтпестен үйге қарай жүгiре жөнелдi.

	– Соқтандай жiгiт болса да балалық, шалалығы қалмаған, бəтшағардың! – дедi Мырзахмет.

	Жерүйден мергеннiң мылтығын алып, жүгiрiп шыққан Жөкенiң қимылы ширақ.

	– Əй, оның оғы қайда? Құмалақ салып атпақ па?

	– Қап, ұмытып кетiппiн! Мен қазiр! – деген Жөке жүгiрген бойы үйге қайта кiрiп кеттi.

	Мылтығын қолына алған Салықбай ұңғысын күнге қаратып, көз жүгiртiп өттi.

	Ұзап барған Жөке бақыр тиынның тесiгiнен шуда жiп өткiзiп, сексеуiл жiгерiнiң арбиған бұтағына салбыратып байлады. Күмiс бақыр қырын келiп, ендi бiрде жүзiн берiп, айналып тұрды. Топтан қарға адым алға шыққан мерген күмiс бақырды мылтық қарауылына алды. Дөңгелек жүзi өзiне толық қарағанда шүрiппенi басты. Сексеуiл жiгерiне соғылған бақыр тиын байлаған жiбiнен үзiлiп, жерге шоршып түстi. Көпшiлiк басын шайқап, демiн iшiне тартып, таңырқап тұрғанда Жөке жүгiрiп барып, тиынды алып келдi. Бытыра тиген тиынның жиегi жапырылып қалыпты.

	– Бұл бақыр тиынды таяқ тастам жерден мен де атып түсiрер едiм. Нағыз көзмерген екенiңiздi бiлейiк, бұл бақырды байлаған жiбiнен көздеп, атып түсiре аласыз ба? – дедi басына тосын ой келген Жөке қызбаланып.

	Түйе шудасынан есiлген жiпке көзі түскен мерген:

	– Шуда жiпке алыстан көзiм жетпейдi! Егер ақ түстi жiпке байланса, атып түсiруге болар! – дедi.

	– Сен ауылға келген қонақты көп əурелеме! – дедi Мырзахмет.

	– «Нағыз мерген» деп мақтауын жеткiзген өзiңiз емес пе? Ендi бiзге ағаның қаншалықты мерген екенiн сынап көруге болмайды ма? – деген Жөке үйге қарай жүгiріп, ешкiнiң ақ түбiтiнен иiрiлген шөкiм жiптi алып келдi.

	– Шешеңнiң орамал тоқыған жiбiн қымқырып келгеннен саумысың? – деп серігі əзiл тастады.

	Жiптiң ұшын тиынның тесiгiнен өткiзген Жөке сексеуiлдiң жоғарғы бұтағына байлады. Мерген көздеп атқан күмiс бақыр байланған сағағынан жұмсақ құмға шаншылып түстi. Күмiс бақырды байлаған ақтүбiт жiптiң үзiлген жерін ыстық қорғасын жидiтiп жiберiптi.

	– Ал, ендi не болды? – дедi Мырзахмет Жөкенiң жүзiне барлай қарап. – Бұл бəстескеннен де бетер болды-ау? Бiзбен ақылдаспастан, өздiгiңнен тіккен бəсiң бар шығар?

	– Болды, болды! Мерген ағамды бүгiн үйде қонақ етiп күтемiн! – дедi жанарынан от шашқан Жөке.

	– Ниетiңе ризамын, iнiм! «Жолаушының iсi жүрсе бiтер» деген, ерте күндi кеш етпей, жолға шыққаным жөн болар! – дедi мерген.

	– Ауылға шақырып, келтiре алмайтын сыйлы қонаққа қолқа салғысы келетіндер баршылық. Мына жас жiгiт көптің алдын орап кеттi. Келешегiнен көп үмiт күттiрген жастың таудай талабын қайтармау керек! Тiрi жанның тiршiлiгi бiткен бе? – дедi Мырзахмет.

	Мерген ерiксiз сөзден тосылды. Мырзахмет қана емес, көзi жəудiреген жандардың жүзiнен бауырмалдық пен жайдарлылық кейпiн аңғарды.

	Жөкенiң əкесi бұдан екi жыл бұрыңғы ауыр қыста мал соңында жүрiп, далада үсiп өлiп, соңында жалғыз ұлы қалған. Жасөспірім баланың меселiн қайтарғысы келмеген мерген қараша үйiне түстенiп, ет жеп, соңынан қымыз iшiп, жайланып отырғанда күн екiндiге ауды. Кешелi берi емiнеркiн əңгiме-дүкен құрған мерген бұл ауылға бауыр басып қалды.

	– Салықбай аға, осы кезге дейiн адам атып көрдiңiз бе? – деп Жөке тағы тосын сауал қойды.

	– Тəйт, не болса, соны сұрағаны несі мұның? – деп Мырзахмет тiксiнiп қалды. – Өмiрде не болмайды? Егер өзiңдi өлтiргелi соңыңнан түсiп, аңдысқан дұшпанның көзiн жоймасаң, ол сенi майып етуi кəдiк.

	– Адам атпас түгiлi, кiсiге мылтық кезенiп көрмеппiн! – дедi мерген салмақты жауап берiп. – Оның бетiн аулақ етсiн!

	Далаға шығып, ауыл сыртындағы қобы басында əңгiмелесiп тұрды.

	– Анау шүңейттегi қалың жыныстың арасынан қоян көп жортады. Күннің батуына бiраз уақыт бар, мергендi тағы бiр сынап көрелiк! – дедi Мырзахмет.

	Қасына серік ерткен Жөке жынысты орағытып өтiп, аңды үркiтiп, Мырзахметтер бергi беттен күтiп алатын болды. Көпшілік жорамалы дұрыс шығып, қалыңның iшiнен салпаң құлағын жымырып, қашып шыққан көкала қоянның үшеуін мерген оққа iлiктiрдi.

	– Ананы қараңыздар! – дедi Жөке қобы басын сұқ саусағымен нұсқап.

	Қоянды қызықтағандар биiкке қарады. Қалың ішінен шыққан ұялас қасқырлар қобы басына өрлеп барады. Құйрығын бұтының арасына қыстырған қос қаншық желке жүнi күжiрейген арланның соңынан жорытады. Аңшылық желiк бойын билеген жандар аттылы-жаяу ұялас қасқырдың соңынан ұмтылды. Биiкке өрлегенде сусыма құмға аяғы сырғанап, қобыдан асқан шұбырынды iзге түстi. Кезеңге шыққанда келесi қобыға дейiнгi аңғар табанында тұтаса өскен сексеуiл көзге түстi. Қалыңға жақындаған қасқыр қарасын байқаған Мырзахмет:

	– Атсаңшы! Неге қарап тұрсың? Ұзап кететiн болды ғой! – дедi дегбiрсiзденiп.

	Арақашықтық тым ұзақ екенiн, оқты босқа шығындарын сезген мерген қызбалыққа салынбады. Атшаптырым алқапқа жайыла өскен сексеуiл жынысының шетi қобыға жете тұйықталғанын байқап:

	– Сендер қалың сексеуiлдiң арғы шетінен берi қарай сүзгiлеп шығыңдар! Бiз алдынан тосайық! – деп Салықбай Жөке бастаған аттылы жiгiттердi ойпаңға жiберiп, Мырзахмет екеуi еңiске беттедi.

	Аңшы жорамалы дұрыс шықты. Қалыңнан шыққан қасқырлар мерген бой тасалаған қобыға қарай жортып келе жатты. Адам қарасын байқап қалып, беткейдi өрлей, қиястап қашты. Екпiн алған қасқыр ішінен дене бiтiмi қомақты көрiнген арланның өкпе тұсын қарауылға iлiндiрген мерген шүрiппенi басты. «Арс» еткен арлан көкке шапшып, бүктетiлiп түстi де, бөксесiне ауыз салып, шыр айналып, тұрып қалды.

	– Соңындағы қаншықтарын да атсаңшы! Ұзап кететiн болды ғой! – деп Мырзахмет дегбірсізденді.

	Қаншықтар оқ жететін жерден ұзап кетті. Кеудесiнен жаны шыға қоймаған, артқы аяғын шалғылаған арланды қоршап, қызықтап қарап тұр. Қасқыр жасылданған жанарынан от шашады. Азу тiсiн ақситып, ырылдады. Кеудесiнен жаны шыққанша көзiнен ұшқын сөнбедi.

	– Қашып кеткен қаншықтар малға тиiп, шығындап жүрмесе болғаны? – дедi Мырзахмет iшкi күдiгiн сездiрiп.

	– Қанды жорытуылға бастаған арланнан ажыраған қаншықтар ауыл маңынан аулақ кетеді! – деп топшылауын айтқан мерген белiнен қанжарын алып, қасқырдың терiсiн сыпыра бастады.

	Тiрсегiнен iреп, күшкесалып, əп-сəтте терiсiн тұмсығынан жалаңаштап, сыпырып алды. Төс сүйегiн ажыратып, өңешiн өкпе түбiнен кестi. Бауырға жабысқан өтiн сылып алды.

	– Шешемнiң демiкпесi бар. Қасқырдың өңешiмен су iшсе ем болады дегенді естiген едiм! – деп Жөке қолқа салды.

	Мерген қасқырдың өңешiн Жөкеге бердi. Арланның терiсiн ер соңына байлағанда бүктелген құйрығы мен тұмсығы аттың тiлерсегiне жеттi. Қояндарды құлағынан қосақтап ұстап, ауылға қарай шұбаған олар мəз-мейрам қайтып келе жатты.

	* * *

	Алабұртқан көңiлi Созаққа қарай тартып тұрды. Ел iшiне салқын сөз кiргелi тоғыз жолдың торабындағы көне қыстақтан бөлекше ызғар еседi. Түнеген ауылдан ерте шыққан Салықбай сыдыртып жүрiп отырып, кешкiлiк мезгiлде Шудың төменгi сағасындағы ел шетiне iлiктi. Арнаның қылта тұсындағы өткелден өтiп, өзендi жағалай «Қоңыратарыққа» келiп жеттi. Арнаны бөгеп, оқарықтан жазыққа су шығарып, егiс егудi кəсiп еткен елге ары берi өткен жолаушы қоналқаға немесе түстенуге келедi.

	Ауылдағылар iргесiн қымтап, жабуын қалыңдатқан киiз үйде отыр. Мерген көңiлi жарасқан, сырмiнез Сағындықтың үйiне түстi. Үй иесi кешкiлiк апақ-сапақта мал жайғап, шаруа жайымен қора жақта жүр екен. Кештетіп келген қонақты жылы шыраймен қарсы алды.

	«Əке көрген оқ жонар, шеше көрген тон пiшер», Сағындық та əкеге тартып, намысқа тырысып жүр. Тарақтыдан тараған Қарауыл баласы Шылманбет кезінде Созақ елiнiң төбе биi атанған. «Алдағыны болжайтын көреген, аруақты би» заманында дуалы сөзiмен дүйiм жұртты илiктiре бiлдi. Кейінгі жөн сөзге құлақ аспайтын, жөні қайсы, жосығы қайсы, ажыратуға мұрша бермейтiн мына бəтуəсіз, қиюы кеткен заманды көрмей-бiлмей кеткенi жөн бе деп те ойлайды. Сол би-датқаның орнын арнайы оқудан өтiп келген сот, прокурор дегендер басқан. Билiктегiлердiң ығына жығылып, соларға қарап, күйiс қайырады. Сырттан келген кiрмелер елдiң асылы кiм, жасығы кiм, ажыратып жатпайды.

	Салықбайдың келгенiн естiген ауылдың ересек кiсiлерi үздiк-создық төбе көрсетiп, оншақты адамның қарасы жиналды. Осы жерден Созақ қашық емес. Таңертең ертелетiп шыққан аттылы кiсi сəскеде жетiп барады. «Текейдiң асуына» iлiксе, арғы жағы жусандық жазық дала.

	Ауыл кісілерінің əңгiмесіне қарағанда биыл да оман арықтың бойына еккен егiстен мол өнiм алыпты. Жүгерi собығын қаптап жинаған үйлер де бар. Үй сыртына шөмелешөмеле жүгерi паясын жиып қойғандарды көзi шалған. Бiр дорба тарыны жерге сiңiрiп, қырық қап өнiм алғандар да жоқ емес. Өзiнен артылғанын жақын-жұраттарына үлестiрiп, қағанағы қарқ, сағанағы сарқ болып, алдағы қысқа етекжеңiн жиып, тап-тұйнақтай əзiр отыр. Бетбақдаланың елiне қарағанда дастарқаны да мол. Кептiрiлген қауынқақ пен қауынқұрт, кесе-кесе майсөк тұр. Малдың iш майына қуырылған балықты да кезіктірді.

	– «Өзен жағалағанның өзегi талмайды» деген рас сөз. Отырықшы ел қиын қыстан жұтамай шығады. Дала кезiп, көшiп-қонып жүрiп, басын көбейткен малың бiр жұтта қырылып, еңбегiң еш болады! – деп Салықбай береке дарыған ауылға ризашылығын бiлдiрдi.

	– Мына Созақтың сарттарынан көп нəрсенi үйренуге болады. Қорадағы азын-аулақ майда тұяқ пен екi-үш iрi қарасына қыстық жем-шөбiн сайлап алып, жазғытұрымға қиналмай шығады. Үй iргесiндегi алақандай жерге дақыл егiп, өнiмiн қаптап жиып алады! – дедi Сағындық қонақтың сөзiн қуаттап.

	Дастарқан басындағы əңгiме ширатылып жүре берді. Өздерiн мазалаған сан-сапалақ ойларын сырмiнез қонаққа ақтарып, шер тарқатқысы келедi. Мергеннiң құлағын сарсылтқан таныс гөй-гөй əңгiме.

	– Астыққа салынған салық орнына тарымызды өткiзейiк десек, кергіген сəбеттiң уəкiлдерi алмайды. Одан соң тарыны қанарға салып, түйеге артып, Түркiстанның базарына алып барғанда əжептеуiр пұл болды. Одан түскен ақшаға бидай, тең-тең мақта сатып алдық. Өкiметтiң астық пен мақта салығынан құтылып, көңiлдi демдеп отырған жайымыз бар. Келесi көктемге аман шықсақ, «Басқа түссе баспақшыл» деген, егiстiк алқапқа бидай мен мақта шитiн сіңіргелi отырмыз. Сонда алажаздай өкiметтiң салығынан құтылу үшiн еңбек етемiз де, бала-шағаның ырзық-несiбесiн қайдан табарымызды бiлмей дал болып отырмыз! – дедi Сағындықтың ауылдасы пұшайман жеп.

	– Бидайдың бiр кəрi болар, құмшауыт жердi мақта дақылы жерсiне қояр ма екен? – деп Салықбай iшкi күдiгiн айтты.

	– Күнгейлiк диқандардың: «Қорадағы шiрiген көңдi көктемде егiстiкке төгiп тыңайтып, мол өнiм алуға болады» деген сөзiне малданып, тəуекелге бел буып отырмыз. Өзге дақылдарға қарағанда мақтаның бейнетi көп екен. Шабықтауы, суаруы, көсектеуi бар əйтеуiр, тайлытұяғымызбен жабылып, əрекеттеп көрсек пе деген ойдамыз! – дедi Сағындық.

	– Несi бар, адамның iстеген iсiн адам iстейдi. Шындап ынта қойса мақтаны да мəпелеп өсiруге болатын шығар! – деп серiктерi де пейiл бiлдiрдi.

	– Бұл аймаққа бидай егiп, күтiмiн келiстiрсе, мол өнiм алуға болатын шығар. Мақта кiрпияздау дақыл. Одан да күрiш еккен тиiмдi болар ма едi? Күрiштi суға мелдектетiп қойса болды, кейiн дəн байлап, толысқан кезінде суын сорғытып, орып алуға болады екен! – деп Салықбай Қаратаудың батысындағы Сыр елiнiң кəсiбiн еске түсiрдi.

	– Сырдың бойы да бiздiң жердей құмшауытты, дария бойы қамыс-құрақты болып келедi. Ең бастысы – дақыл алажаздай судан тарықпайды. Қажет кезiнде оман арықтан суды құлата беруге болады.

	Ауылдың еркек кiндiктерi ойланып, үнсiз қалды.

	– Екi-үш жыл «Қайнардың» бойына мақта еккен ел тайлы-тұяғымен жабылып, сор пейнетке түсiп, сандалып қалған жоқ па? Бұл өңiрдi жерсiнбей, жермен-жексен тарбиып өсiп, жетiлмеген дақылдың қозасынан мақтаны жұлмалап алмақ болған сарттардың саусағын жара басқанын естiгенбiз. «Қайнардың» тұрғылықты халқы ата-бабалары айналысқан кəсiпке шыдас бермегенде, дағдыланбаған iстiң үдесiнен шыға қоюымыз екiталай. Сəтiн салып, күрiштен мол өнiм түссе, күнгейдегі Түркiстан, терiстiгi Атбасар мен Жолөткел базарына шығарып, əжептеуiр қаржы табуға болады. Теңгенiң басы құралса, өзбек ағайындар айтқандай, «Шəңгəлде шорпа», қалағаныңды базардан сатып алуға болады.

	– Өзiңдi мылтық кезенгеннен басқаны уəр етпеген бе десек, диқаншылықтан да хабарың бар екен! – дедi Сағындық.

	– Мылтық кезенсем, аң-құс атып, талай жанның өзегiн жалғадым. Егер шындап иыққа кетпен ассам, нəтиже шығарған болар едiм. Сол аң мен құстың етiне күрiш пен қамырды қосса, бойға сiңiмдi болмайды ма? – деп Салықбай жайбарақат жауап бердi.

	– Бəрекелдi, жөнiмен айтылған сөз! Ертеректе сенiң туыстарың жоғалған малын iздеп, Сарысудың бастапқы сағасында отырған ауылға соқан екен. Үй иесi жолдан шөлiркеп келген қонақтарға торлама сары қауынды жарып, тiлiктеп алдына қояды. Қонақтар дəмi тiл үйiрген қауынды тамсанып жейдi. Түн ішінде орнынан тұрған туыстарың əлiгi үйдiң бақшасынан бiр түйнектi ұрлап, оңашада жарайын десе пышағы өтпейдi. Содан жерге ұрып жарып, аузына салса, тiсi өтпейді. Дəмi қышқыл тартып тұрады. Сонда бiреуi басын шайқап: «Өздерi жесе тəттi, бiз жесек қатты» деген екен. Сол көкелерiң дəмiн татқан мына асқабақтан алып отыр! – деп Сағындық көпшiлiктi күлдiрiп алды.

	– Ойпырым-ай, қолыңа кетпен алып, диқаншылықтың дəмiн татқаның кеше ғана. Ата-бабаларымыз берiсi Бетбақдаланы, арысы Сарыарқаны ен жайлап, төрт түлiк мал соңында бiрге жүрдi емес пе? – дедi Салықбай қарсы уəж айтып.

	Əлiгiнде түтiн басына салынған салықты айтып, еңсесi түскендер жадырай күлiсiп, сергіп қалды. «Көппен көрген ұлы той», ел iшiнде ағайын-туыс қарайласып, жең ұшынан жалғасып, бұл ауыртпалықты да бiрлесе көтерiп келе жатқан жайы бар. «Елде болса ерiнге тиедi», бiрақ, ертеңгi күннiң иыққа түсер салмағы жеңіл болмасын көпшiлiк сезбей отырған жоқ.

	Ортаға табақпен сүр ет келдi. Көпшiлiк дастарқанды қаумалап, дəмге бас қойды.

	– Қонақты шөп-шаламмен алдаусыратып, шығарып салғанымыз жарамас. Көптен сақтаған сүр өзiңе бұйырды. Қане, тартынбай алып отыр! – дедi Сағындық қонағына пейiл бiлдiрiп.

	Тұз сiңiп, мейiздей қатқан жылқының сүр етiнiң дəмi тiл үйiредi. Бабымен сүрлеген еттi əуес көрiп, құмартып жедi. Сорпасы да қышқылтым, дəмдi екен. Сөз арасын əзiл əңгiмеге жеңдiргенiмен, көпшiлiктiң көкейiнде ертеңгi күннiң үмiтiнен көрi күдiгi басым екенiн сезді. Ортақ əңгiмеден шетқақпай қалып, томаға-тұйық отырғандардың жүзiнен салқындық байқалады.

	Ауыл кісілері үйдi-үйге тарасып, оңаша қалғанда Сағындық iшкi ойын бiлдiрдi:

	– Əйтеуiр, соңы жақсылықпен бiтсе жарар едi. Кiмнiң жағдайы қандай, қанша малы барын белсендiлер алақанға салғандай бiлiп отыр. Арамыздан шыққан, шаш ал десе, бас алатын шолақ белсендiлер қоламтаны қоздатып отыр. Қай кезде де iштен шыққан жау кiм-кiмге де оңай соқпаған.

	Айрандай ұйыған ел iшiне iрiткi салып жүргендердiң атын атап, түсiн түстемедi. Қарға тамырлы қазақ, бiреуiнiң аты аталса, екiншiсiнiң көңiлiне кiрбiң түседi.

	* * *

	Ел дегбiрiн қашырған гу-гу əңгiменiң сiлемiмен жүрген Салықбай Созаққа бет алып келеді. Құм қобылары аласарып, жусандық жазық далаға ұласты. Алыстан мұнартқан ауыл қарасы көрiндi. Қара күзде мырза теректер жасыл желегінен арылып, сұрқай тартады. Сырт көзден сырын бүккен ауыл томаға-тұйық, бұйығы жатыр. Ат басын бұрып, жағдайын бiлсем деген үй жетерлiк. Көңiлiн күптi еткен күдiктi ойдан кейін олардың қатары сиреп қалды. Өздерi торығып отырған жандарға қолма-қол көрсетер дəреметi болмаған соң, құр сөзбен алдаусыратып, көңiл көншiте алмасын біледі. Кешелi берi көпшiлiктен естіген сөзi бiр есептен жөн бе деп те қалды. Саяқ жүргеннен көппен бiрге болған жөн мұндайда.

	Ауыл шетiне iлiктi. Орталыққа төтесiнен баратын тастақ жолға түспей, айналма сүрлеумен келедi. Төрт-бес үйдiң тұсынан өткенде шарбақ аузынан алғашқы кісі ұшырасты. Шекпенiнiң белiн шарт түйiп, бөркiн маңдайына түсіре киген естияр кiсiнiң түсiн ендеп танымағанымен, ол мұны байқап қалып, тiл қатты.

	– Əй, Салықбай, қайдан жүрсiн? Елiң аман ба? Үйдiң алдынан өтiп, бұрылмай кетiп бара жатқаның қалай? – деп қол берiп амандасты.

	– Иə, Тəжеке, мал-жан аман ба? – деп Салықбай атының басын iркiп, ерде бiржамбастап, белiн бүгiп отырды.

	Тəжiнiң түр-əлпетi мен сөзiнен күдiктi ештеңе сезiлмейдi.

	Ашық-жарқын, баяғы қалпы.

	– Атыңнан түссеңшi!? Кемпiр үйде, қазан көтерсiн. Өзiңмен көрiспегелi бiраз болыпты, көрген-бiлген жаңалығыңды айтарсың! – дедi Тəжi бəйек болып.

	– Ауылдан шығып, келе жатқан бетiм осы. Əуелi соғатын жерлерiм бар. Ретi келсе, кейiндеу көре жатармын! – деген мерген кiдiруге құлық танытпады.

	Атын тебiнiп, iлгерi жүрiп кеттi. Екеуара əңгiменiң келте болғанына iштей таңырқаған танысы:

	– Мейлi ендеше, қалауың бiлсiн! – деп қалып қойды. Атын сипай қамышылап, ауыл сыртындағы тастақ жолмен едəуiр жер ұзағанда жол бойымен жаяулап келе жатқан қызыл-ала киiм киген Тəжiнiң ұлы Имантайға қарсы жолықты. Шəпкiсiнiң күнқағарын көтерген Имантай амандасар деп ойлаған. Мергеннің үстi-басына барлай қараған ол үн-түнсiз кідірістеп қалды.

	– Əй, Имантай аман ба? Немене, танымай тұрсың ба? Бұл мен ғой – Салықбаймын!

	– Иə, есен бе? – дедi Имантай ернiн жыбырлатып.

	– Соқтандай жiгiт болып өсiпсiң! Əлiгiнде əкеңе жолықтым. Шешең бақуат па?

	– Иə! – дедi Имантай шүңiрек көзiн мергенге қадап.

	– Жөн екен! – деп оның сөйлесуге құлықсыз екенін байқаған Салықбай iлгерi жүрiп кеттi.

	«Өзi болған кісі ешкiмдi танымас» деушi едi, үстiндегi киiмi өзгертiп жiберген екен» деп ойлады мерген. Ал, өзінің қаннен-қаперсiз көшеде жайбарақат жүргені Имантайға күдiк келтiргенін қаперіне алмады.

	Тəжiнiң үйiне соңғы рет көктемде соққан. Онда да ойламаған жерден базарда Тəжiге жолығып қалып, қоярдақоймай үйiне ертiп келген. Жетектеп барған өгiзiн ойындағы бағаға сатып, көңiлдi жүрдi. Өзiмен қатарлас үш-төрт еркектi үйiне ертiп келдi. Əйелiне қазан көтертiп: «Ба лам Түркiстандағы милисаның оқуын бiтiрiп келдi» деп қуанып жүрдi. Сол күнi Салықбай Имантайдан: «Сендер болса да қарусыз жүрмейсiңдер, мылтыққа оқ-дəрi алатын жердi бiлемісiң?» деп сұраған. «Өзiмiзге қажеттiсiн қызмет iстейтiн мекеме береді. Былайғы жұрттың қайдан алатынын бiлмедiм» деп жауап берген Имантай.

	Сол күнi əжiк-күжiк əңгiмемен отырғандар кеш тарасқан. Араларында Ауған тəуiп, Шағырдың Əлiсi, көршi-қолаң бар. Содан бергi уақытта елдiң пиғыл-ниеті қаншалықты өзгерiп кеткенiн Имантайдың салқын қабағынан байқады. Тəжiнiң əлiгiндiгi кейiпiн көз алдына елестеттi. Ұлы милицияда iстеген соң салық төлеуден тысқары қалған ба, əлде, өмiрдiң тəперiшiн қанша тартса да туа-бiттi жаратылысынан айнымайтын жанның санатынан ба, əйтеуiр, өзгермеген сияқты. Мергеннiң үйіне соққанын сезсе Имантай əкесiн нақақтаннақақ жазғыруы да мүмкін-ау?

	Сыртқы жолмен жүрiп, дуал-дуалдың арасындағы қыспақпен iшкерiлеп келеді. Бұғатының қамысы салбыраған қора iргесiне жетiп, тiзгiн тартты. Шылбыр ұшын ағашқа байлап, дуал жағалап, əулiге кiрдi. Есiк алдын сыпырып жүрген əйелмен есендiк сұрасып, iшке озды. Iздеп келген адамы үйiнде болмай шықты. Түпкiргi бөлменiң терезе аузында кимешек киген кемпiр ұршық иiрiп отыр. Салықбайды танып, шүйкесiн жинап, iргеге қарай сырылып отырды.

	– Оның қайда жүргенiн кiм бiлiптi? «Ауыл сəбеттiң салығынан қайтсем құтыламын» деп басы қатып жүр. Алдыңғы күнi «Сұлтанбекке iлесiп, құмдағы елге барамын» деп оқталған жерiнен жiбермей қалған едiм. «Атадан қалған жалғыз тұяқ, шиеттей баланың жайын ойла. Ел басына түскен қиындықтан жұрт қатарлы құтылармыз» деп бетiнен қайтарғанмын.

	Кемпiрдiң сөзiнен бұрын-соңды келiп-кетiп жүрiп, байқалмаған салқындықты сездi. Тiптi, бұл ауылға қоналқаға қалудың өзi қисынсыз шаруа көрінді. Алғаш жолыққан Тəжі мен ұлының, есік алдындағы əйелдiң қас-қабағында, мына кемпiрдiң əңгiме ауанында бөлекше зiл жатыр. Көпшiлiк аяғы үзілмейтін орталық көшеге шыққанымен, таныс-бiлiс жандармен бұрыңғыдай арқа-жарқа сөйлесуi екiталай.

	– Мына қапталымызда талай жыл құдайы қоңсы отырған Жанасты танитын шығарсың? – деді кемпiр.

	– Иə, бiлемiн!

	– Бiлсең, сол Жанас рəйком, iспəлкомның жансызы болып шықты. Ауылға кiмнiң келiп, кiмнiң кеткенiн жiпке тiзiп, жеткiзiп тұратын болған. Қорасында тiгерге тұяғы жоқ. Бiрақ, көпшiлiк төлейтiн салықтан басы азат. Ел ішіне от салғаннан басқа белi ауырып, балтыры сыздап, iстейтiн жұмысы жоқ. Қарны тоқ, киімі бүтін, ертеден қара кешке дейiн ойлайтыны бəлеқорлық. Бұл күнде сол Жанас сияқты жырындының «Ақ дегенi – алғыс, қара дегенi – қарғыс» болып тұр. Соңы жақсылық болсын, əйтеуiр!?

	Еркегi жоқ үйде жайбарақат отыра берудi жөн көрмеген мерген орнынан тұрды.

	– Қайда жүрсең аман бол! Жақсылықпен көрiсуді жазсын! Əйтеуiр, сақ жүргенiң мақұл! – дедi кемпiр.

	Есiк алдына шыққанда сөйлесiп тұрған екi əйелдi көзi шалды.

	– Қора сыртындағы байлаулы атты көрiп, бұл кiм екен десем, өзiмiздiң мерген екен ғой! – деп сарнай жөнелген Жанастың əйелiн Салықбай таныды.

	– Балалар ер жетiп жатыр ма? – деп Салықбай тiл қатты.

	– Балаларды аузыңа алғанда, таптырған Жанасты неге сұрамайсың? Онымен бiрге өспеп пе едiңдер, түге? – деген əйел сампылдай жөнелдi.

	Соңғы сөзiн естiместен атына мiнiп, тебiнiп жүрiп кеттi. Қос қапталы дуалмен қоршалған қыспақ жолға түсiп, орталық көшеге шықты. Маңдайына қызыл ту iлiнген кеңсенiң қарсы бетiндегi дүкенге тақап келiп, аттан түстi. Дүкенде сауда жасағалы тұрған екi-үш жанның соңын ала кезекке тұрды. Қант-шай, науатты таразыға тарттырып, дорбаға салды. Ақшасын санап алған жүзтаныс сатушы артық ауыз сөзге келместен сүлесоқ тұра бердi. Осы дүкенде оқ-дəрi сатылушы едi, сөреден көрінбеді.

	Орталық көшеден бұрынғыдай бейсауыт жүрген жан кезiкпедi. Жолдың қарсы бетіндегікеңсе есiгiнен кiрiп-шығып жүрген бiрдi-екелi адам қарасы көзге түсті. Шашын алдырып, сақал-мұртын бастыру ойында бар едi. Шаштаразшының есiгiндегi қара құлыпты көрiп, ол шаруаның ретi келмесін сездi. Қарсы беттегi ұстахана есiгi ашық тұр. Iшiнен көрiктiң оты жылтырап көрiнедi. Алжапқыш байлап, бiлегiн түрiнген ұста қызыл шоққа айналған бiлем темiрдi төске салып, балғамен соққылап жатыр. Іргедегi тақтай орындықта қатар отырған жандардың жүзiн шырамытып, жыға танымады.

	– Келген шаруаңды айт! – дедi ұста терiс қарап тұрып.

	– Жəй, əншейiн, ұстахананың есiгi ашық тұрған соң сəлем бергелi бас сұққаным ғой!

	– Жөн, жөн! – деген ұста жайбарақат шаруасымен бола берді.

	Созаққа соққан сайын ұстаханадан екi-үш түйiр қорғасын алып кететін. Бұл жолы оның ретi келмейтiн түрі бар. Мергеннің қандай шаруамен келгенiн ұста да сездi. Iштегiлерден именiп, үнсiз қалды.

	Атының шылбырын шешiп, тартпасын тартып тұрғанда көшенi шеттеп, жағалап келе жатқан милиция қызметкерін көзi шалды. Ол дүкен тұсынан өтiп, осылай қарай беттедi. Қылшылбырды шумақтап, ер басына iлгенше қасына таяп келді. Түнқатарды таныған мерген қол берiп амандасты.

	– Өзiң нағашыңның ауылына келгендей тым еркiн жүрсiң ғой! – дедi Түнқатар салған жерден.

	– Бұл Созақта нағашым да, өз жұртым да жетерлiк! – деген Салықбай оның əзiлi болар деп ойлап, жеңiл-желпi жауап бердi.

	– Манадан сыртыңнан бақылап тұрмын. Төрт құбыласы тең жандай аяғыңды алшаң-алшаң басасың. Бұл жерден ертерек табаныңды тайдырғаның жөн болар! – дедi Түнқатар даусын нығарлап.

	«Осы ойнай-барымтамен айтып тұрған жоқ па?» деп Салықбай бетiне байырқалап қарағанда Түнқатардың қабағы түксиiп, шынымен-ақ жүзi сұрланып кеткенін байқады.

	– Көпшiлiктiң жүрiп-тұратын көшесiн қоруға кіріскенсіңдер ме, ендi? – дедi Салықбай.

	– Тəжiкелесетін жердi тапқан екенсiң!? Ақылымды алсаң, бұл жерден ертерек қараңды батырғаның жөн болар! – деп Түнқатар кеңсеге қарай бұрылып кеттi.

	Үзеңгiге аяғын шапшаң салған мерген ерге отырды. Түнқатардың қарадай тиiскеніне ызасы келдi. «Асыңды iшiп, алашаңды тiлiп кететiн бұлардан не үмiт, не қайыр? Егер арлан қасқырдың терiсiн тiрiдей сыпырса, түлкi құрлы қауқары қалмас едi. Мұның оқалы қызыл-ала киiмiн шешiп алса, кешегi түйежүн шекпен киген, можан-топай қалпына түсер едi-ау!?».

	Түнқатар ұстаханаға кiргенде шаң-шұң дыбыс естіліп, iштегiлер сыртқа шықты.

	– Ұстахана сендерге мəслихат құратын жер емес! Істейтiн шаруаларың жоқ па, түге? Қашан көрсем осы жерден шықпайсыңдар!

	Қыспақ жолмен ауыл шетiне ілінді. Беталды – мидай жазық дала. Көз ұшында Мойынқұм сiлемдерi көлбейді. Аты таныс бағытпен құлағын қайшылап, сыдыртып жүрiп келедi. Созаққа келген шаруасы бiтпеген мерген пұшайман болып қайтты. Аялдаған жерiнде таныс жандары құрыс қабақ танытты. Iлуде асығып жетiп, араласқан кісілермен арқа-жарқа қауышып, желпiнiп қайтатын ауыл бүгiн сырт берiп, томағатұйық көрiндi. Қырсығына шалса жақынның жат болуы, достың қастық ойлауы түкке тұрмайды екен. Көңiлi зəрəзап болып, соңына мойын бұрып қарағысы жоқ. Бет алдындағы ашық далаға қарай шығандап, қара үзiп кеткенше асықты. Қайтар жолда кезiккен ауылға соқпай, айналма соқпақпен құмға қарай өтiп кеттi. Қас қарайғанша төменгi жалдағы Əбдiқайдың үйiне жетiп алуды ойлады. Шұбырынды мал iзi кезiккенде ауылға таяғанын сездi. Жатаған қобыдан асып түскенде төменгi жақтан күрп-күрп үрген төбеттiң даусы естiлдi. Кернейiнен түтiн шыққан қараша үйдiң алдына келiп аттан түстi. Шомқорадан қолына айыр ұстап шыққан Əбдiқайға жолығып, үйге қарай бастады. Бүйiрi қызған темiр пешке таяу кимешек киген, етек-жеңi көлкiлдеген қасқыр iшiктi иғына желбегей жамылған Жаңыл кемпiрмен амандық-саулық сұрасып, төрге озды.

	– Бiздiң үйге суыт соғып кеткен топқа қалай қосылмай қалғансың? – дедi кейуана.

	– Олар қатарына қоспай, қалдырып кеттi! – дедi кемпiрдiң iшкi ойын бiлгiсi келген мерген.

	– Бiр есептен оларға қосылмағаның жөн болған. Өздерiнiң екпiнi тым қатты ма деп қалдым. Үлкен шаруаға белiн шарт байлап, кіріссе керек. Iшкi ойын мына Əбдiқайға айтады. Еркек кiндiктің əңгiмесi бөлек болса да, бұл жолғы келiсi маған ұнаған жоқ.

	Мерген бүгiн осында аялдап, түнеп шығуға бекiндi. Қараңғыда түртiнектеп жол жүрудің атына да, өзiне де оңай соқпасын сездi. Сыртқа шығып, атын шомқора түкпiрiндегi бастырмаға байлады. Айылын босатып, алдына құрғақ шөп тастады. Қасына ерiп жүрген Əбдiқайдан сыр тартпақ болып:

	– Сұлтанбектер не бұйымтай тапсырып кеттi? – деп сұрады.

	– «Үлкен жолдың өтiнде отырсың, бiзден хабарсыз болма. Орталықтағы жағдайды сенен бiлiп тұрамыз» дегендi ескерттi.

	– Өзiң алым-салықтан құтылып па едiң?

	– Бiразынан құтылғанмын. Ендiгi жерде түйеге сексеуiл жiгерiн теңдеп, Созақтың дайындау мекемесiне жеткiзiп берсем, отын салығынан құтылып қалармын.

	– Е, онда оның жарасы жеңiл екен. Төңiрегiң сыңсыған сексеуiл орманы.

	Қара күздiң iңiрдегi ызғары беттi шымшып, қатая түстi. Əбдiқай малын жайғап болып, екеуi үйге кiрдi. Қазанда қайнаған еттiң исi мұрынға келiп, ортада бiлтешам жанып, бойға жылылық естi.

	– Салықбай қарағым, бiз не көрмедiк? «Көресiнi көрмей көрге кірмейсің» деген рас екен. Жер-көктi қаптаған Қоқанның, одан Нəкəлайдың заманын көрдiк. Ендi мiне, сəбеттiң айтқанын iстеп, айдауына жүрiп келемiз. Даланың сормаңдай қазағы: «Басқа салды, бiз көндiк» деп тыптыныш жүре берудiң орнына, шамасына қарамай намысшыл, ұрыншақ па деп қалдым. Сол қарақұрттай қаптаған Қоқанға қарсы шыққан аталарың қынадай қырылып қалды. Одан бергi жерде «Нəкəлай патшаның қара жұмысына бармаймыз» деп жазықсыз жазалы болып, итжеккенге айдалып, сүйегi жат жерде шашылып. тағы қалды. Ендi-ендi есiн жиғанда, сəбеттiң айдауына көнiп, айтқанын iстегiсi жоқ па, күңкiл-сүңкiл əңгiме бастап жүр.

	– Апа, сiз де қай-қайдағыны айтады екенсiз! Ол уақыт бөлек, бұл заман басқа! – деп Əбдiқай шешесiнiң сөзiне кейiстiк бiлдiрдi.

	– Əй, сен не бiлесiң!? Уақыт та, заман да сол баяғы қалпында. Тек адам бұзылды. Адамның ниетi мен пиғылы өзгердi. Тыныш жатқан елдi дүрлiктiрiп, несiбесiн тартып алып, зорлық-зомбылық жасап жүргендер де сол аюаннан жаратылысы бөлек екi аяқты адам емес пе!? – деп кемпiр ашына сөйледi.

	– Ит екеш, ит те алдына тастаған сүйектi кемiрiп жатып, қасына өзге ит жақындағанда ырылдап, айбат шегедi.

	Қыстың сақылдаған сары аязында дiрдектеп, шiлденiң аптап ыстығына қақталып, маңдай терiмен тапқан малына сырткөз сұғын қадаса, қауқар көрсетпей, қол қусырып отыра берген жараспас! – деп Салықбай сөзге араласты.

	– Қайдам қарағым!? Ес бiлгелi қара халықтың бас билiгi өзiнде болған емес. Маңдайға солай жазылған екен – көну керек. Одан өзге шара жоқ!

	– «Мал ашуы – жан ашуы», қорадағы тышқақ лағын ешкім бостан-босқа бергiсi келмейдi. Ел-елден жинайтын алым-салықтың жөн-жосығы мен мөлшерi болу керек. Елдiң ырзық-несiбесiне қос қолды шеңгелдеп саламын дегенiне қара халық көнбейді! – дедi Салықбай.

	Əрқайсысы уəжiн айтып даурығысып, бiраз уақыт отырып, кешкi асын iшіп, төсекке жатып қалды.

	* * *

	Салықбай мерген сырттағы шаруасын күйттеп жүргенде сонадайдан ауылды бетке алған аттылыларды көзi шалды. Қылшылбырмен атын қылқа мойнынан қазықбау шалып байлап, басынан жүгенiн сыпырды. Қараша үйiне кiрiп, жүгендi кереге басына iлдi. Ұлбала дастарқан жайып, тапанан қойып, тегенемен қымыран алып келдi. Бетi көпiршiген қымыранды кесеге құйып ұсынды.

	– Отағасы, алдыңғы күнгi құмнан алып келген қояндарды тарығып отырған қоңсыларға таратып бердiм. Қайнағаның үйiндегi абысын балаларының наннан таршылық көргенін айтқан соң, қаптан бiр керсең ұн бердiм! – дедi Ұлбала.

	Мергеннiң мылтық асынып, кетіп бара жатқанын көргенде аңшының кешiккенiне сүйiнген қоңсы-қолаңның дəметуi қалмайды. Қуыс үйде екi жан тұратын болғандықтан, «Бұлар не iшiп-жеп жарытар» деп ойлайтын болса керек. Шаңыраққа қолы ашық Ұлбала келiн болып түскелi үйдегi азық тоқтаусыз сыртқа кетiп жатады. Кейiнгi кезде үйге бұйымтай айтып келетiндер көбейдi. Сұраншақ əдеттен ада, барға да, жоққа да көнпіс, ашқұрсақ отырған жандарды iштей аяған Ұлбала үйдегі үнемнен берiп тұрады. Күйеуiнiң ырқынан тыс үлестiріп бергенiн құлаққағыс етiп, айтып отырады. Үйдегi үнемдi кiмге үлестiрсе де көңiлiнен шығып жататынын байқайтын Салықбай тiс жарып, артық əңгiме айтқан емес.

	– Кеспе салып, сұйықтау ас əзiрлесем, тəбетiңiз шабар ма екен? – дедi Ұлбала жанарын төмен салып.

	– Мейлi, өзiң бiл! – дедi Салықбай.

	Кеседегi қымыранды сiмiрiп салғанда дəмi таңдайына қышқылтым тидi. Нардың ботасы түнде ноқтасын үзiп кетiп, енесiнiң желiнiн қақтап емiп қойғанынан хабары бар. Үйде екеуi оңаша отырғанда Əлiнiң үйiнен шақырушы келiп кеттi. Мерген орнынан тұрды.

	Сырттан дəлiзге кiргенде бүйiрдегi есiктен ақ жаулықты əйел шықты. Келген кісімен қарсы ұшырасқанына ыңғайсызданып, қырындап iзет көрсетiп:

	– Iшке кiре берiңiз! – дедi.

	Табалдырық аузынан iштегi иiн тiресiп отырғандарды – төрдегі Асадулла тəуiптi, оның оң жағындағы Сұлтанбектi, Өтемiстi, Əлiнi, Рүстембектi көзi шалды. Көпшілігі көрші ауыл адамдары. Төрдегiлер ығысып, мергенге орын бердi. Əңгiме желiсi үзiлiп:

	– Үй-ішің аман ба? – деп Рүстембек тiл қатты. Сұлтанбек пен Асадулла да амандық сұрасқан болды.

	– Олардың айтқанын екi етпей орындап, алдына түсiп, қол қусырып бүгежектей берсек, аспандағы айды алып бер деуден тайынбас! – дедi Сұлтанбек əңгіме желісін жалғап.

	– Əлбетте, адамда қанағат болушы ма едi? Белсендiлер ел ырзығына қос қолын шеңгелдеп салып, бiр уысындағын қазынаға берiп, екiншiсiн өздерi қарбытып, битi семiруге айналды. Бүгiнде мұрнынан есекқұрт түсетiн болған! – деп оның сөзiн Өтемiс қуаттады.

	– Айтып отырған белсендiлерiң кiм сонда? – деген сөз естiлiп қалды.

	– Кiм дерiң бар ма? Оның iшiнде менiң де, сенiң де жақынымыз жүр! – деп Əлi сөз салмаған өзгеге аудара сөйледi.

	– Қалай болғанда да ел елдiгiн танытуы керек. «Көп қорқытады, терең батырады». Момын елдiң несiбесiн жегендер екi дүниеде көгермейдi! – дедi Асадулла тəуiп.

	Бұл үйдегi əңгiменiң өзге жердегіден қатқыл екенiн сездi. Бұл тақылеттес əңгiмеден құлағы сарсылса да, одан құтыла алмасын сезіп, үн-түнсiз тыңдап отыр.

	– Қарсылық көрсетудiң ретi мен жөнi бар. Қара халықтың айбатынан билiктегі күшi барлар ыға қоймайды. Ақылға салып, жөн-жосығын байқап, əрекет еткен мақұл. Алды-артын ойламай, ашу-ызаға бой алдырудың соңы жақсылыққа алып бармайды! – дедi Сұлтанбек.

	– Ел басына түскен нəубет, зорлық-зомбылық тек Терiскейде ғана емес, шығысымыздағы Əулиеата, күнгейiмiздегi Түркiстан, батысымыздағы Сыр бойының бəрiнде бар! – деп Асадулла тəуiп тосын ойдың шетiн шығарды.

	– Бұл əңгiменi естiгенмiн. «Жоғарыдан нұсқау келдi» дегенді сылтау еткен райкомдағылар кесiп-пiшiп, шешiм шығарады. Онысын уəкiлдер мен белсендiлер қалайда орындауға жанын салады! – дедi сөзге араласқан Əлі.

	– Түтiн басына салынған салықта белгiлi тəртiп, жүйе жоқ. Жан басы мен мал санының аражiгiн ажыратқандар тағы жоқ. Бiлген боғын жеп, ойына келгенiн iстеп, сандалып жүр. Мəселеңки, ауылымыздағы Сеңгiрбайдың қорасында тiгерге тұяғы жоқ. Менiң оншақты қой-ешкiм бар. Екi үйдiң жан басы да шамалас, соған қарамастан салған салығының мөлшерi бiрдей! – дедi Рүстембек ойын жалғап.

	– Ол атың өшкiр Кəпiр Мұсаның iстеп жүргенi. Сеңгiрбаймен бұрыннан басараздығы бар. Құлагер жүйрiк атын Кəпiр Мұса мiнiп жүруге сұраған. Сеңгiрбай атын оңай бере қойсын ба? Содан кектенген Кəпiр Мұса қарымта қайтарудың оңтайлы жолын тапқан! – дедi Сағындық.

	– Кəпiр Мұсаның онысы шектен шыққан қысастық екен. Сеңгiрбай райкомдағыларға арызданбады ма? Ауылдағы шолақ белсендi солай шештi екен деп, басқа түскенге көне бере ме? – деп Рүстембек сауал қойды.

	– Сеңгiрбай райкомға да барған. «Ауыл сəбеттiң кiтабына жазылып, жоғары жаққа ақпар кетiп қалған. Ендi оны өзгертуге болмайды. Ағайын-туысыңнан жылу жисаң да ел төлеген салықтан құтылуға тура келедi» деп қайтарыпты.

	Бұл əңгiменi естiгендер таңырқасып қалды.

	– Ойпырмай, ə!? «Қазанға түскен қапқа түспейдi» деушi едi, сəбеттiң кiтабына хатталғанды өзгерту қиямет-қайым болғаны ма?

	– «Не де болса қағаз сөйлейдi» деген заман бұл. «Қағазға түскен қапқа түспейдi» десеңшi?

	– Оны айтасыңдар – күнгей елінiң қаз-үйрек пен тауық ұстағанына жұмырытқа салығын салыпты. Көзге күйiк еткенше сол тауықты қырып тастамайды ма?

	– Сəбеттiң кітабына жазылып кеткенді қалай қырып тастайды? Қағазға түскен тауықтың өзi түгілі жұмыртқасын жеуге болмайды.

	– Алажаздай Шудың арнасына ұшып келген қаз-үйрек, тырнаның жұмыртқасын жиып, күнгейдегi ағайын-туысқа алып барып берсек, салығынан құтқаруға болады екен-ау! – деп əзiлдеген де болды.

	– Иə, бұл əңгiме – бiреуге күлкi, бiреуге – түрпi. Əйтеуiр, момын елдiң еңсесiн көтертпейтiн болды.

	– Атың өшкiр салықтың түрi де көп екен. Іргелес жатқан сарысулық ағайындар «сүйек салығы» мен «құрым киiз салығы» дегеннен əбден зəрəзап болып отырған көрiнедi.

	– Бұл кесапаттың талайдың басын жалмайтын түрi бар.

	Беталысы жаман! – дедi Рүстембек.

	Бас қосқанның қай-қайсысы болсын, өзгеге кiрiптар, тəуелдi етiп қойған тағдырына налалы. Тiрнектеп мал жиып, тырбанып егiс еккенде бала-шағаның аузынан жырып алып кететін зорлықшылдардың ісі жүрегiн қарайтқан.

	– Бəрiнен жүн салығы ауыр тиiп тұр! – дедi Рүстембек қасындағы атжақты, мұртты кiсiге қарап қойып. – Мойныңдағы қарызды қаперiңе алып жүрген жоқпысың, сабаз?

	– Ойға алғанда не iсте демексiң? Қолдағы майда малдың күзем жүнiн қара күзде өткiзгенбiз. Қанар толы жүндi таразыға тартып алған белсендi: «Мұның аз!» дедi. Одан соң не iстемекпiн? Сен бөтен емессiң, қолұшыңды берсең болмас па? – дедi қарсы уəж айтқан танысы.

	– Жөн айтылған сөз!

	– Қайтсiн ендi? – деген сөз естiлдi.

	Əңгiме ауанына қарағанда, даладағы шеңгел, тораңғы бұтағына iлiнiп қалған, түйе шаңылақтаған жерден жүн қалдығын жинаған да бар екен.

	Əңгiме саябырсыған сəтте Иманбек мергенге көз қиығын тастап:

	– Күнi кеше мергеннiң Созақтан оралғанын естiдiк.

	Орталықтан не хабар алдың? – деп сұрады.

	– Елдiң жағдайын бiлейiн əрi мылтыққа оқ-дəрi алып қайтайын деп шыққан едiм! – дедi мерген.

	– Оқ-дəрi iздесең Түркiстанға бар! Бетбақдаладан берi емес, ары Атбасар, Жолөткелге сапарлағаның жөн болар. Ол жақтың елі тыныш болса керек. Əрi керек-жарағыңды оңай табасың! – дедi Сұлтанбек сөзге араласып.

	– Заман осылай кете берсе, мылтықтан атылған əрбiр оққа да салық салынатын болады. Көзмергеннiң шығындаған оғын бiр аңнан есептесе, бiраз өтем өндiруге болады. Иғыңа мылтық асынып жүргенiңдi көрсе, құтылмас пəлеге қалдым дей бер. Ел iшiнде оқ шығаруға жарайтыны, жарамайты ны бар, мылтық біткенді есепке алып, қағазға хаттауды бастайды. Елдегі мылтықты жиып, тек сенiмдi адамына ғана беретiн болыпты! – дедi Əлi.

	Бұл əңгiме Салықбайға ой салды.

	– Бүгінгі сөз болған жағдай бəрiмiздiң басымызда бар. Күші барлар берсең қолыңнан, бермесең жолыңнан, тартып алып кетедi. Үйдегi бар үнемдi берiп, аштықтан бұралып жатсаң да адамға деген титiмдей қайырымы жоқ. Өкiметтің ұстанған саясаты елге оңай тимей тұр. «Басқа салды, бiз көндiк» деп арқаны кеңге салып отыра бермей, ел наразылығын сездiру керек! – деді Сұлтанбек.

	– Билiктегілер елдiң ниетiн бiлмей отырған жоқ. Шабынан түртiп, ушықтырып алмаймыз ба? – дедi Əлi.

	– Райком, iсполкомның басшылары шамдансын, шабданбасын, елдiң мұң-мұқтажын жеткiзу керек. Ауыл-ауылдан бас көтерер кiсi шығарып, өкiмет адамдарының алдынан өтейік. Осында келерде Сағындықтың келiсiмiн алдық. Бұл ауылдан орнықты сөзi бар өзiңдi лайық көрiп отырмыз! – дедi Сұлтанбек.

	– Көпшiлiк шешсе, қайда баруға да дайынмын! – дедi Əлi.

	– Салықбайды қосу керек! – деген сөз естiлдi.

	Бұл ұсынысты төрдегiлер құп алып, қоштай қоймады.

	– Мергендi қатарға қоссақ, өкiмет адамдарына дөңайбат көрсеткен болмаймыз ба? Келiсiмге əуелi өзiмiз барып көрейiк. Ол əрекетiмiзден ештеңе шықпаса Салықбайды қосу ешқайда қашпас! – деп Əлi ойын айтты.

	– Дұрыс айтады! – деп көпшілік келiскен сыңай танытты. Айтылған əңгімеге көңілі толған Сұлтанбектер орындарынан тұрды.

	– Əйтеуiр, қанаттас отырған ауылдар хабарсыз болмайық. Созаққа қай күнi жиналып, баратынымызды алдын-ала хабарлайтын боламыз! – дедi Сұлтанбек.

	Олардың бұл келiсi ауылдағылардың еңсесiн көтерiп тастады. «Бəсе, көп асқанға бiр тосқан болу керек. Белсенiп шығар ер-азамат ел ішінен қашанда табылған! – деп ұнжырғасы түскендер қауқылдасып, қуанып қалды. – Халықтың титығына тимеу керек. Ел көтерiлсе қарғын су, жолындағыны таптап кетеді.

	Елдiң басын қосуға əрекет етіп жүргендерді ержүрек батырға теңеп, сыртынан мадақтады.

	Мерген үйiне оралғанда Ұлбала есiк алдындағы қазаннан ыстық қауметтi керсенге құйып жатты. Қаракесек етiн ұсақтап турап, қамыр жайып, ерiнбей-жалықпай дəмдi етiп дайындаған кеспе көженi тостақпен алдына қойды. Сұйыққоюы аралас кеспе көженi құмартып iштi. Маңдайынан шып-шып тер шығып, тұлабойы жiпсiдi. Бүгiнгi əңгiме де көңiлiн көтерiп тастады.

	– Жейдеңiздiң жағасын кiр шалайын деген бе? Жуылғанын дайындап қойдым, ауыстырып киерсiз! – дедi Ұлбала.

	Сыртта боздаған нардың дауысынан елең еттi. Ауылдан ұзап жайылып, желiнi сыздап келген түйенi сауғалы Ұлбала орнынан тұрды.

	* * *

	Ел сөзiн сөйлер, ауыл-ауылдың бас көтерер азаматтары аудандық партия комитетi хатшысының қабылдауына барған екен, арадағылар жолына кесекөлденең тұрыпты. Топ адамның бас құрап келгенінен есiк күзеткендер шошып: «Елдi дүрлiктiрiп, өкiметке қарсы қойып жүрген сендер екенсiңдер. Бұларыңды хатшы бiлсе шетiңнен ұстатып, абақтыға жаптырып тастайды» деп наразы болыпты. Басында дағарадай сəлдесi бар Асадулла тəуiп пен Сапарқожаға: «Бұл сендер жүретiн жер емес. Аман-есен тұрғанда табандарыңды тайдырыңдар!» деген екен. Асадулла тəуiп: «Алла тағалаға құлшылық етiп жүрген ауылдағы мешiттен қудыңдар. Ендi келiп өкiмет кеңсесiнiң есiгiнен сығалатқыларың келмейдi. Сонда бiз қайда барып, əдiлдiкке жүгiнемiз?» дегенде: «Өздерiң қайдан келсеңдер, сол жаққа қараларыңды батырыңдар!» деп бетбақтырмай қойыпты. Топ арасынан Сұлтанбек суырылып шығып: «Бəрiмiздi бiрдей аудан басшысына жолықтырмасаңдар да, арамыздан екi-үш адам ел аманатын жеткiзейiк» дейдi. Есiк аузындағылар райынан қайтып, Сұлтанбектi екi серiгiмен iшке кiргiзiп, хатшымен жолықтырады. Олардың топтанып келгенiн бiлген аудан басшысы жылы қабақ таныта қоймайды. «Сiздер айтқан халықтың жағдайы жаман емес сияқты. Көштен қалып, аштан өлген жан туралы естiген емеспiн. Ерте бастан байбалам салып, елдi дүрлiктiрудiң қажетi жоқ. Елден мал жинап, салық салсақ, ол бiздiң қалтамыздан шығарған заң емес, партияның ұстанған саясаты. Ол тек Созаққа ғана емес, жалпы қазаққа ортақ тəртiп. Салықтан бас тартқандар социалистiк шаруашылықтың зиянкесi ретiнде жауапқа тартылады. Сiздер ел iшiнде партия мен өкiметтiң саясатына қарсы үгiт-насихат жүргiзгенше, халыққа жағдайды түсiндiрiп, ортақ міндетке көмекшi болыңыздар» деген ақыл айтады. Сұлтанбек өкiмет адамдары мен белсендiлердiң ел iшiндегi өрескел iсiн айтып, алымсалық мөлшерiнiң өсiп кеткенiн, малды қорадан күштеп айдап кету, қыз-келiншектің абыройын төккен зорлықзомбылыққа тыйым салу керектiгiн құлаққағыс етедi.

	«Бiзге ол туралы нақтылы мəлiмет келiп түскен жоқ. Арызшағым айтып келушiлер тiркелмеген. Күнделiктi ел аралап, жағдайдан хабар алып тұрған партия iсiне шын берiлген қызметкер мен активистерiмiздiң ақпары бойынша сiздер ойлағандай дабыл қағарлық ештеңе жоқ» деген хатшының сөзiне Сұлтанбек: «Арадағылдардың сөзiне сенгеннен көрi көзбен көргенiңiз əлдеқайда нанымды болар едi» дегеніне хатшы шамданып қалып: «Немене, сіздер сөзiме күдiкпен қарап отырсыздар ма? Талай жыл сынақтан өткен, аудандық партия комитетiнiң есебiнде тұратын адал коммунистердiң сөзiне сенбесем, осында басшылық етiп несiне отырмын? Сіздердің қандай мақсатпен келгендерiңіздi түсiнсем бұйырмасын!? Сөздерiңізе қарасам – халықтың жағдайын ойлаған, шын жаны ашыған жан сияқты болып көрiнесiздер. Ал, iшкi жандүниелерiңізге, пиғыл-мақсаттарыңызға ой жiберсем, мүлде басқаша болып шығады. Өздерiңіз айтып отырған халықтың ішінде осы отырған сіздер де жүрген жоқсыздар ма!? Мынаны жасырмай айтыңыздаршы – тап қазiр өзге емес, өздерiңіздiң жағдайларыңыз қандай күйде? Түрлерiңізге қарасам, iшерге үнем таппай отырған жанға ұқсамайсыздар. Өзгенi айтпағанда, аудан басқарып отырған менiң жағдайымнан əлдеқайда жақсы ма деп қалдым. Далада қазы-қартаны кертiп жеп, қымыз-қымыранды тойып iшiп, iстейтiн шаруа болмағанда бiзге келiп соқтығып, күйе жаққыларыңыз келедi» деген хатшыға Сұлтанбек: «Сiздi тап бұлай айтар деп ойламаған едiк. Осындай пiкiрде болсаңыз, мықтап қателесесiз. Дала қазақтарының ет пен қымыздан басқа қорек етер тағамының жоқ екенiн сiз жақсы бiлуiңiз керек. Сол көпшiлiк елдiң қорек етер ет пен қымызы таусылып, қатықсыз қара көжеге зар болып отырған жайы бар» деп ойын батыл жеткiзедi. Сонда хатшы: «Манадан берi көзiмнiң анық жеткенi – сіздер мен бiздiң ұстанған саяси бағытымыз мүлде бөлек, көзқарасымыз бен түсiнiгiмiз де қиғаш-қиғаш екен. Сондықтан ортақ мəмiлеге келуiмiз қиынға соғатын түрi бар» деп кейiстiк бiлдiрiп, шығарып салады. Басшының жандайшаптары мемлекеттiк орынға топтанып келуден саяси астар iздеп, бұл əрекеттерiнiң жақсылыққа алып бармайтынын ескертедi. Бас қосып, халық атынан наразылық бiлдiру əрекеті қайталанатын болса, қатаң шара көрiлетiнiн айтып, қоқан-лоққымен шығарып салады. Еңсесі түскен Сұлтанбектер серiктерiне қосылып, керi қайтады.

	– Бұл əрекетiмiзден ештеңе өнбейтiнiн iшiм сезген. Ұялас қасқырдай бiр-бiрiн қызғыштай қорып, шық жуытқылары келмейдi! – дейдi Əлi пұшайман жеп.

	– Олардың алдынан өтiп, тамырын басып көрдiк. Пиғылниетiн байқаған соң тiршiлiгiмiзге алаңсыз кiрiсетiн боламыз! – дейдi Сапарқожа.

	– Сендер не байқадыңдар? Кеңсенiң iшi-сыртында, орталық көше бойында қызыл шəпкiлi сапырылысып, милиция қызметкерiн көбейтiп жiберген бе деп қалдым! – дейдi Сұлтанбек байқағанын айтып.

	– Танитындардан Əбсадық пен Түнқатарды, əлiгi Тəжiнiң ұлы Имантайды көзiм шалып қалды. Көпшiлiгi сырттан келген бе, əлде кейiнгi жастарды жыға танымадық па, əйтеуiр, бейтаныс жандар көбейiп кетiптi! – дейдi Асадулла тəуiп.

	Созақтан ұзап шыққан олар ауыл-ауылға тарап кетедi.

	* * *

	Үйде үнемi жалғыз қалып қоятын Ұлбала түнемеге көршiқолаңның қыздарын ертiп келiп жататын болған. Темiр пешке сары қиды қалап, шамның бiлтесiн басып қояды. Тұлымшағы желбiреген кiшкентай қыздар мұрны пысылдап, ұйқтап кетедi. Көңiлi алабұртып, елегзiген Ұлбаланың кiрпiгi айқаспай, көпке дейiн ұйықтай алмайды. Сыртта тысыр еткен дыбысқа елеңдеп, күйеуi келiп қалатындай көрiнедi. Соңғы кезде Салықбайдың аттан түспей, ары-берi шапқылауы көбейдi. Бас амандығын ойлап, жанын күтсе, шаңырағында жайбарақат жүрер едi. «Бөрiктiнiң намысы бiр», ауыл-ауылдан бас құраған ер-азаматтармен мəсли хат құруы көбейiп кеттi. Ауылдағы абысынның сыпсың сөзi өршiп тұр. «Қарулы қызыл шəпкiлiлер ауыл-ауылды аралап, белсенiп жүргеннiң қолына кiсен салып, Созақтың абақтысына жабады екен» деген сөзi де шықты.

	Салықбай ертеңiне қас қарайған шақта оралды. Ұлбаланың дайындаған асын iшiп, жастыққа қисайып жатқан күйi көзi iлiнiп кеттi. Ұзақ жолдан сiлесi қатып келгенiн əйелi де сезген. Сыртта қантарулы тұрған атын шылбырынан жетектеп, шомқораға кiргiздi. Тартпасын босатып, ақырға шөп тастады.

	Мерген ұйқыдан қунақ оянды. Оңаша отырғанда:

	– Ендiгі жерде үйде жалғыз қалуыңа болмайды. Бүгiн үйдi жығып, жинақталамыз. Əзiрге төркiнiңде жүре тұр. Ел iшiндегi толқу басылғанда көшiрiп алармын. Онда жүргенің қауiпсiз, менiң де көңiлiм тыншиды! – деп ойын айтты.

	Ұлбала күйеуiн үн-түнсiз тыңдады. Ер-азаматы солай шешсе, көнбеске шара бар ма? Ел орынға отыра екеуi киiз үйдiң туырлығын сыпырды. Уық-керегесiн жиып, киiзiн теңге буды. Қара нарға теңдi бөлiп артты. Ер соңына Ұлбаланы мiнгестiрiп, қорадағы азын-аулақ малды алдына салып айдап, түн iшiнде қараңғылық құшағына еніп, көзден таса болды. Ертеңiне ауылдағылар көшкен үйдiң орнын сипап қалды. Қоңсы-қолаң қатардағы үйдiң түп көтерiлiп, көшiп кеткенiн жақсылыққа жорымады. «Əйелiмен көңiлi жараспаған Салықбай төркiнiне алып барып тастапты» деген кəуесет те шықты.

	Содан бері Салықбайдың көңiлi жайланып, Сұлтанбектiң тобына қосылып, алаңсыз жүретiн болды. Ат үстiнде тынымсыз жортып, ауыл-ауылға қонып қала бередi. Алдын-ала сезiк алған милиция қызметкерлерi топ-топ болып, ауылауылды тiмiскiлеп жүр. Салықбайдың түп көтерiлiп, көшiп кеткен үй орнын көрген милиция туысқаны Əбсадық ашуға басып:

	– Айттым ғой, ол тегiн жүрген жоқ. Жүрегi құрғыр бiрдеңенi сезген. Сыбайластарына алаңсыз қосылған ғой, сабаз! – дедi.

	– Туысқаныңның қайда жүргенiн бiзден гөрi сен жақсы бiлуiң керек! – деп Түнқатар мысқылдап күлдi. – «Əйелiмен ажырасып, төркiнiне апарып тастады» деген не сөз?

	– Онысының анық-қанығын бiлмедiм. Салықбай əйелiмен тату тұратын. Бiр-бiрiне шаң-шұң дауыс көтергенін естiген емеспiн! – дедi Əбсадық.





– Бұл жерде бiз бiлмейтiн гəп бар. Ол сабаз ойындағысын сыртқа айта бередi деймісiң? – дедi Түнқатар iшкi күдiгiн сездiрiп.

	Белсенділер ауылдағылардың басын қосып, жиын өткiздi. Мiнбеден сөйлеген басшыға ұқсағысы келдi ме, аттан түспестен, жүгенге аяғын шiреп-шiреп тұрды. Аудандық атқару комитетінен келген уəкiл өкiмет пен партияның ел арасында ұстанған саясаты туралы, социалды шаруашылықты өрге бастыру үшiн мал мен жан басына салынған салықты уақтылы төлеп тұрудың маңызды екенiн түсiндiрген болды. Ауыл шаруашылығы салығынан құтылмаған, төлеуден қасақана бас тартқанның социалистiк қоғамның қас жауы ретiнде дүние-мүлкi тəркiленiп, қылмыстық жауапқа тартылатынын қадап айтты.

	– Өзiң айтқан өкiметтiң алым-салығын жыл сайын төлеп келемiз. Бере берейiк десек малымыз да, астығымыз да, қатығымыз да, тiптi, малдың жүнi де қалмай барады. Жағдай осылай кете берсе, тiгерге тұяқ, жамыларға көрпе қалатын түрi жоқ. Əр нəрсенiң қайтырымы болу керек. Сол елдi жарылқайды деген өкiмет бiзге қашан қолұшын бередi? – деген сауалға уəкiл жөппелемде жауап қайтара алмай мүдiрiп қалған кезде:

	– Атаңның басын бередi, саған! – деген Əбсадықтың даусы шаңқ ете қалды. – Осы аман-есен жер басып жүргенiң, өкiметтiң көмек бергенi емес пе? Қол-аяғын сау, делбезең бүтін. Ұйқы басып, кержалқау болып жүре бергенше күндiзтүнi еңбек етпейсiң бе?

	Аяғына шоқай етiк, үстiне көне тон мен жыртық-жамау шекпен, басына түлкi тымақ, бөрiк киген кедей-кепшiк Əбсадықтың сөзiнен кейiн сауал қоюға батылы жетпей, қаймығып қалды. «Басқа салса, бiз көндiк» дегендей, назарын төмен салып, еңсесi түсiп кеттi. Бұл үнсiздiктi көпшiлiктiң келiскенi деп түсiнген үгiт-насихат тобы келесi ауылды бетке алып, кетiп бара жатты.

	Ауылдан қозыкөш жер ұзағанда сонадайдан қарсы келе жатқан салтаттыны көздерi шалған. Құлатүзде жалғызжарым жүрген аттылы көңiлiне сезiк ұялатып, Түнқатар дүрбi салды.

	– Өй, мынау Салықбайға ұқсайды ма, қалай өзi? – дедi.

	– Қане, дүрбiңдi маған бершi! – деп Əбсадық қолына жармасты. – Иə, сол найсаптың өзi!

	Олар жылан көргендей жиырылып, ер үстiне нықталып отырды. Қарсы алдарындағы аттылы кісі қаннен-қаперсiз жол сорабымен сыдыртып, жортып келе жатты. Топқа жақындаған аты құлағын қайшылап, жүрiсiн бəсеңдетті. Екi жақ жақын келiп, аттылылар Салықбайды қоршап, тұра қалысты. Басын изеген мерген амандасудың ишаратын жасады.

	– Иə, батыр, жапан түзде жалғыз жорытып қайдан келесiң? Қайда бет алып барасың? – деп Əбсадық өктем тiл қатты.

	– Тiрi жанның тiршiлiгi бiткен бе? – деп Салықбай жайбарақат жауап бердi.

	– Қандай тiршiлiктің қамымен жүргенiң бiзге мəлiм! Ел қатарлы күніңді көрiп, тып-тыныш жүру саған жақпайтын болғаны ма? – дедi Əбсадық.

	– Шошынатындай не бүлдiрiп қойыппын, сонша?

	– Соңынан ерген серiктерiң қайда? Олардан неге бөлiнiп қалғансың?

	– Жағалай араласып-құраласып жатқан елдiң ешқайсысы маған жат емес. Кез-келгенімен сөзiм жарасып жүруден қашқан емеспiн!

	– Солай де! – дедi Əбсадықтың басына тосын ой келiп: –

	Сен өзiң өкiметтiң алым-салығынан құтылып па едiң?

	– Шаңырақта əйел екеуміз болғандықтан, алым-салықтан ерте құтылғанмын! – дедi Салықбай.

	– Бiзге сенiң иғыңа асып жүрген мылтығың ұнамайды! –

	дедi Əбсадық сөз ауанын өзгертiп.

	– Иғыма мылтық асып жүргенiмдi алғаш көрiп тұрған жоқ шығарсың! – дедi Салықбай.

	Атын тебiнiп, мергенмен қатарласқан Əбсадық иғындағы мылтығын басынан асыра жұлып алды. Салықбай қарсылық көрсеткен жоқ. Осқырынып, үрiккен атының тiзгiнiн тартып, жайбарақат тұрды.

	– Ел аман, жұрт тынышта əйелiңдi төркiнiне алып барып тастапсың. Өзiң тудыра алмасаң, аспабымен жаужұмыр қазып жүрген қайындарыңа əкеліп тастамадың ба? – деген Əбсадық ер үстiнде шiренiп, қарқ-қарқ күлдi.

	Қарсы алдында жайбарақат тұрған Салықбайдан секем алып, атын тебiнiп, алға суырылып шықты. Көзқырына алған жанды тұқыртып алмаса көңiлi көншiмейтiн Əбсадыққа мылтығын берiп құтылғанға Салықбай өкінбеді. Əйелiмен бiрге теңге буылып кеткен мылтығын еске алды.

	«Сендерде титiмдей де намыс жоқ. Мына iстеп жүргендерiң əулетiмiздiң сүйегiне өшпес таңба салатын болды. Өзге жұрт айтақтап қойып, iш есеппен қулық жасап жүр.

	Өкiметтiң құрығы ұзын, күш-қуаты сендер сияқты адасып жүрген ат төбелiндей топ түгiлi, Қаратаудың тасын қопарып тастауға жетедi. Өзгенің қолтыққа су бүркуiмен арандап қалып жүрмеңдер» дегені бар.

	Əбсадықпен бала кезден бiрге өстi. Қыстауы – Мойынқұм, жайлауы – Бетбақдалада емін-еркін көшiп-қонған ел ішінде шыр етiп дүниеге келген бала кезден ата-бабасы, одан кейiн əке-шешенiң iргесi бөлiнбей келдi. Ендi, мiне, жаңа өкiмет саясатымен отырықшылыққа айналған елдiң алдыңғы сапында милиция қызметіне іліккен Əбсадық шаңырағын орталыққа көшiрiп алды. Балаларын мектепке берiп, жаңаша оқытты. Оның бала кездегi кейпi де Салықбайдың көз алдында. Ойын балаларын сырттап, топқа қосылмай, оқшау состиып тұратын. Бала кездегi сол шiкəмшiл, кiрпияз мінезі есейе келе өзгенiң жүрiс-тұрысы мен сөйлеген сөзiн жақтырмайтын əдетке айналды. Кезіккен жерде: «Неге менiмен жөндеп сөйлеспейсің? Болып-толып қалдың ба?» деген ескертпе сөздi жиі айтады. Қонаққа барғанда: «Пəленше түгеншеден неге жоғары отыр?» деп көпшiлiктi жөнге салғысы келедi. «Сен олай деме, заңға томпақ келедi», «Бiр елi ауызға – екi елi қақпақ», «Аузыңа келгендi оттай берме! Үй артында кiсi бар» деген сөздi жиi қайталайды. Қайдағы əңгiменi естiп алып, анық-қанығына көзi жетпе се де: «Сен пəленшеге айтып бар! Артын қысып, жайына жүрсiн!» деп жақынынан сөз айтып, сыртынан айбат көрсететін қылығы тағы бар. Атқарған қызметiнің мысы басқан көпшiлiк оның сөзіне үйренді. Сырмінез жеңгелерi:

	«Милиса қайнымыздың айтқаны жөн. Анасынан милиса болып туған. Елді тəртiпке шақыратын бiреу керек қой» деп қалжыңдайды. Салықбаймен жолыққан сайын тілмен түйреп кетеді. «Осы сенiң мергендiгiң бар, бойыңда күш-қайратың жетедi. Бастыққа айтайын, бiзге қызметке келсеңші! Айлығы шайлығыңа жетедi. «Елде бары ернiңе тиедi», тиiп-қашып қымқырып, əйтеуiр, аш қалмайсың» деген бірде. «Милиция болғанда не бiтiрмекпiн?» деп Салықбай қарсы сауал қойған. «Не бiтiремiн дерiң бар ма? Милиция қызметкерінің атқаратын жұмысы жетерлік. Ел iшiндегi бай-манап пен бандыға қарсы күрес ашамыз. Телi-тентек, содырды, социалды шаруашылыққа жұлдызы қарсыларды жөнге саламыз» деген Əбсадық өрекпiп. Мардымды жауап қайтармаған Салықбай тым-тырыс кеткен. Ел iшiнде маңдай терiн төгіп, тiрнектеп мал жиып, ағайын-туысын қауымдап отырғанды бай-манапқа, өкiметтiң зорлықшыл саясатына қарсы шыққанды бандыға жатқызып, жау санайтын ниетi бұзық Əбсадыққа бiр ауыз сөз айтса, басы шатыларын сезедi. Келесi жолыққанда: «Ақыры милиция болғың келмейдi екен, кеңсенiң атқорасына жылқы күтушi керек. Сол жұмысқа өзіңді лайық көрiп тұрмын. Ат күтушiнiң жұмысы ауыр емес. Оншақты аттың ақырға шөбiн салып, жемiн берiп, уақтылы суарып, көлiк керек болған жiгiттерге ерттеп, жүген-шылбырын түгендеп беріп тұрсаң болғаны» деп қолқа салған. Ол жолы да Салықбай: «Кiсi атын күтпей-ақ, өз атымның үдесiнен шығып алайын» деп немқұрайды жауап берген. Ашуланған Əбсадық: «Бiле-бiлсең қамыңды ойлап, белшеңнен батқан батпақтан шығарып алғалы басыңды ақырға тартсам, сен тақырға қарай қаша бересiң! Сенген адамдарың түбiнде сазға отырғызып кетедi. Органда қызмет iстегендіктен, көп жайттың басын ашып айта бермеймiн. Бiрақ, мұның соңы жақсылықпен бiтпейтiнiн ескертемiн!» деген.

	Одан кейін жолығысқан Əбсадық сызданып, жөндi сөйлеспеген. Араға сызат түскенiн Салықбай сезді. Артынша: «Əбсадық кiсi атып жарақаттап, өлiмшi етiптi» деген сөз шықты. «Қоңыр шаруасын күйттеген момын жаннан қандай iлiк тапты екен?» деп ойланып жүргенде оқ тиген адам көз жұмды. Марқұмды жерлеуге Салықбай да барды. Жақын ағайындарымен көрiсiп, көңiл бiлдiргенде салқындық лебiн сезді. Əйелдердiң дауыс салып жылап: «Екi дүниеде көгермегiр! Өсiп-өнбей, тұқымыңмен көктей солғыр!» деген сөзi Əбсадыққа емес, өзiне арналып айтылғандай, тұлабойын қарып өттi. «Қанға – қан, жанға – жан», аяқ жететiн жер ге iзденемiз. Кісі өлімін мойнына жүктеген қаныпезерді абақтыда шiрiтпей қоймаймыз» деген жамағайындарының ашу-ызасы біртіндеп басылып кеттi.

	Жолшыбай кезiккен мергеннiң мылтығын тартып алған топ келесi ауылда жиын жасағанда суық қаруы бардың өз еркiмен тапсыруын талап етті. Мылтық біткен милиция бөлiмiнде тiркеуге алынуы керек екенiн ескерткенде ұңғысын тот басып, шүрiппесi сынған, ағашы жарылып, сыммен құрсауланған оқ шығаруға жарамайтын көне мылтығын тапсырғандар болды. «Сендер түгiлi, Салықбай мергеннiң мылтығын тартып алдық. Мiне, мынау соның мылтығы!» деп Əбсадық мақтанды.

	Ойға алған шаруа оңтайланып, ауыл адамдарын қорқытып-үркiтiп, көңiлiн демдеген топ қамшының сабындай қыстың қысқа күнi көкжиекке еңкейгенде жал iшiндегi оңаша ауылға ат басын тiредi. Бұл ауылдағы сенiмдi адамы Көмекбай алдарынан елпең қағып шықты:

	– Өзім де көп кешiкпей келiп қалар деп жүр едiм! – дедi Көмекбай.

	– Бiздi көптен күтiп жүрсең, дайындығың жақсы шығар, ендеше! – дедi Түнқатар жымиып.

	– Көмекбайға ешқандай өкпе жоқ. Қашан келсең қол қусырып, қарсы алады. Келген сайын жаны қалмайды, нағыз азамат! – деп Мұса қолпаштап қойды.

	Қонақтар жайғасқанша есiк алдындағы ошақта от алауы ойнап, қазан көтерiлiп жатты. Жарды ернеулетіп қазған жерүйдiң iшi ұядай жылы. Сырттағы аяздан бетi домбығып, тоңып келгендердің бойы жылыды. Жастық шынтақтап, аяқ-қолын созып жатып, Көмекбайдан ауылдың жаңалығын сұрады. Екi күн бұрын кешкiлiк апақ-сапақ мезгiлде Мырзахмет пен Сағындықтың ауылға соғып, бiраз жанның басын қосып, мəслихат құрғанын айтты.

	– Сұлтанбек пен Салықбай төбе көрсеткен жоқ па? – деп сұрады Түнқатар.

	– Олар көзiме түскен жоқ!

	– Бұл қайдан бiлсiн? Олар əр қадамын аңдып басып, сауысқаннан сақ жүретiн, айта беретiннiң өзi! – дедi Əбсадық iшкi күдiгiн білдіріп.

	– Бұл ауылға келген жағдайда сыбыстың естiлмеуi мүмкiн емес. Осы ауылда қыбыр еткен қозғалысты жiтi қадағалап, жеткiзiп тұратын жан бар, шүкiр! – дедi Көмекбай сенiмдi екенiн сездiрiп.

	– Бiлсең айтшы – осы ауылдағы қанша адамда мылтық бар? – деп Түнқатар сауал қойды.

	Көмекбай ойланып қалды.

	– Үш-төрт адамда шитi мылтық болуы керек. Қалғанын байқамаппын.

	– Олар мылтығын өзiмен бiрге алып жүретiн болар?

	– Тек аңға шыққанда иығына асып жүредi. Жайшылықта мылтық алып жүргенiн көрмеппін.

	– Олардың қайда жүргенiнен хабарың бар шығар? Иығын қиқаң еткiзген Көмекбай үнсіз қалды.

	– Мiне, көрдiң бе? Бұл ауылдағы ахуалдың бүге-шiгесiне дейiн сенен бiлемiз бе келсек, көп жəйттан хабарың жоқ, мақұрым болып шықтың. Қаннен-қаперсiз қол қусырып, қамсыз жүретiн кез бе екен бұл? – деген Мұса бастырмалатып сөйлеп алды.

	Көмекбайдың ұнжырғасы түсiп, үндемей отыр. Ақбөкеннiң етiнен табақ-табақ қуырдақ алдарына келдi. Буы бұрқыраған сары самаурынды көтерiп кiрген етжеңдi келiншек төменге тiзе бүгiп, шай құюға кiрiстi. Жылы жерде бүйрек бетi алаулай қызарып, қолындағы кесенi бипаздап сүртiп, өңiрiне түскен шолпысын иығынан асыра сілкіп, кербез қозғалғаны еркектердiң ықыласын аударды.

	– Суық күнде ұзақ жолдан тоңып келген боларсыздар, қуырдақтың майы қатпай тұрғанда алып отырыңыздар! – деп iзет көрсеттi.

	– Тоңып келгенде бой жылытуды ойлаған сұлу келiншектен айналып кетсе болмас па? Суық қарыған бойымыз қуырдақ пен қызыл шайға жылына қояр ма екен? Жылы төсекте əйелiмiздi құшақтап жатып, жан шақырушы едiк! – деп Мұса қуақыланып қойды.

	– Ел iшiне келдiңiздер, бiр ретi болар! – деп етжеңдi келiншек шолпысын иығына сiлкiп тастады.

	Келiншектiң қуақы сөзiне еркектер жадырай күлiсiп, құнжаң-құнжаң етiстi.

	– Бұл Мұсаға он екiде бiр гүлi ашылмаған жас қыз болмаса, қасаң тартқан сүйегiн жылыту оңайға түспес! – деп Түнқатар əзiлдеді.

	– Балғын қозының етiн қазанға күн түсiрмей сүтке қайнатып, жылы-жұмсағын кертiп жейтiн Мұсекеңнiң сыры əйелдерге мəлiм болса керек! – деп Əбсадық сөзге араласқанда өзгелер қарқылдай күлдi.

	Жарасымды əзiл-қалжыңмен жайдары отырған қонақтар қуырдаққа мелдектей тойды. Дастарқан жиылып, қонақтар жайбарақат əңгiмелесiп отырды. Түнемеге қонақтарға бөлекбөлек үй дайындалды. Көмекбайдың əйелi ауылдағы жесiр келiншек, бiреудiң тоқалын сыйлы қонақтардың қойнына салып берді. Мұсаның көзi түскен жас қызбен болмақ ойы іске аспай, оңаша үйде жалғыз дөңбекшiп шықты. Сенген адамы қызды көндiре алмай, əке-шешесi бiлiп қойып, түн iшiнде шаң-шұң ұрыс шығып барып басылған. Таңертең Мұса араға жеңгетай болып жүрген, кеше қызмет көрсеткен келiншекке шүйлiкті:

	– Жұртты жарылқамақ болған уəдең қайда? Түнiмен тiземдi құшақтап, дiрдек қағып шықтым! Сөз бердiң екен, орындауың керек еді?

	– Мына кiсi қызық қой, өзi!? Көрсеткен келiншектi жақтырмаған өзiңiз. Ендi келiп маған өкпелейтiн жөнiңiз жоқ! – дедi келiншек қарсы уəж айтып.

	Таңертең ауыл адамдарының басын қосып, жиын өткiзгенде Кəпiр Мұсаның ала-бөтен шүйлiккенi – түндегi қызы бар үйдiң еркегi болды. Орта жастағы кiсi Кəпiр Мұсаның не себептi қысастық жасап тұрғанын сезсе де қызының абыройын ойлап, үнсiз қалған. Ауылдан шыққанда серiктерi Мұсаның қылығын айтып, күлiсiп келе жатты.

	– Естуiмше, ол қыздың көршi ауылда тұратын атастырған жiгiтi бар екен. Қалыңмалын өткізіп те қойыпты! – дедi Түнқатар.

	– Қап, онысын бiлмедiм ғой! Қалынмалын да есепке алып, салыққа шағып есептеп, ауыл шаруашылық книгасына жазып кетер едiм! – дедi Кəпiр Мұса пұшайман жеп.

	– Мұсекең қадалған жерiнен қан алмай қоймайды! – дедi Əбсадық оның сөзiн қоштап.

	* * *

	Бұдан бiр ай бұрын құдайы қоңсысы Өтеғұл ауылда жоқ кезде қорасындағы құлынды биені белсендiлер жетектеп бара жатқанда ебiл-дебiлi шығып жылаған əйелiне Сұлтанбек араша түскен. Сол кезде: «Сен өзiң килiкпейтiн жерге килiге бередi екенсiң! Жолыңды бiлiп, жөнiңе жүрсең қайтедi? Осылай алдымызға кесе-көлденең тұра берсең, сенi тəртiпке шақыру түкке тұрмайды» деп Кəпiр Мұса қыр көрсеткен.

	«Əйел затына жасаған зорлығыңды көрген жанның дəтi қалай шыдасын? Сен де анадан жаратылған жоқсың ба? Кеудеңде титiмдей аяушылық сезiмi болсайшы!?» деген Сұлтанбек. Бойында екi кiсiлiк қайраты бар, алпамса денелi, кең кеуделi, жанарынан от шашқан Сұлтанбектен қаймыққан Кəпiр Мұса жандайшабын ертiп, бұлқан-талқан ашуланып кеткен. Құлынды биенiң шылбырынан ұстаған Сырғаш: «Өркенiң өссiн, қайным! Өзiң араша түспегенде əлiгi нəкəс əйел затын қурай құрлы көретін түрі жоқ» деген.

	«Бұл құлынды биенi тез арада көзден таса, көңiлден жырақ жаққа жiберу керек» деп Сұлтанбек ақыл қосқан. «Ағаң да кешiкпей келiп қалар. Төркiн жұртыма асырып жiберiп, жасыра тұрмасақ болмас. Сол жақтан майда мал əкелiп, алымсалығынан құтылармыз» деген Сырғаш.

	Соңынан ерткен салық жинаушымен Сұлтанбектен жасқанып кеткен Кəпiр Мұса бұл жолы екi бірдей милиционер – Кежек пен Имантайды ертiп келдi. Қорадағы құлынды биенiң орнын сипап қалған Кəпiр Мұса салған жерден ашуға басып: «Қалайда тауып бер!» деп қаһарын төктi. Үй иелерiнiң «Құлынды биенi майда малға айырбастап, бiразын салық үшiн төлеп, қалғанын мал тұқымына қалдырдық» деген сөзiне құлақ аспады. «Өтiрiк айтып тұрсыңдар! Мал-мүлкi бола тұра, ауыл шаруашылық салығын төлеуден қасақана жалтарған жан қылмыстық жауапкершiлiкке тартылады. Бiз сенi Созаққа алып кетемiз!» деген.

	Көршi үй жақтағы шаң-шұң дыбыс құлағына жеткен Сұлтанбек орнынан тұрғалы бейiмделе бергенде тоқымасын қолына алған анасы:

	– Сен сыртқа шығып, босқа көзге түспей-ақ қой! – дедi.

	Анасының сөзiнен алабұртқан көңiлi саябырсығандай болған Сұлтанбек Кəпiр Мұсаның: «Қайда əлгі қорғаушыларың? Соған сенiп, салықтан құтылып кетемiн деген ойларыңнан ештеңе шықпайды!» деген сөзiн естiп, орнынан əбжiл тұрып кеткенiн аңғармады. Кереге басына iлген тонын киiп жатқанда:

	– Қарағым-ау, бұл сен килiгетiн шаруа ма едi? Саған құдайдың тыныштығы жақпайтын болды-ау! – деген анасының сөзiне құлақ аспастан есiкке беттедi.

	Сонадайдан Сұлтанбек төбе көрсеткенде ат үстiнде езеуреп сөйлеп тұрған Кəпiр Мұсаның екпiнi басылып, серiктерi де состиып-состиып тұрып қалды. Алпамса денелi Сұлтанбек өздерiне қарай беттеп келе жатқанда дауысы бəсеңсiп, Өтеғұлды қолтығынан алған милиционерлер босатып жіберді.

	– Сырт киiмiңдi киiп шық, бiзбен бiрге Созаққа жүресiң! – дедi Кəпiр Мұса.

	– Созаққа не үшiн барады? Алдарыңа салып айдап кететiндей қандай қылмысы бар? Қой аузынан шөп алмайтын момын жан соншалықты не бүлдiрiп қойыпты? – деген сөздiң аузынан қалай шығып кеткенiн Сұлтанбек аңғармады. Кəпiр Мұсаға деген өшпендiлiгi, басараздығы көмейiне лықсып келген мезет сөз түйдегiн iркiп қалуға мұршасы келмедi. Аяғын жылдам басып, ұнжырғасы түскен Өтеғұлдың қасына тақап, тұра қалды.

	Милиция қызметкерлерiне арқа сүйеген Кəпiр Мұса есiн қайта жиып, дауысын нықтап:

	– Бұл оңбағанды Созаққа не үшiн алып баратынымызда iсiң болмасын! «Өзгенiң шаруасына араласпа» деп өткенде де ескерткен едiм. Тағы да айтамын – құйысқанға қыстырыла берсең... – деп Кəпiр Мұса ат үстiнде тұттығып қалды.

	– Осы ауылға келген сайын тыныш жатқан елдiң апшысын қуырып, берекесiн алып кетесiң. Үлкен-кiшi, қатын-қалаш, бала-шағаның көзiнше иба сақтауды бiлмейсiң. Бейбiт жатқан елдiң басына əңгiртаяқ ойната берсең, бiзде де намыс бар, килiкпей қалай тыныш тұрайық!? – деп Сұлтанбек айылын жимай сөйледi.

	Милиция қызметкерлерінен қаймықпай, қасқайып тұрып, ойындағы сөзiн айтқан Сұлтанбектiң өктем-өктем даусын естiген еркек кiндiктер үй-үйден шығып, осылай қарай беттеп келе жатты. Екеу-үшеу болып бас құрап, оншақты жан алдын-ала келiсiп алғандай, жан-жақтан қаумалап келiп, қоршап тұрды. Өткен жолғы жанжалда Сұлтанбек қана бой көрсетсе, ауылдың бас көтерер еркек кiндiктерi жиылып келгенде Кəпiр Мұса да, милиция қызметкерлерi де сасып қалды. Тап мұндай болар деп Сұлтанбек те күтпеген. Жайшылықта басының құралуы оңайға соқпайтын, андасанда дəмге шақырғанда бiреуi қырға, бiреуi ойға кетiп, үздiк-создық жиналатын, төңiректегi болып жатқан шаруаға керенау, нəнiпəтiр қарайтын жандардың Сұлтанбектiң даусын естiп, тайлы-тұяғынмен жинала қалғанынан секем алған Кəпiр Мұсаның үнi шықпай, серіктері де жалтақ-жалтақ қарай бердi.

	– Саған керегi – мал басына салынған салық екен, қорадағы малынан тиелiсiн санап алып, жөнiңе кетпейсiң бе? Ешкiм саған қарсы уəж айтып тұрған жоқ қой! Дау жоқ жерден дау, жау жоқ жерден жау iздеп, түймедейдi түйедей етiп, елдiң басын қатыруға əбден машықтанып алғансың! – дедi Сұлтанбек бастапқы райынан қайтпай.

	– Бұл шiркiн, елден салық жинап, өкiметтi байытқалы жүрген жоқ, көкейiн тесiп тұрғаны – құлынды бие ғой! – деп Сұлтанбектi арқа сүйеген Өтеғұл да қарсы уəж айтты.

	– «Салық төлемедi» деген жаламен Сеңгiрбайдың бəйге атын тартып алып, иеленiп кеткенiн де ел жақсы бiледi.

	– Мынау не дейдi-ей!? Бұлар қайтедi-ей, өзi!? – деп Кəпiр Мұса атының тiзгiнiн тартып, шегiншектей бердi.

	Қасындағы милиция қызметкерi – Имантай мен Кежек те аттарына мiнген бойда соңынан ердi.

	– Жап-жас бастарыңмен сендерге не жоқ? Мынаның соңынан ерiп, айтқанын iстеп, айдауына жүрiп, не абырой табасыңдар!? – деп Сұлтанбек оларды да сөзбен қамшылап алды.

	Сұлтанбектен нұсқау болса жиылған жұрт ауылға көлденеңдеп келiп, елдiң тынышын алғандарды бас салып, төпелеп тастаудан тайынбас едi. Олар бойын кернеген ашуызаны тежеп, ұзап бара жатқандарға кектi көзбен қарады. Кəпiр Мұсалардың соңынан ауыл төбеттерi iлесiп, қырдан асырып тастап қайтты.

	Ошарылып тұрған жандар Сұлтанбекке қарады. Ауыл адамдарының кездейсоқ жиылып, сес көрсетуiнен Кəпiр Мұса астар iздеп, билiк басындағыларға бояуын қалыңдатып жеткiзерін іштері сезеді. Сұлтанбек жiгiттердiң жүзiнен алабөтен қаймығу мен сескену кейпiн аңғармады. Жанарларынан бөлекше ұшқын отын көрдi.

	– Олар бүгiн бие сұраса, ертең түйе сұраудан тайынбайды. Ешқандай да ұят жоқ. Айтқанына көнiп, айдауына жүре беруден мына момын, көмпiс елдің əбден зықысы шыққан. Қорадағы малынан, сыпырасындағы ұнынан айырылған халықтың ертеңгi күнi не боларынан шаруасы жоқ. «Өлмесең – өмiрем қап» деп халықты қанағысы келгендердің жолына бұдан былай кесе-көлденең тұрып, салық төлеуден үзiлдiкесiлдi бас тартуымыз керек! – дедi Өтеғұл қызбаланып сөйлеп.

	– Өтекең дұрыс айтады! Бұдан былай салық төлеуден үзiлдi-кесiлдi бас тарту керек. Бала-шағаның ертеңгi күнiн ойласақ – мұндай шараға ерiксiз баруға тура келеді. Күнкөрiс көзiне айналдырып отырған қолдағы бес-он тұяқ малдан айырылу – өз еркiңмен басыңды өлiмге тiгумен бiрдей. Ағайын-туыс қашанғы аузындағысын жырып бермек? Əркiм-ақ мына қиын заманда тiсiн-тiсiне басып, иламен күн көрiп отырған жоқ па?

	– Иə, солай ету керек! Олардың осы кезге дейiн басынғаны жетер!

	– Шыдамның да шегi бар! Қолдағы малдан айырылған соң шыбын жанның кеудеден шығып кетуi түкке тұрмайды! Қызбаланып, жамырай сөйлеген жандар бəтуалы сөзді Сұлтанбектен күтеді. Билiкке қол жеткiзгеннiң басынып, өзгенi адам құрлы көрмейтiн зорлықшыл iсiнен көңiлi қарайған ауылдастарының екпiнi басылып, сабасына түсер емес.

	– Елден ала-бөтен «Алым-салық төлемеймiз» деп үзiлдiкесiлдi бас тартсақ, барлық бəле, жаманшылық атаулыны басымызға үйiп-төгiп алмаймыз ба? Əзiрше белсенiп шығып, көзге түспей қоя тұрайық. Əлiптiң артын бағып, төңiректегi ауылдармен кеңесiп, ақылға салайық. «Мезгiлсiз шақырған əтештiң басын кесу керек» деген сөз бар емес пе!? – дедi Сұлтанбек сабырлы қалыпта.

	Оның бұл сөзi көпшiлiктiң өрекпiген көңiлiн басып, сабасына түсiрдi. Шынтуайтында, қолында билiгi барлар тегiн адам емес. Алпыс айла, қырық қысастықты ойлап тауып, заң-зəкүннiң шеңберiнде елді өзіне міндəдар етіп қоюға шебер.

	Ер-азаматтардың жиылып келiп, ауылдасына араша түсуi, ертеңгi күннiң қам-қарекетiн ақылға салып, əңгiме-дүкен құрғаны қатын-қалаш, бала-шағаның да көңiлiн көтердi. Əр шаңырақтың арқасүйер асыраушылары төнген қауiпқатердiң алдын алып, тiзе қосқаны – намысының оянғаны емес пе? Дойыр қамышыға арқасын тосып, отыра бергенмен жан қалмас. Осылайша тiрi жан тiршiлiгiн жасауы керек.

	Ошарылып тұрған ер-азаматтар бəтуəлi сөзге көңілі толып, үйдi-үйiне тарасқан. Сұлтанбек тонын кереге басына iлiп, төрдегi көрпешеге жантайып жата кеттi. Əлiгiнде үйден шығардағы өрекпiген көңiлi сабасына түсер емес. Сырттағы дабыр-дұбыр əңгімені құлағы шалған анасы:

	– Сендердiң бұл əрекеттерiң ауыл шетiне кiрген жолбарысты қолына бақан алып, жасқап қуғанмен бiрдей. Өшiккен арыстан ертең ұяластарын ертiп келiп, бүкiл ауылға ойран салмасына кiм кепiл!? – дедi.

	– Ойран сала ма, салмай ма, басқа түскен кезде көре жатармыз. Қарсы əрекет етпесек, басымызға шығып барады.

	– Мұндай көзсiз батырлықтың ертелi-кеш əйтеуiр, орға жығары анық. Ордалы жылан көптiгiн жасамай қоймайды. Жауыққан дұшпан айласын асырады. Олардың қолындағы күш-қуаты жетерлік. Қолдап-корғайтыны да мықты. Адам деген алды-артын байқауы керек қой.

	Анасының ел қамынан көрi ұлының бас амандығын ойлап, қабырғасы қайысады. «Ер жетiп отырған қос ұлыңның басын құрап, оңаша отау етiп шығару керек» деп құлаққағыс еткенi бар. Ел аман, жұрт тыныш тұрса, қос құлыны да үйлi-баранды болар. Барлық қуанышы мен ренiшiн бөлiсiп келе жатқан елi аман болсын. Сезiмтал ана жүрегi кешегi ел десе елпең қағып тұратын марқұм шалының соңынан қалған ұлдың елгезектiгiнен кей-кейде жүрегi секем алып қалады. Қасындағы жамағайыны үшiн отқа да, суға да түсуге дайын тұратын бауырмалдығынан түптiң түбiнде опық жейді ме деп қауiп етедi. Отбасының тыныштығы мен бала-шаға, немерелерiнiң амандығын қай ана ойламасын?

	Сол күнгi оқиғадан кейiн ел iшiнде: «Несiн айтасың, Он екiншi ауылдағылар өкiметтiң салығын төлеуден үзiлдiкесiлдi бас тартыпты. Алым-салық жинауға келген өкiмет адамдарын атына терiс мiнгiзiп, қайтарып жiберiптi» деген қауесет шықты. Бұл сөздiң Кəпiр Мұсанның тiсiнен шыққанын, түймедейдi түйедей етiп, Он екiншi ауылға топырақ шашып, араға от жағу үшiн жасаған құйтырқы əрекетi екенiн бiледi. Абырой болғанда, сол жолы ауылдағылар сабыр сақтап, қақтығысқа бармады. «Жаман айтпай жақсы жоқ», егер шоқпар сiлтесiп, мылтық атылғанда аңдысқан екi жақтың арасында от тұтанып кетер ме едi? Кəпiр Мұсанның қанша дабыратқанымен, ешбiр айғақты iс болмаған соң, бiртiндеп соңы ескiрсе де бұл оқиға жақсылықтың нышаны емес едi. Арадағы үнсiздiк əр айдың тоғысында болатын алай-түлей борасынның қарсаңындағы тылсым тыныштық, өларашақ болып көрiнген.

	Өзге ауылға барып жүрiп, бас көтерер азаматтарымен тiлдесiп, олардың да пиғыл-ниетiн байқаған. Қай ауылдың да əбден зықысы шыққан. Салық жинаушыларды кiрпiдей жиырылып қарсы алады. Олар да Онекiншi ауылдағы кикілжіңді естiп, айызы қанғанын айтады.

	– Бiз де жүгенсiз кеткен сол алым-салықтан бас тартқалы отырмыз. Бала-шағаның күнделiктi үнем еткен азық-түлiгi тақырланып барады. Не де болса, ауыл-ауыл хабар алып, байланысып отырғаны мақұл! – деп Сағындық əйтеуiр, тықырдың таяп келе жатқанын сездiрген.

	Бұл ауылда да кiжiнiп, жұдырығын түйгендер жетерлiк екен. «Аттан!» деген дауыс қайдан шығады» деп елеңдеп жүргенге Сағындық сияқты сөзiнiң дуасы барлар тоқтам салып отыр. Елдiң бəрiне бірдей дабыра етiп айта бермейтiн iшкi сырын да шетқақпайлап жеткiзген. Сырмiнез жандардың мiнiске жарамды атын жемдеп, жарау күйде ұстау керек екенiн, оқ шығаруға жарайтын қаруын жөндетiп, оқ-дəрiсiн сайлап қоюды да тапсырған. Бұл ауылдан атқа жарамды, қолына шоқпар, бесақа алып шығуға шамасы келетiн отызға тарта ер-азаматтың басы құралатын сыңайы бар.

	Сұлтанбектiң ауылындағы еркек кiндiктiң бас-аяғы жиырмадан асып жығылады. Келешегiнен үміт күтіп отырған өзiнiң қос ұлы – Сарман мен Нұрман қатарлы өрiм жастарды жiгiт санатына қоспай отыр. Бастарына қандай пəлекет төнсе де өздерi көтерiп алуы тиiс. Сол қатарға қосылуға жарайтындардың тең жартысында мiнiс аты жоқ. Барының күтiмi келiспеген, жем-шөптен таршылық көрiп, ыңыршығы айналып, қабырғасы сай-сай болған жүдеу аттар. Үйiрден бөлiнiп, оқшау жайылатын дөнен, құнан, жабағы-тайдан бұт артуға жарайтын қылқұйрықты жануарлар əлдеқалай күн туа қалғанда кəдеге жарар деген ойдан да кенде емес. Бiрақ, олар да аздық етедi. Атан, түйеге екеу-екеуден мінгессе əйтеуiр, адам қарасын көбейтуге болады.

	Өткеніне барлау жасап, ертеңiн шолған адам ойының жүйрiктiгiне қайраң қалады. Тек өзi емес, келешектен үмiтi бар жұмыр басты пенденiң бəрi осылай ойласа керек. Мырзахметтiң ауылындағы ер-азаматтар да құлағын түріп, сергек отыр. Ортадан қаржы жиып, қару-жарақ қамтып келуге Түркiстанның базарына арнайы адам да жіберіпті. Бiрдiекiлi түйе мен мүйiздi iрi қарасын мiніске жарамды атқа айырбастаған да бар екен. Кешелi берi жақын ауылды аралап, жағдайын бiлiп қайтқан Сұлтанбек көп жайтты көңiлге түйген. Ел iшiнде бұрын-сонды байқалмаған қозғалыстың барын сездi. Ендiгi жерде өздерi де қаннен-қаперсiз, қол қусырып отыра бермеу керек. Ауылға келiсiмен сыр сақтайдыау деген жандарға жолығып, өзге ауылдағы жаңалықты құлағдар етiп, өздерiнiң де əрекетсiз отыруға болмайтынын шетқақпайлап жеткiздi. Бəрiнiң басын қосып, кеңес құруға сырт көзден тайсақтап, əрi көпшiлiктiң тынышын алмауды ойлап, сенiмді деген жандармен жеке-жеке жолықты. Мiнiс көлiгi жоғына жарамды ат табуға сырт жердегi ағайынтуыс, көңiл жақынын жағалап, қару iздестiруді де ескерттi. Сұлтанбектiң сөзiне сергек құлақ түрiп, ертелi-кеш осы тақылеттес əңгiменiң айтыларын күтiп жүргенiн сездiрiп, елпеңденсiп қалғаны болды. Қанаттас жатқан ауылдардың мұң-мұқтажы мен ой-мақсаты бiр арнаға тоғысып, тiлектес болғаны көңiлге дем берген. «Бiз жалғыз емес екенбiз. Ниет қосатын, басқа түскен қиындықты бiрлесiп көтеретiн елжұрт бар екен» деген ой еңселерiн көтерiп тастады.

	Қарсы жақтың iшiн тартып, тым-тырыс қалғанының сыры көп кешікпей мəлiм болды. Жоғары жақпен келiскен шаруа болса керек, Кəпiр Мұса топ белсендi мен милиция қызметкерiн ертіп келіп, Өтеғұлдың үйiн басып қалды. Əйшайға қаратпай, бала-шағасын шулатып, Өтеғұлдың қолына кiсен салып, сыртқа дедектетiп алып шықты. Ауыл ортасында өзгелерге сұс көрсетіп, қора есiгiн сындырып, бар малын айдап шықты. Сырттағы улыған-шулыған дауысты естiген Сұлтанбек солай қарай беттедi.

	– Осы сен-ақ елден ерек шошайып көрiне беретiн болдыңау!? Дау-дамайға басыңды тыға бермей, жайыңа отырсаңшы! – деп анасының кейiстiк бiлдiргенiне қарамастан сыртқа шығып кеткен.

	Ауылдағы бас көтерер ер азаматты бiрiктiрмек болып, бiраз шаруаны қайырып тастағанда, үйде бұғып қалуды жөн көрмеген. Сұлтанбек төбе көрсеткенде есiк-есiктiң жапсарынан сығалаған ер-азаматтар да үй-үйден үздік-создық шықты. Жан-жақтан өздерiне қарай беттеп келе жатқандарды көрген белсендi мен милиция қызметкерлерi қаруын оңтайға алып, қарсы қарап, тұра қалысты. Сұлтанбек құрқол келе жатқанда өзгелер де тон-шекпенiн киiп, қамсыз шыққан. Қарулы топқа бəрi бiр мезетте жақын келдi. Жиналғанның қауқарсыз екенiн көрген Кəпiр Мұса ат үстiнде шаптығып сөйлеп кеттi:

	– Өкiметтiң шығарған заң-зəкүнi қалайда орындалуы тиiс. Бiз сол заң-зəкүннiң орындалуын қадағалау үшiн жүрген жанбыз. Кiмде-кiм заң талабын құлақ аспайды екен, ешқандай аяушылық болмайды!

	Сұлтанбек бұл жолы да Кəпiр Мұсадан сескенбей, айылын жимай сөйледi:

	– Сенiң заң-зəкүнiң Өтеғұлдың құлынды биесiн тартып алу үшiн қажет пе? «Құлынды биенiң орнына қорадағы майда малдан керегiңді ал» деп келiсiмiн бермеп пе едi?

	– Əй, Сұлтанбек, саған тағы да ескертемiн! Қисынсыз жерге қыстырыла бермегенiң жөн. Көпе-көрнеу қорадағы малын жасырып, ауыл шаруашылық книгасына жаздырмай қалудың қылмыс екенiн саған қалай түсiндiрсем екен? Əлiптi таяқ деп бiлмейтiн сендей сауатсыз миғұланы күннiң жарығына қарай тартсақ, өңшең топасты соңыңнан ертiп, қараңғы түнекке қарай бастайсың да тұрасың! – дедi Кəпiр Мұса қамышы шошаңдатып.

	Сұлтанбектiң жақ етi тобылғының безiндей бiлеуленiп, денесi терiсiне сыймай, шытынап тұрды. Соңынан ерткен қарулы топты арқа сүйеп, есiрiп сөйлеген Кəпiр Мұсаның жағасынан ала түсіп, жерге атып ұрып, тiзесiн кеудесiне салып, езгiлеуге шамасы келер еді. Егер шалт қимыл көрсетсе ауылдастары да жапа-тармағай ұмтылып, қару атылып, бостан-босқа қан төгiлерiн сезiп, өзiн əзер ұстады.

	– Қолына кiсен салатындай Өтеғұл ағам кiсi қанын мойнына жүктемеген шығар!? – деген Сарман əкесінің ығымен қарулы топтан сескенбей сөйледі.

	– Əй, иттiң күшiгi! Босқа шəуiлдемей, жайыңа тұр! Қаршадай басыңмен кiсiге ақыл айтуға жарап қалғансың ба? – деп Кəпiр Мұса Сарманға қарап шаптыға сөйледi.

	Қарсы жауап айтуға оқталған Сарман əкесiнiң қасқабағына қарап, сөзден тосылды. Өтеғұлға араша түсуге келгеннiң мысын бастым деп ойласа керек, Кəпір Мұса қамышысын шошаңдатып, екпіндеп сөйлеп кеттi:

	– Кiмде-кiм өкiмет бекiткен ауыл шаруашылығы салығынан бас тартатын болса, социалды шаруашылықтың қас жауы – қылмыскер ретінде танылып, түрмеге жабылатын болады. Бүгiн мына қорадағы малын жасырған Өтеғұлдың басына түскен жағдай өзгелерге сабақ болуы тиiс! – деп қайталап айта беретiн, əңгiме арасындағы тұздық сөзiн пысықтап қойды.

	– Сол құлынды биенi қайтарсақ, Өтеғұл ағаны босатар ма едiңiз? – деген Сарманның дауысы тағы естiлдi.

	– Жоқ, болмайды! Құлынды биенi қасақана жасырғаны туралы протокол толтырылып, Өтеғұлдың өзi қылмысын мойындап, қолын қойып бердi. Ендiгi жерде қылмыстық iсi аудандық милиция бөлiмiне тапсырылып, тергеуге өтетiн болады. Ал, біз кеттiк! Ананы алдарыңа салып, айдаңдар! – деп Кəпiр Мұса атын тебiндi.

	Ебiл-дебiлi шығып жылаған əйелi Өтеғұлдың иығына қысқа қара тонын жауып, басына бөркiн кигiздi. Кісендеулі қолын жеңiне сұғындыра алмаған Өтеғұлдың түймесiн əйелі сыртынан салды.

	– Осынша азапқа салатындай не жаздық, құдай-ау!? Соңында қалған шиеттей балалары қалай күн көрмек? Кəпiр Мұса, құдай бар болса екi дүниеде көгермессiң? – деп Сырғаш аңырап қала бердi.

	Басқа түскен ауыртпалықты қайыспай көтерiп келе жатқан төзiмдi əйел жаны ышқынғанда іштегі запыранды ақтарып салды. Əйелдердiң қарғап-сiлегенiне етi үйренген Кəпiр Мұса: «Қарғысың қара басыңа келсiн!» деп, атының сауырынан сипай қамышылап, кетiп бара жатты.

	Қарулы топты ұзатып салған Сұлтанбектер iштен тынып, үйдi-үйiне тарасты. Əкесiнiң соңынан ерген Сарман:

	– Жағдай мұншалықты ушықпай тұрғанда тiгiсiн жатқызып жiберуге болмас па едi? – дедi ақырын ғана.

	Сұлтанбек ұлының сөз астарын түсiнді. Құлынды биеге бола араша түсе алмай, тапа-тал түсте ауылдағы ер-азаматтың қолына кiсен салдырып, айдатып жiбергенге намыстанып келеді. Сол құлынды биенiң ертерек көзiн жоюға əкесiнiң ақыл қосқанын бiлетiн сияқты. Өтеғұлдың салығын елге шашып, қала бердi, өзi-ақ төлей салса да үйдегi үнем таусылып қалмас едi. Ендi мiне, соңы үлкен дау-дамайға ұласып, ел-жұртқа дабыра болып кеттi. Ұлының намысқойлығы мен ауылдасқа жаны ашып, арыдан ойлаған зеректiгiне iшi жылып қалды. Жағдайдың мұншалықты насырға шабарын өзі де ойламаған. Бəрiнен де Сырғаштың ышқынып айтқан сөзi шымбайына қатты батты. Сол күнгi оқиғадан кейiн ауылдағылардың iшiне қан қатқан. Көңiлдерiн күптi ет кен дүдəмал ойдан арылып, қалай қарай бет бұрып, əрекет ету керектiгi айқындалып қалған. Ендiгi жерде тайсақтай берудiң қажетi шамалы. Жұмыр басты пендеге ертелi-кеш бiр өлiм. Ел басына төнген қара бұлтты серпiп тастар кездiң таяп қалғанын сезді.

	Белсендiлер өзге ауылдан да əртүрлi сылтаумен бiрдiекiлi адамды тұтқынға алады. Мырзахмет пен Сағындықтың, өзге де бас көтерер жандардың қаны қарайып, ойын ашық білдіруге көшті.

	* * *

	Бұл өңiрдi ел «Сатыбалдының құмы» деп атайды. Ертеректе осы құмды жайлаған дəулеттi жанның құтты қонысы болса керек. Төңiрегiн биiк қобы қоршаған, шүңейт табанынан қазылған құдығы бар, малға да, жанға да жайлы, қалың елден тысқары қоныста көп жылдан берi Жауғаштың Омары отырады. Небiр қытымыр қыстағы ақшұнақ боран бұл ауылға қатерлi емес. Түңлiксiз үйдей ықтасын, шаруаға жайлы құтты қонысқа Омар ағайындарымен бауыр басқан.

	Салықбай мерген қарагер атын көп көлiктiң қатарына шылбырынан байлап, ауыздығын алмастан, жүген ұшынан ер басына қаңтарып қойды.

	Ортадағы темiр пешке от жағылмаса да көпшiлiктiң демiмен үй-iшi ұядай жылы. Иiн тiресiп отырғандармен қол алысып амандасып, төмендеу келiп жайғасты. Алдын-ала шақырылған жанның көпшілігі жиылған сыңайлы. Бүгiнгi əңгiме салқын басталды. Ортақ əңгiме өзегі қару-жараққа тiреле бердi:

	– Аң-құс атып жүрген мылтықты адамға кезенуге бола ма? – деген көпшiлiк ішінен тосын сауал естіліп қалды.

	Көпшілік Ауған тəуiпке қарап, бəтуалы сөз күттi.

	– Ешбiр күнəң жоқ болып тұрып, пиғылы бұзық жан нақақтан-нақақ өлтiруге бет алғанда шыбын жаныңды қорғау үшiн неге кезенбеске!? – дедi тəуiп.

	– Қырғын соғыста да екi жақ бiр-бiрiн атып, мерт етіп жатады емес пе?

	– Иə, соғыста оқ тиiп, найзаға шаншылып, қылышқа туралып өлгеннiң бəрi шейт болып есептеледi.

	Сұлтанбек əңгiме желісін негiзгi арнаға қарай бұрды:

	– «Мал ашуы – жан ашуы», тiрнектеп жиған балашағаның несiбесiн көлденең келген көк аттының алдына салып берiп, қол қусырып отыра бергенiмiз жараспас. Қалайда ел – елдiгiн танытуы керек. Тым болмағанда арамыздан шыққан шолақ белсендiлердiң айылын жиятындай əрекет етуiмiз керек!

	– Жөн сөз! Айтқанын бұлжытпай орындап, айдауына жүре беретiн болсақ, олар не iстемейдi? Момын елде тығулы жатқан сарқылмас қазына бар деп ойлайды ма? Халықтың ырзық-несiбесiне қолын шеңгелдеп салудан айныр емес! – дедi Əлi сөзге араласып.

	Жаңа өкiмет орнағалы ол да бай-манаптың санаты на жатқызылып, шақшадай басы шарадай болып, отырса опақ, тұрса сопақ, көзтүрткiге айналғанның бiрi. Байлықтың ақылға келерiн, бiр малының басын екеу етiп, ұзақ жыл тiрнектеп жинаумен дəулетi артқанын, қасындағы кембағал кедейге жүк артатын түйе, сауынға бие, ашқұрсақ отырғанға майда тұяқ мал үлестіріп, жалшы-жақыбайдың ақысын уақытылы берiп, төңiрегiне қауымдап отырғанын айтып, шағымданғанын белсенділер құлағына ілмейді. Еңбекпен келген мал мен дəулет басына сор болып жабысып, шапағатын көргендердің біразы терiс айналып кеткенде кеудесiнде намысы барлардың қатарына қосылғалы жандүниесi тыншып жүр.

	– Сол белсенiп жүргендердi тəубасына келтiруге болады! – дедi Өтемiс үнсiздiктi бұзып.

	Назар аударған көпшілік: «Қалайша?» деген сауалды қарсы қоя алмай дағдарып қалған.

	– Олар жалғыз-жарым емес, қолтығынан демейтiнi бар. Соларға арқа сүйеп, момын елге қырғидай тиiп отырған жоқ па?

	– Белсендiлер арқа сүйеген өкiмет адамының намысына тиедi екенбiз деп жүре бергенімен, елдiң өзегiн өртеген запыран ертелi-кеш сыртқа шықпай қоймайды!

	– Иə, бұл асығып-аптығатын шаруа емес. Көп бо лып, қабырғамызбен кеңесейiк. Байыбына жетпей, көзсiз тəуекелге барудың соңы орны толмас өкiнiшке ұрындырады! – дедi манадан елдiң əңгiмесiн үнсiз тыңдап отырған Сұлтанбек сөзге араласып.

	– Айтқан сөзiң орынды. Белсендiлерден забыр көріп, өзегiн өрт шалған бiз ғана емес. Алыс-жақын елдiң жағдайын бiлейiк. «Ақылдасып пiшкен тон келте болмас». Бiр жағадан бас, бiр жеңнен қол шығарып, үлкен шаруаға қол ұрған жағдайдың өзінде, сенген көпшіліктің бəрi бірдей дүрмекке қосыла қояр деймісің? Сондықтан төңiрегiмiздегi елдiң оймақсатын алдын-ала болжап, тамыр соғысын бiлiп алғанның залалы бола қоймас! – дедi Асадулла тəуiп.

	– «Жартытөбе», «Үштөбе», Бабата мен «Құмкенттегі» елдің де шолақ белсендiлердiң зорлық-зомбылығынан жүрегi қарайып отыр! – дедi Сапарқожа.

	– Қаратаудың арғы бетiндегі Түркiстан, одан төмен Сыр бойындағы Жаңақорған, Шиелi елінiң де ой-мақсатын бiлу керек. «Сауысқанды», «Ақсүмбе», «Қарағұр» бойын, «Қозмолдақ», «Сызғандағы» елдiң тамырын басып көрген де жөн-ау! Төскейде малымыз, төсекте басымыз қосылған, iргемiз ажырамай келе жатқан елдiң игi жақсыларымен тiлдесу керек. Одан бөлек Мойынқұм, Көкшеқұмның жықпылжықпыл қойнауын, Шудың бойын, арғысы «Жетiқоңырдың» құмына дейiн қыстап отырған елдi аралап өткен жөн. Төменгi Сарысу бойындағы ағайындармен де хабарласу керек. Ұзынқұлақтан естуiмiзше – ол жақтағы ел iшiне де лаң кiрiп, өкiмет адамдарына деген iшкi қыжылы бар көрiнедi! – дедi Сұлтанбек.

	Асадулла тəуiп күзге салым жер қара, күн жылыда Сарысу, Талас бойын, Меркеге дейiн аралаған сапарынан көргенбiлгенiн əңгiмеледi. Қалың қоныстанған елдiң күнкөрiс көзi – төрт түлiк малын «Берсең – қолыңнан, бермесең

	– жолыңнан» деп бас салып, қорасынан айдап əкеткенін, қарсылық көрсеткенін абақтыға жапқанын айтып бердi.

	«Жарға бiткен жантаққа жанынан безген түйе ғана мойнын созады», тəуекел iске бел буып шықпаса болмас.

	Жүрексiнiп жүре бергенiмен, жау сыңайы жаман, момын елдiң шабынан түртiп, ышқындырып барады.

	Бас қосқандар күнi ертең елдiң iш қыжылы, наразылығы шегiне жете келе, қарулы қақтығысқа, қан төгiске ұласарын сезбей-бiлмей отырған жоқ. Оның бетiн аулақ етсiн. Əйтеуiр, қалың ел бас көтерiп, наразылығын бiлдiрсе, шектен тыс басынып кеткендер ығып, тəубесiне келіп, көпшіліктің тынысы ашылып, еңсесiн көтерер едi деген үмiтi де жоқ емес.

	Жауғаштың Омары бұл күнге алдын-ала қам жасапты. Көпшiлiк сыртқа шыққанда есiк алдындағы ошақта от алаулап, қазанның буы бұрқырап жатты. Ауыл-ауыл соғым басына шақырысып, арқа-жарқа болып жататын бастапқы тоқсандағы жүгi ауыр əңгiменiң соңын жеңiлдеткiсi келген Омардың ойын көпшiлiк сезген.

	– Соғым шүйгiн болсын! – деп тəуiп бата бердi.

	– Қанша қысқанмен, бейшара халық пейiлiн кеңге салумен келедi. Əбден араласып-құраласып қалған ел жарлыжақыбайын қолтығынан сүйеп, «Шықпа жаным, шықпа» деп, жыртығын жамап, үзiлгенiн жалғап, илалаумен келедi! – дедi Сапарқожа дəмге қарап.

	Сырттағы қара суыққа бой алдырғандар еттен құмартып алды. Шықшыты бүлкiлдеп, маңдайы жiпсiп, ниетi түзу, көңiлi жақын жандардың шаңырақ астында ас iшуi көңiлге демеу бередi. Еттен кейiн қысырақтың қымызы сырлы тостақпен жағалап өттi. Тəуiп ұзақ дұға оқыды.

	– Жаратушы иемiздiң ақ жолындағы ниетiмiздi тəңiр оңғарсын! – деп аяқтап, бетiн сипады.

	«Сатыбалдының құмында» Омардың шаңырағында бас қосқандар бəтуаға келiп, əркiм жүктелген шаруаны атқаруға iштей бекiнiп тарасты. Келесi басқосудың қашан, қай жерде өтетiнi туралы алдын-ала хабарланатын болды.

	Араларында Сұлтанбек, Салықбай, Рүстембек, Ыбырай бар, топ аттылы құм iшiмен жорытып, қайтып келе жатты. Тыңайып қалған көлiктерi үзеңгi қағыстырып, танауынан жеңiл бу атқылайды. Ат үстiндегiлер жылы киiнiп алған. Бiразының сеңсең тон, түлкi тымақ, саптама етiгі бар. Құмға алғашқы түскен қырбық қар қара жердi алашұбар етiп көрсетедi. Қобы-қобы күнес бетiнiң қары ери бастаған. Қарсы беттен соққан ызғырық жел ат екпiнiмен күшейiп, аздап беттi шымшылайды. Аттылылар тiлдескенде жүзiн бiрбiрiне бұрып алады.

	Төменнен жоғары өрлеп келе жатқан салт аттылының қарасы көрiндi. Арақашықтық бiртiндеп қысқарып, есiк пен төрдей жақын келгенде көпшілік жалғыз жолаушыны таныды. Қысастығы мен тiзесi өткен ел «Кəпiр Мұса» атап кеткен белсендi топ аттылыдан ыққан жоқ. Жүзтаныс жандар қол берiп, iзет көрсетер деген оймен ат тiзгiнiн теткiп, аялдай бердi. Араларындағы ересегі Рүстембек басын изеп, ишарат жасап, өзгелерi ерде шiренiп отырды.

	– Иə, бастарың қосылып, желе-жортып қайдан келесiңдер? Ойдан-қырдан жиылып, мəслихат құрып, емiнеркiн жүретiн кез бе екен бұл? Тiптi, кiсiмен жөндеп амандасқыларың да келмейдi? – дедi Кəпiр Мұса аттылы жандардан қаймықпастан.

	– Мына тұрған бiразымыздан жасың кiшi! Əрi жалғызжарым жан жолда ұшырасқан көпке бұрын сəлем беруі керек! – дедi Ыбырай.

	– Кiмге қалай сəлем берудi ешкiмнен сұрамаймын! – деп Кəпiр Мұса жүгенге табан тiреп, шалқайып.

	Айдалада құм iшiнде ұшырасқан белсендi аттылылардан ығар емес. Аттылы кісілердің Кəпiр Мұсаға араздығы жетерлiк.

	– Сiңiрi шыққан кедейдiң төрт-бес қой-ешкiсiн бас-көз демей тартып алған сенен не қайыр, не үмiт күтуге болады? Ол байқұс барлық салығынан құтылған жоқ па едi!? – деген Ыбырай ауылдас жақыны үшiн қабырғасы қайыса сөйледi.

	– Өзi құтылса, Созақтағы ағаларының салықтан берешегi бар. Сол да сөз болып па?

	– Шиеттей бала-шағасының талғажау етiп отырған азынаулақ майда тұяғын сыпырып алған соң олардың күнi не болмақ? – дедi Ыбырай.

	– Онда менiң шаруам жоқ! Туысқаныңа жаның ашиды екен, ертерек қам жасауың керек едi! – дедi Кəпiр Мұса сызданып.

	Аттылы жандар Кəпiр Мұсамен арадағы əңгiме осылай ушығып кетер деп ойламаған.

	– Əй, қойыңдар! Екеуiңе не жетпейдi? – деп Рүстембек үлкендiк жолымен тоқтам айтқан болды.

	– Тап қазiр сендер мықты болып тұрсыңдар. Күнi ертең жынынан айырылған бақсыдай, бастарыңа зобалаң туарын ойлағыларың келмейдi-ау өзi!? Сонда көрермiз, сендердiң қалай-қалай мəймөнкiлегендерiңдi! – дедi Кəпiр Мұса алған бетiнен қайтпай.

	– Басымызға зобалаң туатындай бiз не бүлдiрiп қойыппыз, сонша!? Туа-бiттi шаруа халықтың арасында өсiп, елмен қоян-қолтық араласып келеміз. Бiр пендеге қиянат жасап, тiземiздi батырып көрмеппiз. Егер қиянатшыл болсақ, ел арасында жаман атымыз шығар едi! – дедi Сұлтанбек сабырлы қалпын сақтап.

	Оның əр сөзi қатардағы елге зəбiр-жаппа көрсетiп, жат пиғыл, қараулығымен мəлiм болған Кəпiр Мұсаға арналғанын серiктерi сезді.

	– Басымызға зобалаң тудыратын, мына сен бе? – дедi бойын ыза кернеген Ыбырай.

	Бiрге жолаушылап келе жатқан серiктерi Ыбырайдан шалт қимыл күтпеген. Ашуға булыққан ол қолындағы дырау қамшымен белсендiнiң басынан тартып жiбердi. Кəпiр Мұса жасқанып үлгердi. Қамышының ұшы қара тонының иығына сып ете қалды. Ыбырайдың түтiккен түрiнен ештеңеден тайынбасын сезген Кəпiр Мұса есiн жиып, атының тiзгiнiн керi бұрып, қашуға бет алғанда Ыбырайдың екiншi мəрте сiлтеген қамшысы ердiң соңын ала аттың сауырына тидi. Астындағы аты ытырыла жөнелiп, ер үстiндегi Кəпiр Мұса шалқая бере бойын тiктеп алды да, келген iзiмен керi қарай шаба жөнелдi. Жүйрiк аты екпiн алып, демде ұзап барады. Атын борбайлаған Ыбырай соңынан тұра шапты.

	– Неге состиып қарап тұрсыңдар? Қуыңдар соңынан! Құмнан шығармай қуып жетейiк! – деп Ыбырай дауыстап барады.

	Ойға қарай сынаптай сырғып, құйындап бара жатқан Кəпiр Мұсаның соңынан өзгелерi де жапа-тармағай шаба жөнелді.

	– Ыбырай, сенiң мұның бекер болды! – дедi Рүстембек топқа iлесiп шауып келе жатып. – «Ашу дұшпан, ақыл дос, ақылыңа ақыл қос» демеушi ме едi!?

	Қызбаланған Ыбырай алған бетiнен қайтар емес. Атын қамшылап, алға ентелей түседi.

	– Салықбай-ау, мылтығыңмен атып түсiрсеңшi! Көптiң көз жасы мен қарғысына қалған адам бұл! Ат, аяма! – дейдi алда шауып бара жатқан Ыбырай. – Бұл антұрғанның өлігiн жан баласына көрсетпей, құмның iшiне көмiп тастасақ та құдайдан сұрауы жоқ!

	Көз алдында қара тонының етегi желп-желп етiп бара жатқан жалғыз қараны ат үстiнен мылтық қарауылына алып, жалп еткiзуге болар едi. Мылтығына қол созбаған мерген дүрмектен қалмай келедi.

	– Еш болмаса астындағы атын атып, өзiн омақастыра құлатшы! Бiржола ұзап, ұстатпай кететiн болды ғой!

	Қуғыншылар Кəпiр Мұсаның астындағы құлагер айғырдың шабысына сыртынан қызығып келедi. Ботатiрсек аяғы жиырылып-серпiлiп, атқан оқтай зымырап барады. Жұмыр тұяғы қар аралас құмды жентек-жентек шашқан жүйрiктiң еңку-еңку шабысы ерiксiз көз арбайды. «Ниетi бұзық қарау адамның тақымында қор болған қайран жануар-ай!» деп ойлады мерген.

	– Өзiң атпайды екенсің, мылтығыңды бер! – дедi Ыбырай қатарласып шауып келе жатып.

	Шеткi жалдан асып, жазыққа iлiнсе қарасын көрсетпей кетеді. Арақашықтық бiртiндеп ұзап барады.

	– Қап, тiлеуi жаман немені-ай! Қармағымыздан құтылып кететiн болды-ау! Құм iшiнде, ел көзiнен таса жерде сəтімен көзiктiрiп едi! – деп Ыбырай пұшайман боп келе жатты.

	Оның көңiлi үшiн жалпақтап шапқан серіктері Кəпiр Мұса ұзап кеткенде атының екпiнiн басты. Шабысы жайсыз аттары лоқ-лоқ желiске салып, аралары iркес-тiркес созылды. Топ алдында оқшау келе жатқан Ыбырай:

	– Ананы қараңдар! Айттым ғой, құдай төбесiнен ұрды! – деп дауыстап, атын борбайлап, шаба жөнелдi.

	Көз ұшында құйындай ұшып бара жатқан құлагер ат сүрiнiп кетіп, омақаса құлады. Кəпiр Мұса атының басынан аса домалап кеттi. Аттылылар Ыбырайдың соңынан жапатармағай шапты.

	Есін жиған Кəпiр Мұса домалаған бас киiмiн алып, атына қарамастан жаяу қаша жөнелдi. Баялыш түбiндегi iнтiкешке алдыңғы аяғын тығып алған құлагердің тұлабойы дiрдек қағады. Əлгінде ғана шырадай жанған жанарының оты семiп, басын төмен салып тұр. Сауырына жабысқан шөп-шалам мен қар аралас құм қиыршығы ұсқынын кетiрiп тұр. Үздiк-создық шапқылап жеткендер құлагер атты ортаға алып тұрды. Ауырсынған тұяғын жерге тигiзер-тигiзбес көтерiп тұр. Ыбырай ауыздығын алып, кеуде қысқан тартпасын босатты.

	– Ей, жануарым-ай, жаны ашитын, имантаразы момын шаруа жан кезiккенде бағың ашылар ма едi!? Күнi кешеге дейiн бəйгенiң алдын бермеген қайран жүйрiгiм, жырыңды кəпiрдiң тақымында жалшының жауыр атындай ыңыршағың айналып, қор болдың-ау!? – деп Ыбырай жанашырлық бiлдiрдi.

	– Бұл жануар о баста қайдан келген, кiмнiң тұлпары едi? – деп сарады Сұлтанбек.

	– Сеңгiрбайдың құлынынан үкiлеп өсiрген аты емес пе? Күрең қасқа айғырдың көкшұбар биеден туған баласы. Салықты сұлтауратқан Кəпiр Мұса иесiнен тартып алған! – деп Ыбырай жүйрiктің жай-жапсарын айтып бердi.

	Жамбас сүйегi шодырайып, iшi тартылған, шоқтығы шығыңқы арғымақ аттың мына кейпi Кəпiр Мұсаға де ген ашу-ызаны өршiте түстi. Сынаптай сырғыған жалғыз қара көз ұшында безек қағып барады. Атын қамшылаған Ыбырай ойпаңға қарай шаба жөнелдi. Баялыш пен жүзген тұтаса өскен жазық алқаптан жол тауып, құйындай ұшады. Үстiндегi киiмiн ауырсынып, бұта түбiне қара тонын шешiп кетiптi. Ендi бiр жерде тымағы баялышқа iлiнiп қалыпты. Құлдырықтай жүгiрген жалғыз қара оң қапталға қарай бұрылып қашты. Жазыққа сұғынған құмның жатаған жалына бой тасалап, көз жаздырып, адастырып кеткiсi бар.

	Аттылылар оның алдын орағалы құмды жиектеп шапты. Əнi-мiнi дегенше жалғыз қара жатаған жалдан асып түстi. Ойпаңға қарай сусыма құмда құлап-тұрып, етекке түсiп, одан келесi жалға өрмеледi. Беткейге қайта өрлегенде аттары алқынып, кiбiртiктеп қалды. Тебініп, қамшылағанымен биiкке қарай жүрiсi баяулай берді. Биiк жалдан асып түссе, ойда Əбдiқайдың үйi барын бiлетiн Кəпiр Мұсаның сонда жетiп, жан сауғалағысы келгенін қуғыншылар сездi. Киiз үйдiң қарасы көрiнгеннен соңына жалтақ-жалтақ қараған Кəпір Мұса өкпесiн қолына алып, жүгiре бердi. Алдынан шабаланып үрiп шыққан төбеттi де қаперiне алмады. Жаны қысылған Кəпiр Мұса қараша үйдiң есiгiнен iшке кiрiп кеттi. Бұл кезде Жаңыл кемпiр ұршығын иiрiп, жалғыз отырған. Сырттан ит үрiп, осылай қарай келе жатқан адамның аяқ дыбысы естiлiп, iле-шала киiз үйдiң есiгiнен алқынып кiрiп келген жалаңбас Мұсаны жөппелемде танымай қалған.

	– Апа, апатай, менi жасыра көрiңiз! – дедi Кəпiр Мұса табалдырықта жан-жағына жалтақтай қарап тұрып.

	Бой тасалар ештеңе көзіне түспегенде дегбiрi кетiп, аттылы қуғыншының дүрсiлi таяп қалғанынан сасқалақтаған Кəпiр Мұса кемпiрдiң жамылып отырған етек-жеңi мол пiшiлген қасқыр iшiгiнiң көлкiлдеген етегiн көтере бере, зып берiп кiрiп кеттi. Кемпiрдiң белiн сақинадай орап, бүк түсiп жатып қалды.

	– Мынау қайтедi-ей? – деп Жаңыл орнынан тұрғалы алға итiніп, құрсаулап алған буылтық-буылтық ауыр денеден сытылып шыға алмады.

	– Ей, Əбдiқай! Ана антұрғанды шығар сыртқа! – деген Ыбырайдың өктем үнi естiлдi.

	Жөппелемде iштен жауап болмаған соң атынан түскен жандардың аяқ дыбысы естiлiп, топ кiсi iшке сау етiп, кiрiп келдi. Үй iшiне көз жүгiртiп, шоқиып отырған кемпiрден басқа жан көзге шалынбағанда есiк аузында состиып-состиып тұрып қалған.

	– Сұмпайының жасырынған жерiн қара! Əйел затының етегiне кiргенше, қара жердiң жарығына түскенiң артық емес пе едi!? – деп Ыбырай қамышысын оңтайлап, қасына тақай бергенде Жаңыл кемпiрдiң:

	– Тарт əрмен, қамышыңды! – деген даусы саңқ ете қалды. Шүңiрек жанарынан от ұшқыны атойлап тұр. – Шырылдаған торғай да ұшып келiп, жусан түбiн паналайды. Менiң де жусан құрлы қауқарым бар шығар!

	Табалдырық аузындағы ер-азаматтар ошарылып тұрып қалды.

	– Бұл да бiр үрiм-бұтақ өрбiтiп отырған, құдайдан үмiтi бар ата баласының шаңырағы. Төрiмнен көрiм жақын қалып, осы шаңырақтың оты өшпеуін тiлеп отырғанда еразамат бастарыңмен баса-көктеп келесіңдер! Барыңдар əрi, аулақ жүрiңдер! – дедi Жаңыл кемпiр есік аузындағыларға тiк қарап. Иығына жамылған iшiгi сырғып түсiп, сақинадай оралған Кəпiр Мұсаның былғары етiгiнiң өкшесi көрiнiп қалды. Жаңыл кемпiрдiң ашулы жүзінен қаймыққан қуғыншылардың екпiнi басылып, үн-түнсiз ошарылып тұрды. Кеше ғана кемпiрмен жылы сөйлесiп, қона-жатып кеткен Салықбай да назарын төмен салып, шегiншектеген күйі сыртқа беттедi. Өзгелер де үздiк-создық далаға шығып, есiк алдындағы аттарына қарай жүрдi. Малын қайырмалап, ауылдан ұзап кетсе керек, үй төңiрегiнен Əбдiқай көрiне қоймады. Олар атқа мiнiп, ауылдан ұзай бердi. Жаңыл кемпiрдiң Кəпiр Мұсаны қорғап қалу ниетi болмаған да шығар. Ойламаған жерден шаңыраққа баса-көктеп келгендерiне шамданып, қитығып қалды ма екен? Кəпiр Мұсаның бұл шаңыраққа бес бересi, алты аласы жоқ, сырт адам. Алды-артын ойламаған шалағай қадамдары сұмпайының пайдасына шешiлiп кеттi. Сəтiмен айдалада кезiккен белсендіден айырылып қалғанына өкiнiп келедi. Қолға түскенде өлтiрмесе де өлiмшi етiп, сүйегiне өшпестей таңба салып жiберер едi. Алдыңғы аяғын көтерген құлагер ат орнынан тапжылмай əлi тұр. Сексеуiл бұтағын шашасынан айналдыра қойған Ыбырай шылбырмен шаңдып, байлап тастады. Шауып келе жатқан жүйрік аттың аяғын қайшылап алса да бағы таярын бiлетiн жандар құлагердiң бұдан былайғы тағдырын ойлап. пұшайман жеді.

	«Осы халге душар болуыма сендер кiнəлiсiңдер» дегендей, жанары жасқа шыланған жануар басын төмен салып тұр.

	– Бұл жануарды ендi қайтеміз? – деп Сұлтанбек айғырдың төгiлген жалынан сипап, серiктерiне қарады.

	– Жетекке жарамайтындықтан осында қалады! – дедi Рүстембек. – Ерiн алып, бос жiберу керек. Əбдiқайдың көзіне түссе, бір амалын жасар!

	Далада саяқ қалған құлагер атқа жанашырлық білдірген жандар жолға түстi. Шаңырақтың тiлеуiн тiлеп отырған қарқарадай кемпiрдiң сөзiнен аса алмай, бетi қайтқанымен, Кəпiр Мұсаның iшiне қан қатқанын, ендi əрбiрiн көз қырына алып, тұқыртуды ойларын іштері сезедi. Қалың елдiң ашуызасы ушыға келе лап етiп тұтанатын, сыздауықтың аузы жарылатын шақ Кəпiр Мұсаны ат бауырына алып, қуған кезден өрттей қаулап кетпесiне кiм кепiл? Қалай дегенде де ел көзiнен таса, көңiлiнен жырақ айдаладағы осы тосын оқиға қара түнек бұлттың сауырын түрткен жай оғындай əсер еткен.

	* * *

	Келесi бас қосу Мойынқұмды қыстаған Сұлтанбектiң ауылында өттi. Бұл жиынға ат аяғы жететiн жерден көңiлдегi адам түгел жиналды. Кiсi күтiп алуға Сұлтанбек ерте бастан əзiрленген. Жалдың iшiне қосымша киiз үй тiктiрдi. Өзiне қарасты əулеттен iнiсi Əлiбектi басшы, қалғандарын қосшы етiп, дайындап қойды. Бозбала жiгiт болып өсiп қалған қос ұлы – Нұрман мен Сарман да «барып кел», «алып келмен» шапқылап жүр. Əйелi Орал абысын-ажын, келiн-кепшiктiң басын қосып, сырттағы ошақ басында ас қамымен жүр.

	Екi иығына екi кiсi мiнгендей жауырынды, ұзын бой лы, насаты денелi, тұқылдап сақал-мұрт қойған, қалың қасты, дөңгелек жүздi Сұлтанбек киiз үйлердiң арасын да жақындарына нұсқау берiп тұр. Жылқы iшiнен боз бие алдырып, белдеуге байлатты. Қонақтар түгел жиналғанда үлкендердiң батасын алмақ ойында бар. Одан бөлек сектiң етiн қазанға салдырып жатыр.

	Қыс ауасында ауылға ел жиып, көптiң үдесiнен шығудың оңай шаруа емес екенiн ескерткен де болған. «Тағы ненi бастағалы жүрсiн? «Көппен көрген ұлы той», оқшау көзге түспей-ақ, ел қатарлы жүрейiк» деген жанашыр жандардың сөзiне құлақ аспады. Қарғын судай iргенi кеулеп келе жатқан кесапатқа шыдас берiп, көнтақы мiнезге салып отыра берейiн десе намысы құрғыр жіберер емес. Ел басындағы қайғықасiретке араша түсуге ниет бiлдiрiп жүрген өзi тəрiзді əр ауылдан бас көтерiп шыққандар көңiлiне көп демеу.

	Күн сəскелiкке ауғанда биiк жалдан аттылы кiсiлер леклегiмен төмен түсiп келе жатқанда Сұлтанбектiң көңiлiне шуақ құйылып: «Е, тəңiрiм, қолға алған iсімізді оңғара көр!» деп iштей күбiрледi. Алғашқы келген – Ыбырай, Салықбай, Мырзахмет, Сағындық, Əлi бастаған топ. Кеше кешкiлiк осы төңiрекке жақын ауылға түнеп шығып, жайбарақат атқа қонып келе жатқан бетi екен. Керме маңында қарсы алған жiгiттер көлiктерiнiң тiзгiнiнен ұстап, аттан түсiрдi. Таяп келген Сұлтанбек қонақтармен жеке-жеке қол алысып, жайдары амандасты. Сарман мен Нұрман Салықбай мергеннiң қасына үйiрiле қалыпты. Мергеннiң ер басына iлген мылтығын ұстап көрiп, қызықтап қарайды.

	– Салықбай аға, жақсы келдiңiз! Күн суытқалы құмға кiрген киiктердiң тобыры дүркiреп, ары-берi жосып жүр. Олардың соңынан iлескен түз тағысы – қасқыр да биыл қалың! Ертең де ауылда болсаңыз, аңның мол жерiне ертiп барамыз! – дедi көзi күлiмдеген Сарман.

	– Сендер желөкпелiктi қоя тұрыңдар! Аң аулап, саятшылық құратын кез емес бұл! – деп Сұлтанбек ұлдарына тоқтам айтты.

	– «Көрiнген таудың алыстығы жоқ» деген, кеше ғана ойын соңында шауып жүрген қарасирақ балалар едi. Ендi мiне, соқтандай жiгiт болып өсiптi! – деп Салықбай екеуiне сүйсiнгенiн бiлдiрдi.

	– «Жас өспейдi ме, көкейдi теспейдi ме?». Елдiң ертеңi осылар! – деп Сағындық оның сөзiн қоштап қойды.

	Келген кiсiлер үлкен шаңырақта қарқарадай болып отырған кемпiрге сəлем бердi.

	– Ойдан-қырдан бастарың құралып, келiп қалыпсыңдар, тыныштық па, əйтеуiр? – деп кемпiр жақтырмаған сыңай танытты.

	– Көктемнiң шуағын күтiп, тонға оранып, қашанғы жата бермекпiз? Қыс ауасында өзiңiздей үлкен кiсiлерге сəлем берiп, жүз көрiсiп қайтқалы шыққан бетiмiз! – дедi Ыбырай.

	– Құдайдың жер аяғы кеңiген жазғытұрым кезiнде де үлкендерге сəлем берiп, жарытқандарың белгiлi!? Одан да шешең бақуат па, соны айт!

	– Бақуат! Анамыз да екi-үш кiсiнiң басы қосылса, сiз сияқты жақтырмайды! – дедi Ыбырай.

	– Қайдан жақтырсын?! Ол бейбақ бостан-босқа қауіптенер деймiсiң!? Үлкендер өткен өмiрде бастан кешкенiн айтып, кейiнгiнi сақтандырып отырады. «Арыстан айға шабамын деп мерт болыпты» дегендi естiп пе едiңдер?

	– Менiң анам да құдды сiздiң сөзiңiздi айтады! – дедi Ыбырай.

	– Ол кемпiр де бостан-бос сөйлемейтiн болар!? Үлкеннiң айтқанын құлаққа iлмейдi екенсiңдер, түптiң түбiнде опық жейсiңдер!

	– Апа, қарсы үйдегi пештiң отын жаңалап салып қойды. Сонда барып демалғаныңыз жөн! – деп Сарман əжесiн қолтығынан демеп, есiкке қарай алып жүрдi.

	– «Өзiң бiлме, бiлгеннiң тiлiн алма» дегендi естулерiң бар шығар!? Айту – бiздiң парыз! – дедi кемпiр есiктен шығып бара жатып.

	Бұл жолғы адам қарасы өткендегiден көп. Кейiннен қатарға қосылғандар да бар. Дүрмекке көппен бiрге қосылды ма, əлде белсендiлердiң тiзесi батып, басараздықпен келдi ме, ол жағы əзiрге беймағұлым. Намысы ортақ бөрiктiнiң қатарында жүргенді «Сен қалай келдiң?» деп тергеп, тексерiп жатқан ешкiм жоқ. Жаңадан қатарға қосылғандардың қандай пиғылмен жүргенi ертiп келгеннiң арына сын.

	Сұлтанбек, Асадулла, Мырзахмет, Салықбай, Сағындық сияқты iрi бастылар көңiлдегi жан жиналып болды-ау деген кезде негiзгi əңгiме желiсiн ортаға тастады. Алқалы жиындағы алғашқы сөздi Асадулла тəуiп бастады:

	– Райкөм, iсполкомдағы соңғы болған жиында көтерiлген əңгiме ауаны көңiл көншiрлiк емес. Аудан басшыларының айтуына қарағанда, Созақтағы елдiң колхозға ұжымдасып, отырықшылыққа айналуы өзге өңiрмен салыстырғанда сылбыр жүрiп жатқан көрінеді. Басшылар ендігі жерде колхозға еркiмен кiргiсi келмегендердiң мал-мүлкiн тəркiлеп, күш қолдануды қолға алмақ.

	– Елдiң басын қосып, түнемеге жатаққа малша иiрiп қамап, таңертең қорадағы қойша өргiзiп шығаратын, еркек пен əйелдi тоғытып, бiр көрпенiң астына жатқызатын ондай колхозының тап əкесiнiң аузын! Ата-бабамыздан берi сахараны емiн-еркiн жайлаған елдi ендi келiп бiр жерге топырлатқысы келгенiне

	көне қояр ма екенбiз! – деген көпшіліктін арасынан наразылығын білдірген жанның сөзi естiлдi.

	– Бiр есептен өкiметтiң бұл саясаты жөн сияқты. Далада малмен мал болып, қашанғы биттеп-құрттап жүре беремiз? Елдiң малын ықтиярынан тыс тартып алса, орталыққа шоғырланбасқа амалы қалмайды. Егер ел қауымдасып отырса, мектеп пен ем-дом жасайтын бəлнiсi ашып, балаларды оқытуға, ауру-сырқауды емдеуге мүмкiндiк туады. «Қызыл отауға», мəдениет ошағына барады, көппен араласып, жақсы мен жаманның парқын біледі. Өзiң ес бiлгелi далада малмен бiрге өстiң, ендi соңыңнан ерген балаларыңды мал еткiң келедi ме? – деген қарсы уəж айтушы табылды.

	– Өзiм үйде жоқ кезде «Қызыл отаудан» шақырушы келiп, бой жетiп отырған қызымды ертiп кетiптi. Қас қарайғанша қызым үйге оралмай, ұлым соңынан iздеп барса, ондағылар жөндi жауап берместен, өзiн көкала қойдай етiп, сабап жiберiптi. Қойшы, не керек, əлiгi «Қызыл отаудағылар» алақанға салып, аялап отырған қызымызға айуандық iс iстеген.

	– Он екiде бiр гүлi ашылмаған елдiң қызын бұзатын жыншайтанның ордасы, ондай «Қызыл отау» мен құлыбына есi дұрыс адам барады ма? – дедi Мырзахмет сөзге араласып.

	– Жə, жетер ендi! Одан да жөн сөзге көшейiк! – дедi Асадулла тəуiп сөзге араласып. – Созақта абақтыда жатқандардың жағдайынан кiмнiң хабары бар?

	– Елдi үркiтiп-қорқыту үшiн абақтыдағыларды əдейi ұстап отыр. Оларды тамақтан қысады, ұрып-соғып, азаптайды. Əйтеуiр, өздерiнiң құр сүлдесi қалған. Жуық арада оларды Түркiстанға алып кеткелi жатыр екен! – дедi Ыбырай.

	Алқақотан отырған жандарға мына хабар жайсыз естiлiп, сiлтiдей тына қалды. Осы кезге дейiн iстi болып, тау асырып,

	Түркiстанға айдап, алып кеткендердiң елге қайта оралғаны некен-саяқ. Үлкен жердiң қармағына iлiккен жанның iсi насырға шабатын түрі бар.

	– Күнi кеше абақтыға жапқан жандар түгiлi бұдан екi жыл бұрын жоғары жақтың ауылдық жердегi iрi байлардың мал-мүлкiн кəнпескелеп, жер аудару туралы қаулысына iлiгiп, ит жеккенге айдалған Созақтың отыз екi азаматынан да хабар-ошар болмай тұрған жоқ па? Сол қаулыда көрсетiлген төрт жүз iрi қара малы бар байлардың санатына жатқызатындай, олардың қолындағы мал саны аз емес пе едi!? Асыра сiлтеушiлiктiң бұдан асқан сорақы түрi жоқ шығар. Нақақтан-нақақ күйiп кеткен Абақтың Дайырбегi, Шағырдың Əлiсi, Отыншының Сыздығы, Оңдыбайдың Арыстанбегi, Мырзахметтiң Рамазаны, Исаның Жанəдiлi, Құдайбергеннiң Төреханы, Молдамұсаның Өскенбайы, Торжанның Төлепбегi, өзге де азаматтар арамызда аман-есен жүргенде момын ел мұншалықты күйзелмес едi-ау!? – деп Сағындық ойын білдірдi.

	– Мына елдiң шектен шыққан зорлық-зомбылыққа бұдан əрмен шыдас берер түрi жоқ. Өкiметтiң жоғарыдағы басшыларына кiсi жiберейiк. Жаңақорғанға аяғымыз iлiксе, арғы жағында Қызылорда жақын екен. Билiктiң тiзгiнiн ұстағандарға Терiскей елiнiң басындағы ауыр халдi ай тып түсiндiрейiк. Олар құлақ аспаса, арғы жағы Мəскеуге, Сталиннiң өзiне баруға талпыныс жасайық. Ақтөбеден өтсе, əрмен қарай Мəскеуi ұзақ емес білем! – дедi Асадулла тəуiп.

	– Қайда барсаң да Қорқыттың көрi. Жоғарыдағыларды қай оңған адам дейсiң? Олар да жергiлiктi жердегi құйыршықтарының сөзiн сөйлейдi! – дедi Мырзахмет.

	Қаратаудың етегiндегi «Қарағұр», «Қозмолдақ», «Сызған» ауылдарын аралап келген Сағындықтың сөзi көпшiлiкке жағымды естiлдi. Қаратау төңiрегiндегi Қоңыраттардың бас көтерер, елге сөзiн өткiзе алатын азаматтары – Нарыш, Иманбай, Құлдандармен жолыққанын айтты. Ол жақтағы ел де белсендi, жандайшаптарын айтақтатып қойған өкiмет саясатына наразы, iштен тынып отыр. Қорасында тiгерге тұяғы, сыпырасында ұны қалмаған елдiң алды ағайын-туыс сағалап, күнгейге қарай қоныс аударып үлгерiптi. Таудан асып, ар жақтағы елге сiңiсiп, өзегi талмас тiршiлiгiн жасап кеткiсi бар.

	Көпшiлiк ішінен Жаппарқұл «Қозмолдақ», «Сызғандағы» Саңғылдардың қай кезде қандай нұсқау болса шама-шарқы келгенше əрекет етуге бел байлап отырғанын, ойдағықырдағы ағайынның басын қосып, қабырғасымен кеңесiп, жұмылып жұдырық болуға серт байласқанын айтты.

	Əуелгiде ел iшiндегi күңкiл-сүңкiл алып-қашпа сөзден басталып, өртеңге тиген оттай қаулап келе жатқан мына əңгiменiң екпiнi жиылғандардың делебесiн қоздырды.

	Сарысу бойындағы ағайын арасында болып қайтқан Сұлтанбектiң сөзi де ширақ шықты. Кешегi күнге дейiн екi болыс ел болып, iргесi сөгiлмей келген халықтың берекесi кетiп-ақ қалған екен. Ол елдiң басына түскен нəубет Созақтағы жағдайдан бiр мысқал кем емес. Өкiметтiң сайқал саясатын бетке ұстап, момын елдiң жиған-тергенiн сыпырып-сиырып тауысып бiткенше билiк басындағылардың тыншитын түрі байқалмайды. Дəулетi бар деген жандардың өзi түтiн басының алым-салығын төлегенiмен, ет-бауыр жақынының борышын өтеймiн деп қорын сарқып алған. Күнделiктi iшетiн қатықсыз қара көжеге зар болып, көгенкөз балаларын қалай аман алып қалудың жолын таппай, битiн сығып, қанын жалап отырғандар бар. Өзге емес, өз араларынан шыққан жау – жандайшап белсендiлердiң басынғаны соншалық, əбден шектен шығып кеткен. Жаман айтпай жақсы жоқ, шыдамы таусылған ел бүйiрден айқай шыға қалғандай болса қолына iлiккен шоқпар, айырын алып, дүркiрей атқа қонуға дайын отыр.

	Қаратаудан асып Түркiстан, Жаңақорған, Шиелi төңiрегiндегi елдi аралап қайтқан Асадулла тəуiп кеңес өкiметi солақай саясатының халық наразылығын ушықтырып жiбергенiн, ел iшiндегi ахуалға алыс-жақын шетелдер де назар салып отырғанын айтты. Көршi өзбек, қарақалпақ, қырғыз, тəжiк халқы да өрмекшiнiң торына мықтап iлiккен. Исі мұсылманның мол шоғырланған Ташкент пен Бұхара, Хиуа мен Ферғананың, өзге өңiрдiң халқы кеңес өкiметiнiң жүргiзген зорлықшыл саясатына өлердей өш. Көмейi үлкен жайынның құлқынын қайтсек тойдырамыз деп арқа етi арша, борбай етi борша болып, əбден титықтап бiткен. Қарапайым халықтың тапқан-таянған ырзық-несiбесiн Ташкенттен, Шымкенттен жүк вагондарына тиеп, күндiз-түнi Мəскеуге қарай арттырып жатыр. Тамақтың тесiгiнен өтетiн азықтүлiктен бөлек алтын-күмiс, асыл зат, темiр-терсек, жүнтерi, аңның тұяғы мен мүйiзiне дейiн жөнелтедi екен. Осылайша елдiң маңдай терiмен тапқан ырзық-несiбесi өзгенiң құлқынына жұтылып кетiп жатыр. Ол жақта да қанауға түсiп, əбден қансырап бiткен халықтың мұң-мұқтажы мен мүшкiл халiн ойлаған азаматтар бас қосып, бiрiгiп əрекет жасаудың қамына кiрiскенiн естiген көпшiлiк: «Е, тəңiрiм, жар бола көр! Мұсылманның баласы нақақтан-нақақ азап шегiп отырғанда жаратушы иемiздiң ықыласы түспесiн бе!» деп желпiнiп қалды. Қазақ баласының титығына тиген нəубет пе десек, түбi бiр, тамыры ортақ халықтың ашу-ызасын қоздырып, ашындырып отыр екен. Көп болып жұмылса, басқа түскен бұл бəлекеттен құтылудың жолы табылар. Момын елдi қашанғы жылатсын? Көз жасын көрiп, еңсе көтерер күн туар деген үмiт оты көкейлерiнде маздап жанды.

	Асадулла тəуiп Түркiстандағы сенiмдi адамдармен байланысып тұрғанын, қандай да əрекетке қадам жасамас бұрын үлкен жердегi көзi ашық, көкiрегi ояу азаматтармен ақылдасып, кеңесiп алғанның артықтығы жоқ екенiн еске салды.

	Тəуіптен кейін «Жартытөбе», «Үштөбе», Бабатадан оралған Сапарқожа сөздi жалғап əкетiп, ол жақтағы елдiң бастыбасты адамымен сөйлесiп, ой-мақсатын бiлiп қайтқанын əңгiмеледi. Əбден тұншығып, езiлген елдiң намысқа тырысып, бас көтеру ниетiнен көрi бойын қорқыныш билеп алған. Ол ауылдардың бiраз адамы Ащысай кен орнының қара жұмысына жегiлiп, күнiн көрiп жүр. Кен орнына жұмыс бабымен Түркiстан мен Шымкенттен келетiн адам аяғы үзiлмейдi. Орталық жердегi қалыптасқан ахуал, өкiметiң ұстанған саясаты туралы насихаттың күштiлiгiнен болар, олар билiк басындағыларға қарсы əрекет етіп, дүрмекке қосылуға анау айтқан құлықты емес. Арасынан қаны қызып, оқшау шыққысы келгендi өзгесi қақпайлап, сабасына түсiреді. Қашанғы шыдап отырсын? Ертелi-кеш төзiмнiң де шегi бар, көп болып қабырғасымен кеңесiп, шешiмге келер.

	Сапарқожаның айтуы бойынша «Құмкенттiң» төрелерi де ел арасындағы əңгiмеден құлағдар. Бабатамен жапсарлас жатқан елде Сапарқожаны танитын жандардың оң қабақ танытып, жылы сөйлескенi де, кiрпiдей жиырылып, терiс айналғаны да болыпты. Тізесі батқан белсенділерге кектеніп жүрген Көкжал Барақтың ұрпағы – Темiрхан Сапарқожаның қасында серiк болып жүрiптi. Өзiне қарасты шаңырақтың бас көтерер азаматын бiрiктiрiп, дүрмекке қосылуға дайын отырған. Ауыл-ауылды аралаған Сапарқожаның пиғылын бiлген ауыл кеңес Құржан белсендiлердi ертiп келiп, қоқанлоққы көрсетедi. «Əй Құржан, сенiң бабаң Абылайхан дай-дай болған қазақтың басын қосып, бiр тудың астына бiрiктiрген жоқ па едi!? Ал, сенің ел iшiне бүлiк салғың келiп жүр! Мына Сапарқожа Шу бойындағы əкесiнiң моласын қырық жыл күзетiп отырған. Сол өңiрдi жайлаған Тамалардың қыршаңқы əңгiмесi құлағыңа əбден сiңiп, басын айналдырып алған екен. Бұл ауылда айтқаныңа көнiп, айдауыңа жүретiн ешкiм жоқ. Басың аман тұрғанда табаныңды жалтарт!» деп дөңайбат көрсетедi. «Сол Абылайхан бiрiктiрiп кеткен қазақтың басын мына аждаһа кеңес өкiметi ту талақай етiп, тұқымына тұз құйғалы тұрған жоқ па? «Малым жанымның садағасы, жаным арымның садағасы» деп күнкөрiс көзiне айналдырып, бала-шағасына нəпақа еткен қорадағы азынаулақ малынан айырылған халықтың құрып бiтпегенде несi қалады?» деген уəжiне құлақ асатын сыңайы бiлiнбейдi.

	«Кеңес өкiметi өлтiрмейдi» дегендi миына əбден құйып қойғаны сонша, ниеттес жандардың өзi белсендiлер жағына тайқып шығып, мұны əзiрейiлдей көредi. Белсендiлер Сапарқожаны ауылдан бiржола аластатып, шығандап қуып жiберудi ойлайды. Барған жерiне, бас сұққан үйiне өкшелеп кiрiп, аузынан шыққан əрбiр

	сөздi аңдып, ойындағыны айтқызбай қояды. Содан алға басқан қадамы артқа кетiп, көңiлдегiсiн көпке ашып айта алмай, пұшайман болып қайтады. Қашан ел шетiнен шығып кеткенше белсендiлер өкшелеп, соңынан ерiп жүреді. Сапарқожа ауыл аралағанда қасында жалғыз Темiрхан болыпты. «Шiркiн-ай, осындайда Абылай бабамыз тiрiлiп келсе, ұрпағының азғындалған, ездiгiне күйiнiп, ақырып атқа қонар едi-ау!» дейдi Темiрхан iштей күйiнiп. Оның сөзiне қарағанда, ол ауылды да шолақ белсендiлер сүлiкше сорып, титықтатып бiтіпті. «Өзiңнiң күнкөрiсiң қалай? Бала-шағаңның талғажау етері бар ма?» деп сұраған Сапарқожаға: «Қолдағы қорды тақырлап алғанмын. Өзiмiзге қарасты шаңырақтың алым-салығы үшiн үлестiрiп бергенмiн. Ет-бауыр жақынның шиеттей балалары тiсiн-тiсiне басып, аш отырғанда қалай шыдайын. Қазiр Мойынқұмның жал-жалын кезiп, аңға қақпан, тұзақ құрып, бұйырған нəпақаны терiп жеп жүрмiн. Төңiрегiмдегi əулеттегiлер əлi күнге қолыма қарап отыр» деп Темiрхан iшкi сырын жасырмай айтады. Ол жердiң белсендiлерi: «Тапқантаянғаныңды бере бер! Үйдегi үнем таусылса, «Береген қолым – алаған», кеңес өкiметi азық-түлiк жеткiзiп бередi» дегендi елдiң құлағына əбден сiңiрiп қойған.

	Ауыл-ауылдан естiлген күңкiл-сүңкiл əңгiме ұлғая келе елдiң жаппай наразылығына ұласатын түрi бар. Алым-салық жинауға келген белсендiлер мен милиция қызметкерлерiн бала-шаға, қатын-қалашқа дейiн əзiрейiлдей қарсы алатын болған. Бетiне қараған қорадағы азын-аулақ ақадал малын кiм еркiмен кiсi алдына салып бере қойсын? Шайпау мiнездi əйелдер қарғап-сiлеп, сөйлеп қалады.

	Туа-бiттi қызба, намысқой жанға бəле-жаланың үйiр сек келетiнi əлiмсақтан белгiлi. Қарсылық көрсеткендi белсендiлер алдына салып, айдап кетiп жатыр. Созақтағы абақтыға жабылғандардың қатары күннен-күнге артып келедi. Қалай дегенде де екi жақтың арасындағы жiк күннен күнге ашылып барады. Ымыраға келуден əлдеқашан кеткен. Билiк басындағылар қорғап-қолдаушыларына сенер. Қарапайым халық зорлық-зомбылыққа шыдай алмай, мiнез көрсетіп қалуға шақ тұр. Бұққан сайын сұға бергiсi келгенге кеудесiнде намысы барлар ертелi-кеш айбат көрсетері анық. Мал екеш мал да кеудесiнен жаны шығарда тұяғын серпедi.

	Ары-берi өткендер төменгi жалдағы Əбдiқайдың үйіне аялдап, атының белiн суытып алатын. Ендi ол жерге соғу қауiптi болып қалды. Арғы жағында Созақ қашық емес. Қызыл шəпкiлiлер атiзiн жиi салып, торуылдап жүредi. Салықбайлар соңғы соққанда Əбдiқайдан: «Өзiң айтқан отын салықтан құтылдың ба?» деп сұрағанда ол: «Түйеге жады салып, сарыжiгер сексеуiлдi Созақтағы Кəпiр Мұсаның үйiне түсiрiп берiп қайтқанмын» деп жауап берген. «Сексеуiл заготконторға түсiрiлу керек едi?» деген мерген күдік алып қалды. «Мұсанның өзi солай деп нұсқау берген. Заготконтордың басшысына айтып, ауыл сəбеттiң тiзiмiне iлiндiрiп, салықтан құтқарамын» деген сөзін айтты Əбдiқай. Бұл жерде қулықтың жатқанын Салықбайдың iшi сезген. «Алым-салықтан жиналған малдың қоңдысы Кəпiр Мұсаның қорасынан табылады» деген қауесеттi де құлағы шалған. Қылқұйрықты жылқының жүйрiгiн таңдап мiнiп, бетi жылтыраған əйелге көзiн тiккен сол найсаптың ас-қатығы мен тамызық отынына дейiн қара халықтың мойнында болғаны ма, сонда!?

	– Елге көрсеткен зорлық-зомбылығы үшiн оларды қойша бауыздау керек!

	– Олар адамнан, бiз малдан жаралыппыз ба? Қара халықты тiптi, мал құрлы көрмей қойды. Олар үшiн бiздiң барымыздан жоғымыз, тоқтығымыздан аштығымыз керек!

	– Жə, сабыр етiңдер! – деп манадан үнсiз отырған Асадулла тəуiп тəспi ұстаған қолын жоғары көтерiп, ишарат жасады. – «Ашу дұшпан, ақыл дос, ақылыңа ақыл қос», əзəзiл ашудың соңына ерiп, құр босқа арандап қалармыз. Алланың ақ жолынан тайқып, Құран Кəрiмдi тəрк еткiсi, жарық күнде жаратқан иемiздiң нұсқаған ақ жолынан тайдырғысы келген, дiнінен безген кəпiрлердiң қолында орасан күш бар. Терiскейдi жайлаған ат төбелiндей халықтың жер бетiн қара бұлттай қаптаған кəпiрлерге қарсы тұруға қауқарсыз екенiн есте ұстайық. Қандайда əрекетке бармас бұрын ақылға салып, көп болып кеңескенiмiз мақұл. Бiздiң əрқайсымызға сары алтындай сабыр керек екенiн естен шығармайық.

	Тəуiптiң бұл салдарлы сөзi көпшiлiкке тоқтам салып, ашу-ызаға жеңдiргендердi райынан қайтарған.

	– Қалай болғанда да бiздiң iсiмiз ақ. Асекең дұрыс айтады. Көп болып, қабырғамызбен кеңесiп, ақылға салып, пiшкен тон келте болмас! – деп Сапарқожа тəуiптi қолдап қойды.

	– Қадiрменді жарандар! Ағайын-туыс, жекжаттар! – дедi қонақтардың көңiлiн аулап, босағаға салым отырған Сұлтанбек сөзге араласып. Насаты денелi, аққұба өңдi, еңселi бойлы үй иесiнiң жанарындағы бөлекше ұшқынды көпшiлiк аңғарды. – Сырт жақтан хабар күтiп, елдiң ыңғайына қарап, аңысын аңдығанымыз жөн шығар. Дегенмен əрекетсiз, қол қусырып, бостан-босқа отыра беруге болмас. «Ал, көтерiлетiн болдық!» деген хабар жетсе, арық атқа жайдақ мiніп, қолға айыр, шоқпар алып, Созаққа қарай жапа-тармағай шаба жөнелгенiмiздi көрген өзге емес, өзiмiздiң бала-шаға, қатын-қалаш бетiн басып күлмейдi ме?

	– Дұрыс айтады! Екi аяқты адам түгiлi жыртқыш аңға да бес қаруын сайлап бару керек. Айласыз, қауқарсыз жанды жыртқыш та майып етедi.

	– Сонда не iстеуiмiз керек? Айыр, шоқпардан басқа оқ шығаратын қаруды қайдан алмақпыз?

	– Оқ-дəрiсiмен мылтықтың өзі əжептəуiр пұл тұрады. Iшер ас, киер киiмге жарымай отырған ел мылтықты қайдан сатып ала қойсын? – дедi Əлi.

	Манадан ашу-ызаға бой алдырғандар, шолақ белсендiлердiң басын шоқпармен ұрып, жармақ болып, құлшынып отырғандар суық қару туралы сөз қозғалғанда мəселенiң тым күрделi екенiне ой жiберiп тайсақтап, ұнжырғасы түсiп кеттi.

	– Ел iшiнде бар қаруды жинау керек. Кiсi аяғы жететiн жердегi ағайын-туыс, жекжат-жұрат, əйтеуiр, сөзi өтетiн жандардың оқ шығаруға жарайтын мылтығын ебiн тауып, қолға түсiруге тырысу керек! – дедi Өтемiс.

	– «Бөрiктiнiң намысы бiр», тектен-текке ұнжырғамыз түспесiн. Еңсемiздi тiк ұстайық! – дедi Сұлтанбектің үні өктем шығып. – Қаратаудың терiстігін қоныс еткен, жайлауымыз Бетбақдала, қыстауымыз Мойынқұм, мал соңында жүрiп, күнелткен момын елдiң «Халықты жарылқайды, теңдiкке қолын жеткiзедi» деп сенген өкiметi шолақ белсендiлерiн итше айтақтатып қойып, тiзесiн батырып барады. Олардың басынғаны сонша – ендi үйдегi қатын-қалаш, қыз-қырқынға дейiн ауыз салды. Араша түскендi көкала қойдай етiп сабап, Созақтың абақтысына жапты. Қыстың ақшұнақ боранында «Түйеңдi күзе, қойыңды қырқ! Жүн салығынан құтыл! Малыңды сойып, қатық өткiз! Астық бер!» деп апшымызды қуырып барады. Сiңiрi созылған көнтерлi ел мұндай қорлыққа қашанғы төзедi? Шыдамның да шегi бар. Сыздаған жараның аузы ертелi-кеш жарылары хақ. Өз басым нартəуекел iске белді бекем будым. Соңымнан ергiсi келетiндердi Созаққа бастап баруға қай кезде де дайынмын. Ендiгi жерде əр ауыл жiгiттерiн жинай берсiн!

	Көзсiз тəуекел iске бел буып, көпшiлiк арасынан суырылып шыққан Сұлтанбектiң сөзiнен кейiн сарсаңға түскен елдiң мұңын жоқтап, сыбанып шыққан ер азаматқа риза болған жандар даурығыса сөйлеп кеттi.

	– Ой, бəрекелдi! Ел басына күн туғанда белсенiп шығар осындай ер-азамат керек-ақ!

	– Қол бастайтын жаужүрек батыр шықса, соңынан еруге жарар жiгiт табылар!

	– Ел шетiне жау тигенде қолына найза ұстаған батыр бабаларымыздың ұрпағы осындай болса керек!

	– Ел аузында: «Сұлтанбек жiгiт кезiнде атан түйенi бiр өзi жыққан», «Түнде жылқы күзетiнде жүргенде барымташылар қол-аяғын матап-байлап кеткенде сексеуiлдi тамырымен көтерiп, ауылға келген» деген əңгiме рас па? – деп тосын сауал қойған да табылды.

	Сұлтанбек жымиып күлiп алып:

	– Отызға қараған кезім болса керек. Қыстық соғымға алып келген жарамды атанның басына жігіттер қап кигiзiп, аяғын байлап, жығып жатқанда арқаннан босап кетіп, мойнынан бұрап жыққаным бар. Ал, ендi үлкен сексеуiлдi тамырымен қопарып, ауылға келді деген бөстекі əңгiме! – деп жайдары жауап бердi.

	– Тəуекел iске бел будық екен, ортамыздан басшы сайлап алайық! Қалғанымыз қосшысы болып, айтқанын екi етпей, орындайтын болайық! – дедi Сапарқожа көпшiлiкке қарап.

	– Дұрыс айтады! Мұндай жанкештi iске қайтпас-қайсар ер керек! – дедi Ыбырай қызбалақтап.

	– Ал, ағайын, босқа даурықпайық! Мың қосшыға – бiр басшының керек екенi рас. Ата-баба дəстүрiмен арамыздан басшы болар хан сайлайық! – дедi Асадулла тəуiп.

	– Хан сайлағаны несi? Хандықтың дəуренi баяғыда өттi емес пе?

	– Тағы ненi бастады мынау!? Артық етемiз деп тыртық қылып алмасақ жарар осы!? – деген сөздер əр тұстан естiлiп жатты.

	– Дiнi мен ата салт-дəстүрінен безгендерге, қалың елдi Алла тағаланың ақ жолынан тайдырғысы келгендерге қарсы ымырасыз күресте хан сайлап алғанымыз жөн! – дедi Асадулла тəуiп бастапқы ойын қайталап.

	– Ал, ендеше, хан болуға кiм лайық!?

	– Арамызда хан болатын адам бар ма?

	– Ханды көпшiлiк болып сайлағанымыз мақұл! – деп даурығысып кеттi.

	– Хан болуға Сұлтанбек лайық! – дедi Асадулла тəуiп. Мұндай сөздi күтпеген Сұлтанбек жан-жағына қарап, қозғалақтап қалды.

	– Хандыққа сөзi өтiмдi, естияр жан болғаны мақұл! – дедi Сұлтанбек ойын бiлдiрiп.

	– Сен немене, жаспын деп отырмысың? Нар тəуекел iске ақылмен қоса, қайрат керек болып тұрған жоқ па? – дедi Сапарқожа.

	– Сапекең дұрыс айтады! Қожекеңдiкi жөн! Сұлтанбектен лайықты жанды көрiп отырған жоқпыз. Бойындағы күшқуатына ақылы сай келедi. Одан лайықты кiм бар, қане, айтыңдаршы!?

	– Сұлтанбек хан болсын! Сұлтанбектi хан сайлайық! – деген дауыстар жан-жақтан естiлiп жатты.

	Көпшiлiк даурығысып, қолдаған соң арадан қарсылық бiлдiрген жан болмады.

	– Жалғыз ханның қолынан не келедi? Оның жанында арқасүйер қосшылары болуы керек! – дедi Ыбырай көпшiлiкке ой тастап.

	– Дұрыс айтады! Ел басқару ерiккеннiң ісi емес. Қасында кеңесiп, ақылдасып отыратын ақылгөйлерi болуы керек.

	– Ал, ендеше, қосшылыққа кiмдердi сайлаймыз? Бас уəзiр мен бас сардарға кiм лайық?

	Көпшiлiк даурығысып, тоқтамға келгендей болған. Хан имамы – Ыбырайымұлы Асадулла, ақ ту ұстаушы əрi қазылыққа Əлiпбайұлы Иманбек, сарбазды басқаратын уəзiрлiкке – Шылманбетұлы Сағындық пен Аралбайұлы Салықбайдың есiмi аталды. Көпшiлiк дауысқа салмай тұрғанда мерген уəзiрлiктен бас тартып, жасы үлкен Сағындықты лайық көретiнiн айтқанда қарсылық бiлдiруші болмады. Бас уəзiр көмекшiлiгiне – Бəзiкеннiң Мырзахметi бекiтiлдi. Салықбай мерген жауапкершіліктен құтылмады – бас сардардың мiндетiн арқалап шықты.

	– Бiр басшыға – мың қосшы керек. Осы азаматтардың төңiрегiне, ақ тудың астына топтассақ, бiздi алар жау болмайды! – дедi Ыбырай.

	Ортақ мəмiлеге келген көпшiлiк жапа-тармағай хан сайлаудың салтын жасаған болды. Ортаға жайылған ақ киізге Сұлтанбектi отырғызып, сайдың тасындай жiгiттер көтерiп əкеттi. Қайта жерге қойғанда жан-жақтан аңдағайлаған жандар бəкi, кездiгімен ақ киiздi жапырақ-жапырақ кесiп алып, «Хан талапай» еттi. Жiгiттер есік алдына боз биенi жетектеп келiп, үлкендерден бата сұрады. Асадулла тəуiп бата берiп, жиылған жұрт жақсы ниетпен бетiн сипады. Үлкен шаруа тындырып тастаған көпшiлiк ашық-жарқын дидармен қауқылдасып қалды. Осы кезге дейiн бастан кешкен азапты күннің қара бұлты сейілгендей, еңсе көтердi. Көңiлі жайланған ел жапа-тармағай сыртқа шықты. Төрдегi iрi басты қариялар да бой жазғалы далаға беттедi. Сыртта топтоп болып əңгiме-дүкен құрып, салқын ауада бой жазды. Қайта ішке кіргенде аяқ созып, еркiн отыратын бөлек-бөлек үйлерге жайғасты. Жылқының басы сегiз қанат боз үйдегi сыйлы қариялардың алдына тартылды. Іргелес үйдегiлердiң жас шамасы, туыстық, жекжаттық жақындығына қарап, мүше жiлiктерi тартылып жатты. Алыс-жақыннан жол жүрiп жеткен, көңілі көтеріңкі жандар жылқының уылжып пiскен етiне құныға бас қойды.

	Осыдан ауыл-ауылға тарасымен жарамды жiгiттерден қол жиып, жалпы санын анықтау керектiгi, келесi басқосудың қашан, қай жерде болатыны алдын-ала хабарланатыны құлаққағыс етiлдi.

	* * *

	Ел iшiндегi қозғалыс, күбiр-күбір əңгiме былайғы жұртқа естiлмей қалмады. Кейбiр ауылдағылар шолақ белсендiлерден ығуды қойып, ашық қарсылыққа көштi. «Сызғанда» қаны қарайған ел салық жинауға барған уəкiлдi жабылып, сабап жiбередi. Онекiншi ауылда Кəпiр Мұсанның ертiп келген милиция қызметкерлерiмен текетiрес болады. Шолақ белсендiлердiң тiзесi əбден батқан, зорлық-зомбылықтан жүрегi қарайған, сiңiрi созылған тақыр кедейлер: «Дұшпанға кеткен кегiмiздi, есемiздi қайтарар күн де келер» деп кiжiніп жүргенде əзəзiл ашуға ерiк берiп алады. Елдiң бiрiгiп, əрекет етуге бет алғаны туралы күйеуiнен естiген жеңiлтек əйелдер отқа май құйғандай, əңгiменi өршітіп жiбердi. Ауыл балалары шыбықты ат қылып мiнiп, ойнайтынды шығарды. Сұлтанбек ханның жасағы мен шолақ белсендiлер екi жақтан шапқылап келiп кездесiп, қолындағы таяқпен қылыштасқан болып даурығысып, ауылды басына көтерiп жатады. Көптiң аузына кiм қақпақ болған? Əбден езiлiп, еңсесi түскен елдiң еңбектеген баласынан еңкейген қартына дейiн еразаматтардың құлшынысын желпiнiп айтып, iштегi шерiн тарқатады. «Қалың елдiң титығына тие бермеу керек. Ел бiр көтерiлсе – екпiнi қарғын судай қатты» деп мақтанады.

	Əуелде əлiптiң соңын бағып, көпке қосылмай, шет теп жүргендер жаппай белең алып бара жатқан дүрмекке ықтиярымен бiрiгiп жатты. Жалғыз-жарым жүрiп «ақылды» болғанша, көппен бiрге «адасуды» жөн көрген қарапайым халық қысылтаяң өлара шақта бауырмал болып барады. Сыпырадағы соңғы ұнын керсеңге салып ашытып, табаға көмген нанын көршi-қолаңмен бөлiсiп жейтiн болған. «Ер-азамат бас қосып, əрекет етiп жатыр. Ертеңгi күнiмiздiң жақсы болар түрi бар. Əзiрге қолда барды бөлiсе тұрайық» деген жұбату сөзiн айтады.

	* * *

	Қиын-қыстау күн туғанда төңiрегiндегiлер кеу-кеулеп, хан сайлағалы Сұлтанбек үйдегiлердiң қабағынан алабөтен салқындық лебiн сезедi. Үрей, əлде тосырқау екенінің басын ажыратып, бiле алмай жүр. «Хан ауылына бара жатырмыз», «Хан ауылынан келе жатырмыз» деген көпшiлiктiң сөзi құлағына түрпiдей тиеді. Сыпсың сөзді қаулатып ала жөнелетiн жандардың аузына қалай қақпақ болады? «Ханның анасы», «Хан үйiндегi абысын», «Хан үйiндегi қайнымыз» деген сөздi естiгенде ыңғайсызданып қалады. Шаңыраққа ел ықыласы бөлек болғанымен, тұрмысында өзгешелiк, атына ылайық сəн-салтанаттың мысқылы да бiлiнбейдi. Негiзiнен жарыған, барға да, жоққа да төзiмдi, асып-тасып жатпаса да күнделiктi iшiм-жемге, қонағын күтiп алып, көңiлiн аулауға жарайтын қоры ортаймаған шаңырақ соңғы кезде ел басына түскен ауыртпалықтан бiраз дəулетiн ықшамдап алған. Төңiрегiндегiлер ашқұрсақ отырғанда, есiктi жауып, қалай тоқ жүрсiн? Бұл ауылда түтiн түтеткен шаңырақтың бөтені жоқ. Түбiн қусаң бiр тамырға барып байланады. Ол түгiлi, iргесi бөлек ауылдағыларды сұрастыра келсең, əйтеуiр, бiр бұтақтан жанасады. Құда-жекжат, қарын бөле, құданың құдасы, жекжаттың жұраты болып кете беретiн қырық тамырлы қазекеңнiң байланысар ұрымтал тұсы жетерлiк.

	Алым-салықпен қысып бергенде əуелi кедей-кепшiк, жарлы-жақыбай қорадағы азын-аулақ майда малынан айырылып, iшер үнемi таусылып шыға келдi. Мұндай бəлекеттi бұрын-соңды көз көрiп, құлақ естiмеген ауыл-ауылдағы бас көтерер ер-азаматтар намысқа тырысып, үнемсiз қалғанды қолтығынан демеп, бiрдi-екiлi мал шығарып, азық берiп, қатарға қосып, бетiн берi қаратқан. Алым-салықтың салқыны екiншi мəрте соққанда əлiгi қатарға қосылғандар қайта тұралап, өзгелер де қолдағы қорын тауысып, бала-шағасы ашқұрсақ қалғанда ер-азаматтар тағы белсенiп шығып, аштық қауiп-қатерiнiң қара бұлтын сейiлткен. Бiрақ, қолында билiгi барлар елдегi мал-мүлiк, азық-түлiктiң таусылмас кенi бар деп ойласа керек, тағы да алақан жайды.

	«Берсең қолыңнан, бермесең жолыңнан» деп қоқан-лоққы көрсеткенде қасындағы ағайын-туыс, ет-жақынын кiм жамандыққа қия қойсын?! Намысқа тағы тырысып, өзiнде барын үлестiрiп бередi. «Шықпа жаным, шықпа» деп iлiнiпсалынып отырған елдi осылай қыса берсе, қақаған қыс ауасында аштықтың қармағына мықтып iлiнгелі тұр. Iргедегi құдайы қоңсың ашқұрсақ отырғанда тойып тамақ iшкеннен не барқадар табасың? Үйдегiлердiң көздi ала бере жырымшылап, тасып жүргенiн Сұлтанбектiң iшi сезедi. О бастан iшiм-жемi мол, берекелi шаңырақтан дəметiп қалған ағайын дағдысынан айныған емес. Жоқшылық шырмаған сайын бұл шаңыраққа иек артуы күшейе түскен.

	«Шалқайып отыратын «алтын тағың» болмаса да, дақпыртынан аттылы кiсi үркетiн дардай лауазымың құтты болсын. Ел басын құрап, билiк айтатын хандық дəуренiңді ұзағынан сүйiндiрсiн. Қалың елi қалап, сайлаған ханның тауқыметi мен несiбесi халқының мойнында» деген анасының сөзiнен: «Бұрыңғының ханын халқы асыраса, бүгiнгiнiң ханы халқын асырайтын болған. Ыңыршығы айналған жарлы-жақыбайдың ашқұрсағын тойындырып, қиын-қыстау кезеңнен аман алып шығып көр» деген кекесiндi сезген. Тағы бiрде: «Қарадан хан шыққанын көрген емеспiн. Көтере алмас шоқпарды белiне байламас болар» деген сөздi де құлаққағыс еткен.

	Осы жұрт: «Болмасаң да ұқсап бақ» деп əлдеқашан сүйегi кеуiп кеткен ханның аруағын қорлап, жайдақ таққа отырғызып, тəлкек етiп жүрген жоқ па? Аштықтан ашынған елдiң төнiп келген қатерге қалқан етiп, құрбандыққа шалып жiбермесiне кiм кепiл? Қырықтың қырқасына шыққанда өмiрдiң бiраз ыстығы мен суығын көрдi. Төңiрегiндегiлердiң кеу-кеулеуiмен алды-артын барламай, оқыс қимылға барып, маңдайын тасқа соққан кезi де болыпты. Заманның тарылып, елдi бiр тарының қауызына сыйдырардай қаусыра бастағанын көрiп-бiлмей жүрген жоқ. Төтеннен келген қысымнан ел iшi екiге жарылып бара жатқанын сезедi. Қиындыққа төзбеген, табанының бүрi жоқтар жалт бұрылып, билiк жағына сытылып кетiп жатыр. Ел iшiндегi күңкiл-сүңкiл əңгiменi жоғарыға жеткiзiп, ебiн тауып, алым-салықтан құтылған да бар. «Тоқтықтың аштығы, аштықтың тоқтығы барын» ойламай, жазмыштың пендесін нешеме саққа жүгiртiп, сынағысы келгеніне шыдас бермей, iшкi сырын алдырғандар «Жаман айтпай, жақсы жоқ», ертең дүние өзгерсе сатқындыққа барудан тайынбайды. Ел iшiне iрiткi түспей тұрғанда сетiней бастаған сызаттың басын бiрiктiретiн əрекет керек. Пиғылниетi өзгерген жанды алған бетiнен қайтару, тəубесіне келтіру үшiн сестi қимыл қажет. Бес саусақ бiрдей емес, əркiмнiң түсiнiгi əр қилы. Ел арасы мүлдем ажырап кет пей тұрғанда, кесапаттың алдын-алу үшiн белсенiп шығар, қайрат көрсетер ер-азамат өздерi емес пе? Хан дегенiң əншейiн, ел арқа тұту үшiн ойдан шығарылған шартты атау. Бас бiрiктiруге дəнекер қалқан. Елден iргесi бөлiнбеген азаматтардың белсендiлерден көрген зорлық-зомбылық, құқайын айтып шағынып, бел тұтып келгенде қанына тартып қалай қызынбасың? «Қап, бəлем! Осыдан қарап тұр! Ол сабазды тəубесiне келтiрмесем бе?» деп көмейiне кептелген ашуды айтып қалады. Зорлық-зомбылықтан iшқұса болған жандар бiр ауыз жұбату сөзiне де əлдеғандай болады.





БIРIНШI ОҚ




	Жұма күнi қонаға,

	Созақты сарбаз қамаған...

	Қыстақты барып басқанда,

	Төрт жүз отыз бiр адам...

	Жүз отыз адам келмей тұр,

	Сарысуды жайлаған

	Екi болыс Тамадан...

	Əскер жиып аттанды,

	Iс қылды келмес шамадан

	Шейттiктен дəме етiп,

	Өліп кетті қанша адам.

	Дəу мылтықтан доп түсіп.

	Айырылды жұрт панадан.

	Көшеде жатты шашылып,

	Қан-жынымен сан адам.

	Арманда кетті жайсаңдар.

	Айырылып бала шағадан.

	Осы бір қайғы кетпейді,

	Күйік болып санадан...



	«Оразаның соңғы арапа күнi Онекiншi ауылға жасақтарымен келетiн болсын» деген хан нұсқауы жан-жаққа тарап кетті. Əйтеуiр, бiр қозғалыстың боларын iштей күтiп, елеңдеп жүрген ел азаматтары бас құрап, атқа қонып, қолына iлiнген қаруын алып, құмдағы Онекiншi ауылға тұс-тұстан андағайлап бет түзеген.

	«Бiздiң бұл əрекетiмiз көтерiлiс пе, əлде бүлiкшiлiк пе?» деп сауал қойғанға: «Екеуi де емес, Алланың ақ жолынан тайған дiн бұзарлар мен құдайсыздарға қарсы жорық», «Ақ жалау көтерiлiсi» деген сөз де айтылған. «Құдайсыздар қасиеттi құранды тəрк еттi, мұсылманды мешiттен қуды. Бейкүнə жандарды дiнiнен бездiрiп, терiс жолға түсiрдi. Момын елге шектен тыс зорлық-зомбылық, қиянат жасады. Қыз-келiншектi ар-ұяттан, имандылық жолынан тайдырды». Асадулла тəуiптiң айтуы бойынша Ислам дiнiнiң тазалығын сақтап қалып, Алла тағаланың ақ жолына түсу үшiн жаппай жорық өзге аймақтарда да ақпан айының басында бой көтеруi тиiс екен. Бергiсi Түркiстан, арғысы Қостанай, Өскемен, Торғай, Ақтөбе өңiрi, тiптi, өзбек пен қырғыз елiнiң халқы да бiр мезгiлде бой көтермек. Кеңес өкiметiнiң жер-көктi өрмекшiнiң торындай шырмап алған құрсауынан құтылатын мезгiл келiп жеткен тəрiздi. Елдi қанаған кеңес өкiметi құрыдымға кетiп, бұрынғы ата-бабаның қой үстiне бозторғай жұмыртқалаған мамыражай заманы қайта орнап, кiсiге жасалатын қысастық атаулының тамырына балта шабылатын болады.

	Сұлтанбек хан төңiрегiндегiлер жиылып, қабырғасымен кеңесiп алып, сыртқа шықты. Асадулла, Сапарқожа, Сағындық, Салықбай, Əлi, Рүстембек, Мырзахметтi ертiп, көпшiлiк жиналған жерге қарай беттедi. Ақпанның қытымыр суық күнi тон, шекпен киiп, белiн шарт буған қарақұрым елдiң бiразының иығында мылтықтың ұңғысы шошая ды. Қолына найза, балта, айыр, шоқпар ұстағанның бетiн аяз қарып, домбығып тұр. Ертеңгi күннiң не боларына ой жiберместен, əйтеуiр, бас құрап, дүрмекке қосылғанға көңiлі орныққан сыңайлы. Көпшiлiк арасында мұрты ендi тебiндей бастаған жасөспiрiмдер де жүр.

	– Мына бозбалаларды қатардан шығарыңдар! – дедi Сұлтанбек даусын көтерiп. – Бұл сендер араласатын шаруа емес. Əлi буындарың қатқан жоқ. Үйлерiңе қайтып, атааналарыңның қасында болыңдар!

	Көне құндыз бөркiнiң əр жерiнен түгi кетiп, аладақ болған жасөспiрiм бозбаланың сөзiн жақтырмай, шекесi тырысқанын байқап:

	– Сенiң есiмiң кiм болады? – деп сұрады.

	– Жөке, Жөкебаймын! – деп жасөспiрiм бала нық жауап берді.

	– Жасың нешеде?

	– Биыл он алтыға шығамын!

	Жөкенiң бетiне қараса, бiрер жасын жасырып тұрғандай болып көрiндi.

	– Əкесi ауыр қыста қайтыс болған. «Əкемнiң орнына барамын» деп бiзден қалмай келдi! – деп Жөке үшiн Мырзахмет жауап бердi.

	– Əке орнын басар тұяқ екенсiң. Бiзге сенiң амандығың керек! – дедi Сұлтанбек.

	– Оның бетiнен қақпаңыз, əке! Көпшiлiкпен бiрге бiз де барамыз! – деген топ арасынан Сарманның дауысы саңқ етіп естiлдi.

	Оның бұл жерге қалай келiп қалғаны белгiсiз. Жанарында ұшқын ойнайды. Iштей бекiнiп, ызбарланып алған. Оның қасындағы Бекболаттың көзінен де өшпенділік оты байқалады.

	– Қажет болса, өзiмiз бөлек жасақ құрамыз! – деген Жөке Сарманның сөзiнен кейiн өршiп түстi.

	Өзге баланың бас амандығын ойлап тұрғанда Сарманның бет алысынан жүрегi секем алып қалды.

	– Сонымен, қанша қол жиналды? – деп Сұлтанбек қасындағы бас уəзiрi Сағындыққа жүзiн бұрды.

	– «Қозмолдақ», «Сызғандағы» Саңғыл баба ұрпағын ертiп Жаппарқұл келдi. Бəрiнiң жарамды мiнiс аты, қару-жарақтан – төрт мылтық, сүңгi, найза, айбалталары бар. Қоңырат ата ұрпағы Стамғазыда бас құрап, Созаққа қарай бет алып келе жатыр. Мына тұрған қалың қолдың көпшiлiгi өзiмiздiң Кiшi жүздiң – Сəуiрбай, Бұзау, Кенжебай, Төртшидiң бойындағы Қошқарбай, Қойлыбай Таманың жiгiттерi.

	Жер қайысқан қалың қол ауыл төңiрегiн кернеп, жалдың төменгi беткейiне дейiн иiн тiресiп тұрды. Жиылған елдiң ұзын-ырғағын, жалпы нобайын байқаған Сұлтанбектер үйге келiп, қайта кеңес құрды. Қыс ауасында кеудесiнде намысы бар, ортақ мəмiлеге көнетiндер бас құрап, тəп-тəуiр жиналған екен. Ендiгi жерде қайта-қайта шұбыртып, елдi əуре-сарсаңға сала берудiң ретi жоқ.

	– Ертеңгi күн жұма – ораза айттың алғашқы күнi. Қасиеттi күнi ойға алған iсiмiздi Алла тағала оңғарар! – дедi Асадулла тəуiп.

	– Мына жиылған елдi қайтарып жiберсек, келесiде басын құрау оңайға соқпас. Нар тəуекелмен таң алакеуiмнен қалың қолды Созаққа қарай қаптату керек! – дедi Сапарқожа тəуiптi қолдап.

	Өзгелердiң ойы бiр арнаға тоғысып, берiк байлам, бəтуаға келдi. Қалың қолды бiр жерге жинап, ұзақ ұстап тұру оңай шаруа емес. Iшер ас, жатын орын керек. Сырттағы киiз үй алдындағы жерошақта қазан көтерiлiп, от алаулап жатты. Жиылған жасақ киiз үйлерден кезектесiп ас-су iшiп əлденiп, бой жылытып шығады. Сол күнi қалың қол түнемеге Созақтың төңiрегiндегi ауыл-ауылға бөлiнiп жайғасып, таңалакеуiмнен жан-жақтан қыстаққа қаптап кiруге уəде байласты. Жиналған қолдың бiразы Сұлтанбектiң ауылында қалып қойды. Киiз үйлерге қатарласып жайғасып, төсенiшжамылғы жетпегенi киiмшең, бiр-бiрiмен қойындасыпбастасып, қатар-қатар жатып, көз шырымын алуға кiрiстi. Көпшiлiгiнiң көзi жұмулы болғанымен, көңiлi ояу. Ертеңгi күннiң не боларын ойлап, алаңдаулы. Сұлтанбектер түннiң бiр уағына дейiн ақыл-кеңес құрды.

	– Абақтыда жатқан тұтқындарды Түркiстанға жедел айдатпақ болғанына қарағанда ел iшiндегi қозғалыстан сезiк алып қалған! – деп Мырзахмет iшкi күдiгiн жеткiздi.

	– «Бiр тiстен шыққан сөз қырық рулы елге тарайды», көптiң аузына қақпақ қоюға болмас. Аудан басшылары əрекетсiз, құрқол қусырып отырмаған болар!? – дедi Сағындық.

	Ақшұнақ аязды ақпанның жетiсiне қараған түнi тұстұстан келiп, Мойынқұмның ықтасын, түңлiксiз үйдей қойнауындағы ауыл-ауылда түнеп жатқан қолға жайсыз тидi. Шыңылтыр аяздан көктегi сирек жұлдыз шаңытып, жартыкеш ай қосқұлақтанып тұрды. Жел өтiнен қалтарыс қобы iшi тынық болғанымен, жал-жалдың басы алай-түлей суырсын. Өкпек жел екпiнi, аш бөрiнiң iшiн тартып ұлығаны, əлде қобы басындағы селдiр сексеуiл шырпысының ызыңы ма, əйтеуiр, құлаққа жайсыздау дыбыс талмаусырап жетедi. Əлiгi мазасыз үн шорт үзiлiп, құлаққа ұрған танадай тыныштық орнап, қайтадан ақырындап естiлiп, бiртiндеп зорайып, созылып тұрып алатыны бар.

	Киiз үйлерде иiн тiрескен жандардың кiрпiгі айқасып, қайта сергiп, құс ұйқылы жатты. Ер-азаматтар ғана емес, ауылдағы қарттар, кейуана, келiн-кепшiк, қыз-қырқын, балашағаға дейiн бүгiнгi түннiң зiл батпан салмағын сезiнді. Ортадағы бiлте шамның жарығы сөнген жоқ. Темiр пештегi сары қи маздап жанып, бүйiрi қызарып, сырт-сырт еткен дыбыс қана естiледi. Бiлте шамға таяу Асадулла тəуiп күңгiрт жарықта құран кiтаптың бетiн аударыстырып отыр. Керегеге сүйенген Сапарқожа тəспiсiн саусақ ұшынан өткiзiп, ақырын күбiрлейдi. Жастық шынтақтап жатқан Сұлтанбек, Сағындық, Мырзахмет, Əлi, Салықбай, Ыбырайлардың көңiлi сергек. Шаңырақтан көз алмай жатқан Мырзахмет:

	– Өшпендiлiгi асқынып, iшiне қан қатқан елдiң көзi тұнып, ештеңеден тайынар түрi жоқ! – дедi.

	– Өкiмет адамдарын соңғы рет мəмiлеге шақырып көру керек пе еді? Бəлкiм озбырлық пен зорлық-зомбылыққа наразы ел бас құрап, жиналып барса тəубелерiне келiп, райларынан қайтар? – дедi Ыбырай.

	Арада ауыр үнсiздiк орнады.

	– Ондай əрекеттен ештеңе шықпасына көзің жетті емес пе? Мəмiле мен бəтуаға бесқаруын тастап, қол қусырып, кiрiптар болып барады. Наразылық бiлдiріп, топтанып барған елдi олар аяр деймiсiң? Мылтық кезенiп, қойша жусатып салмайды ма? Адамға деген титтей аяушылық сезiмi болса осы кезге дейiн қара халықтың титығына тимес едi. Олар үшiн адам құны бақыр тиын құрлы болмай тұр. Ол оңбағандарға адам емес, қолындағы бес-он тұяқ малы мен азын-аулақ дүниесi керек! – дедi Сұлтанбек қабақ түйiп.

	Іштей булығып, ашулы отыр. Таңертең жасақпен бiрге Сарман да iлесiп кетпекшi. Топ ішінен белсенiп көзге түсiп, көлігін дайындап, Жөкеге қосылып алған. «Өлетiн бала молаға қарай қашады», елi үшiн қарақан басын оққа тiгуге бекiнсе де, соңынан ерген қос құлынын ертеңгi үмiтi деп, көңiлiне тоқ санап жүргенде балалық-шалалыққа, көзсiз батырлыққа салынып, əкесiмен келiспестен қатерге бас тiккенiне пұшайман жеп отырған жайы бар.

	Шыбын жанын шүберекке түйген əрбiр ер-азаматқа қыстың шыңылтыр шiлдесiнiң шығар өлара шағындағы мазасыз түн тым ұзаққа созылып кетті. Əркiм ойымен болып, дүниеден баз кешiп жатыр. Қасындағының бейсауыт дыбысын, шалт қимылын да жақтырмай, сiркесi су көтермей, тек меңiреу тыныштыққа бой алдырған. Көпшiлiктің дүрмегіне қосылып, кеу-кеулеумен айбалтаны қолға алып, нар тəуекелге бел буғанда керi қайтар жол жоқ. «Көппен көрген ұлы той», пешенеге жазылғаны болады. Түн тыныштығын тiтiркентiп, алыстан iшiн тартып, қасқыр ұлыды. Тылысым тыныштықтың көбесiн сөккен, құлаққа түрпiдей тиген, сол сұмпайы дыбыс көпшiлiкке тосын əсер еттi.

	Асадулла тəуiп құранның бетiн жауып, қара пұлышпен қапталған тысын маңдайына тигiздi. Қолын жерге тiрей орнынан тұрып, пеш алдындағы қылқа мойын, торсық бүйiр құманның тұтқасынан ұстап, сыртқа беттедi. Бетiн сипап, тəспiсiн қойнына тыққан Сапарқожа мен Иманбай соңынан iлесе шықты.

	Қапталдағы биiк жалға еңкейген ай жарығы сырттағы қарайғанды ажырататындай көмескi сəуле шашады. Кермеде таңасырған аттардың пысқырғаны, арадiк тебiсiп, осқырғаны естiледi.

	Үлкендер дəрет алып, памдат намазын оқуға кiрiстi. Төсек-орын жиналып, ортадағы жайнамазға қатар тұрып, намазға жығылды. Жаратушы иемiзге iштей жалбарынып, демеу-қолдау тiлеп, бетiн сипап, орындарынан тұрды. Белiн шарт байлап, қару-жарағын асынып, сырттағы көлiктерiне беттедi. Ат пен түйенiң шылбыр, ноқтасын шешiп, оқшаулап алып шығып, тартпасын тартып, ер-тоқым, жадысын түзеп, үлкендерден нұсқау күтiп, сақадай-сай тұрды. Сұлтанбек бастаған топ үйден шыққанда жiгiттер ерттеулi аттарды алдына көлденеңдеп тоса бердi.

	– Сарбаздардың бас-аяғы түгел жиналды ма? – деп Сұлтанбек жер қайысқан жасақты көзбен шолды.

	– Бүгiн осында жиналуға тиiстi сарбаздың көпшiлiгi келген. Кеше кешкісін Созаққа алпыс қаралы жiгiт жiберiлді. Олар алдын-ала ағайын-туысының үйiнде бой тасалап, қыстақтағы ахуалды байқап, шолғыншылық жасайды. Негiзгi күш қыстаққа басып кiрген кезде қай бағытта, қалай əрекет ету керектiгiн ескертетін болады! – деп Сағындық жауап бердi.

	– Е, тəңiрiм, момын елдiң ниетiн қабыл етiп, қолға алған шаруамызды оңғара көр! Қаратаудың терiстiгiн мəңгілік мекен еткен, қасиеттi дiнiмiздi таратушы əулие-əмбиелердiң аруағы қолдасын!

	Асадулла тəуiптiң қол жайып, «Əумин!» деген сөзiн көпшiлiк көтерiп əкеттi.

	Сұлтанбектер атын тебiнiп, жалды бөктерлеп, қозғалғанда ошарылып тұрған қалың қол соңынан сынаптай сырғып, iлесiп жүре берген. Ат тұяғының дүбiрiнен қар жамылған қара жер дүрлiгiп кеттi. Жүзген, баялыш бұтағы бытырлай сынып, тұяқ астында тапталып жатты. Таң құланиектене соңғы жалға iлiнiп, жазыққа шыққанда қос бүйiрден топ-топ қол келiп қосылып, аттылы-түйелiнiң қарасы молая түстi. Төменгi жақтан елу-алпыс аттылының қарасы тағы көрiндi. Сай-саланы қуалай аққан жылғалардың арыны қатты өзенге қосылғанындай, қалың қол жөнкiлген қара бұлттай жусандық даламен Созаққа қарай сырғып, жақындай бер ген. Жазықта ызғырық жел екпiнi күшейiп, адам демiне ат пен түйенiң танауынан шыққан бу қосылып, қалың мұнар дүрмектiң алдын орап, ақшулан бұлт көкке көтерiлдi. Өрекпiген көңiлмен аршындап аяқ басып, «Алла! Алла!» деп қызынып алған жасақ пен көлiк екпiнi «Һу! Һу» деген үнмен жалғасып, қарқынға қарқын қосады. Үш жүз қаралы қол көне қыстаққа шығысынан таянғанда батыстағы тау жақтан соған жете-қабыл жасақ жақындап келді. Бұл «Стамғазыда» бас құрап шыққан Қоңырат жiгiттерiнiң жасағы едi. Тұстұстан Созақтың қыспақ көшелерi бойымен орталыққа қарай ағылған аттылы, түйелi жандардың қарасы қарғын судай қаптады. Ат-түйеге мiнгескендер жерге түсiп, мылтық, айыр, шоқпарын оңтайға алып, алға ентеледi. Ат тұяғының дүбiрiне етiк тарсылы қосылып, дабыр-дұбыр екпiн алды. Қос қапталы дуалмен қоршалған көшеге сыймай жөңкiлген жасақтың алды орталықтағы ашық алаңға келiп жеттi. Қалың қолға ауыл iшiнен шығып, қосылған жандар да бар. Жақын төңiректегiлер ел орынға қона бой тасалап келiп, таныс жандардың үйiне түнеп шығып, ертелетiп тұрып, негізгі жасақты күткен.

	Жөңкiлген дүрмек маңдайына қызыл жалау iлiнген кеңсе алдына жетiп, иiн тiресiп тұрды. Жан-жақтан лек-легiмен келгендер қосылып, ашық алаңды адам қарасы кернеп кеттi. Кеңсенiң жабық есiгiнен сыртқа шыққан жан болмады. Көпшiлiгi қызметiне əлi келе қоймаған ба, iштен тысыр еткен дыбыс естiлмедi. Ат үстiндегi Сұлтанбек, Салықбай, Сағындық, Мырзахмет, Əлi, Ыбырайлар бастаған топ кеңсе есiгiне көз тігеді.

	– Iште кiм бар? Шықсын берi! Бiзге аудан басшылары керек. Мына халық басшылармен тiлдесiп, мəмiлеге шақырады. Өкiмет адамдары мен белсендiлер момын елді қанауын қоймаса, бұдан əрмен шыдау мүмкiн емес екенiн ескерткелі келдiк! – дедi Сұлтанбек дауыстап.

	Оның сөзiн естіген көпшілік шулап қоя бердi.

	– Иə, шықсын берi! Шыдамның да шегi бар. Осы кезге дейiн төзiп келгенiмiз жетер!

	– Ел арасынан шыққан шолақ белсендiлерге тыйым салынсын! Бұдан əрi оларға еш аяушылық болмайтынын ескертеміз. Еркегiн құл, əйелiн күң еткiсi келгендерге жол бермеймiз!

	– Момын елге тiзе батырғандарды қолымызға шығарып берсiн! Халықтың наласына кезіккендерге ешқандай аяушылық болмайды!

	– Мешiт пен медресемiздi қайтарып берсiн! Бес уақыт намаз оқып, құдайға құлшылық етуге тыйым салу жойылсын!

	– Жас бала мен қыз-келiншектi күштеп алып барып, тура жолдан тайдыратын «Қызыл отау» жойылсын!

	– Iнiне кiрген суыр тышқандай жасырынбай, сыртқа шығыңдар!

	Иiн тiресiп тұрған ел жамырай сөйлеп кеттi. Осы сəт ұзына бойы кеңсе терезелерiнiң əйнегi салдыр-гүлдiр сынып, iштен көп мылтықтың шошайған ұңғысы сумаң етiп шыға келдi. Дүрлiгiскен ел артқа шегiндi. Есiк пен төрдей жерден кезенген суық қаруға үрпиiсе қарады.

	Кеңсе iшiнен шаңқылдаған ащы дауыс естiлдi.

	– Бұл жерден тез арада тараңдар! Сендердiң бұларың көзсiз батырлық. Кеңес өкiметiне қарсы арандатушылық əрекет. Бұл үшiн маңдайдан ешкiм сипамайды. Одан да бас амандығы мен бала-шағаның саулығын ойлаңдар. Қане, тез тараңдар!

	Əуелде абдырап қалып, есiн жиған жасақ суық қаруға қарсы қару кезенiп, тiресiп-тiресiп тұрды.

	– Бiздiң қамымызды ойлап, жаны ашыған бұл кiм болды екен? Сенiң шыбын жаның мына тұрған көпшiлiктен артық емес шығар. Одан да сыртқа шық, бетпе-бет сөйлесейiк! – деп Сұлтанбек даусын көтердi.

	– Мұндай көзсiз батырлықтың соңы жақсылыққа алып бармайды. Жағдай ушықпай тұрғанда бұл жерден табандарыңды тайдырыңдар! – дедi iштегi дауыс.

	– Сөздерiңе сенуден қалғанбыз. Одан да аудан басшылары шықсын берi! – дедi Сұлтанбек.

	– Алдарыңа аудан басшылары шығады деп ойламаңдар.

	Одан да тез тараңдар!

	– Елмен жүзбе-жүз беттесуден қашатын ол қандай басшы? Сөзiн естiп, ой-мақсатын бiлмей əбден шерменде болдық. Одан да ел алдына шығып, көздеген мақсатын айтсын!

	– Босқа əуре болмаңдар! Сендерге соңғы рет ескертемiн!

	Қане, бұл жерден табандарыңды тайдырыңдар!

	– Мынау Түнқатардың даусы ғой! Нақ соның өзi! – деген сөздер естiлiп қалды.

	– Иə, сол! Созақтың халқын ашса алақанында, жұмса жұдырығында ұстағысы келген сабаздың өзi!

	– Бəсе, сөзi iрi, түйеден түскендей. Сүйенерi мықты неменің дауысы да нық, жарқын-жарқын шығады.

	– Соңғы рет ескертемiн! Бұл жерден тез арада табандарыңды тайдырыңдар! Сендерге ешқандайда аяушылық болмайды! – дедi iштен естiлген дауыс.

	– Ойбай-ау, мынаның бiзге тоқ көрсеткісі келеді! Өзiнiң ештеңеден тайсақтайтын түрi жоқ. Бұл итпен тəжiкелесiп, шошайған он мылтықтан қорқып, осылайша тұра беремiз бе?

	Терезе көзiнен шошайып шыққан мылтықтардың ұңғысы жоғары көтерiлiп, бiр мезгiлде гүрс етiп, аспанға оқ шығарды. Мылтық даусынан сескенген иiн тiрескен ел кейiн ығысты.

	– Тараңдар дедiм ғой! Ендiгi жерде еш аяушылық болмайды!

	– Сендерден қай кезде аяушылық болып едi? Аудан басшыларымен ауызба-ауыз тiлдесiп, елдiң талап-тiлегiн жеткiзбей бұл жерден ешқайда кетпеймiз!

	Терезе көзiндегi мылтық ұңғысы ендi иiн тiрескен жандарға кезелдi. Көпшiлiк демiн iшiне тартып, тылысым тыныштық орнады. Iле бiр деммен атылған мылтық оғынан алдыңғы саптағы оншақты адам құлап түстi. Белiн буған қара тонның кеуде тұсына сып етiп, терiнi жидiте қадалған ыстық шоқтан бойын жинай алмаған Сарман тiзесiн бүгiп, құлап түстi. Тонының етегiнен аққан жылымшы қызыл қан ақ қарға жайылып жүре бердi.

	– Құлыным-ау, мұнда сені қай құдай айдап келдi?! – деп Сұлтанбек атынан түсiп, ұлына қарай ұмтылды да:

	«Атыңдар!» деп зор даусымен айқайлап жiбердi.

	Сол сəтте гүрс-гүрс атылған мылтық дауысынан құлақ тұнып, жер-дүние дүрлiгiп жүре бердi. Көкшулан түтiн көкке өрлеп, дəрiнiң көңiрсiген иiсi қолқаны атты.

	Ұлының басын сүйеген Сұлтанбек алқымының түймесiн ағытып, алақанын кеуде тұсына жүгiрттi. Сарманның дене қызуы басылмаса да жүрек соғысы тоқтап, тiршiлiк нышаны семiп қалған екен. Құлыны талмаусырап жатып, орнынан тұрып кететiндей көрiнген алдамшы сезiмi бұлдырап, өкпебауыры езiлiп, есеңгiреп қалды. Шынымен-ақ ендi оның бұла мiнездi арсын-гүрсiн жүрiсiн көрiп, даусын естiмейтiн болғаны ма? Ызадан қаны басына шапшыған Сұлтанбек ұлының денесiн көтерiп, адам аяғынан қағаберiс дуал түбiне жатқызды. Бас киiмiн желкесiне жастап, тонының өңiрiн қымтады. Алақанында қаязып, қата бастаған қанды дуалға сүрттi. Бұл кезде шаңқылдаған, гүрсiлдеген мылтық дауысы күшейiп, ел бiр-бiрiмен сапырылысып кеткен. Əнi-мiні дегенше оқ тиiп құлаған, жарақат алған жанның қарасы көбейдi. Арыстандай ақырған Сұлтанбек топты жарып алға ұмтылды. Жасаққа оқ боратқан кеңсенiң есiгiн екпiнiмен келiп тепкенде жақтауынан опырылып, iшке құлап түстi. Сағындық, Салықбай, Мырзахмет, Əлiлер бастаған топ оқ атылған терезеге лап қойды. Қираған есiк-терезеден iшке қарай адам легi толассыз кiрiп жатыр.

	Кеңсеге бекiнiп, қорғаныс құрғандар көп болмаса да бастапқыда оқ боратып, бiраз адамды шығын еттi. Iштегiден де бiраз адам оққа ұшып, тiрi қалғанын өлiмшi етiп тепкiлеп, көшеге сүйреп алып шықты. Мылтық дүмiмен, шоқпармен ұрып, балталап өлтiруге бет алған ашулы жасақты тоқтату мүмкiн болмай қалды.

	– Əлiгiнде сарнаған Түнқатар қайда кеттi? Кеңсе ішінен көрiнбейдi ғой!

	– Ол сүмелек қайда кетiп қалды дейсiң? Қалтарыста бой тасалап жатқан болар. Ықтияттап қарау керек! – деген сөз естiлдi.

	Кеңсеге басып кiргенсарбаз қуыс-қуысты тiнткiлеп, iштегi дүниенiң астаң-кестеңiн шығарды. Орындық, үстелдердi, сөреде қатталған қағазды сыртқа алып шығып, отқа жақты. Толып жатқан қағаздың қандай құжат екенiне көңiл аударған жан болмады. Қағаз бiткен салық жинаушының толтырған хаттамасы мен тiзiмiндей көрініп, аяусыз жыртып, отқа жағып, көзiн жоюға тырысты.

	Жасақ жiгiттерi дыбысы шаңқылдап шығып, оғы ұзаққа кететiн, ұңғысы тар мылтықтың бiразын қолға түсiрдi. Кеңсе түкпiрiндегi бөлменiң қаңылтырмен қапталған есiгiн сындырып кiрiп, бiраз мылтық пен оқ-дəрi тауып алды. Əпсəтте орталық кеңсенiң ойран-ботқасын шығарған, ашуызадан көзi қарайған жасақ ендiгi сəтте көше-көшеге ойысты. Сырттағы мылтық даусынан, айқай-шудан секем алып, үйлерiнде тығылған аудан басшылары мен мекемеде қызмет iстейтiндi топ-тобымен көшеге сүйреп шықты.

	– Абақтыда жатқандарды босату керек! Қызыл шəпкiлiлер майып етiп кетуi кəдiк! – деген Сұлтанбек шағын жасақты ертiп, кеңсенiң артқы жағына бастап жүрдi.

	Ұзына бойы дəлiзде көлденең жатқан өлiктi аттап өтiп, түпкiргi есiктен аулаға шықты. Түрме есігінің белдемше темiрiн, қара құлып салынған шынжырын балтамен ұрып сындырып, топсасын жұлып түсiрдi. Iшке қарай құлаған есiктiң арғы жағындағы қараңғы түкпiрде бес-алты жанның сұлбасы қарайып көрiндi. Сақал-мұрты қауқиып өскендiктен түрінен ажырату қиын. Сыртта атылған мылтық даусынан, түрме есiгiн балталап шапқылағаннан зəре-құты кетiп, үрейленген тұтқындар орнынан тапжылар емес. Түкпiрде тiзесiн құшақтап, бүрiсiп-бүрiсiп отыр.

	– Сыртқа шығыңдар! Сендер ендi азатсыңдар. Қатарымызға қосылып, зорлық-зомбылық жасап, тiзесiн батырғанға қарсы аяусыз күрес ашыңдар!

	Сұлтанбектiң үні күш-қайрат берiп, бес-алты жан қараңғы қапас бөлмеден қыбырлап, жарыққа шығып келе жатты.

	– Елге сүйенiш болған Сұлтекем, бар екенсiң ғой! Осындайда қайрат көрсету – сiздiң ғана қолыңыздан келер деп ойлаушы едiк. Алла тағала тарыққан елдiң көз жасын көрген екен! – деген дауыстан Өтеғұл екенiн таныды.

	Сұлтанбектiң төсiне басын қойған Өтеғұлдың көңiлi босап, кемсеңдеп тұр. Iргедегi ұзына бойы сұлап жатқан жандардың сұлбасын көрген Сұлтанбек:

	– Бұлар неге жатыр? Орындарынан неге тұрмайды? Ал, қане, сыртқа шығыңдар! Ендiгi жерде сендерге ешкiм қоқанлоққы жасап, тiзесiн батыра алмайды! – дедi.

	– Сұлтеке-ау, бұлар тұрудан кетiп қалған! Ана атаңа нəлеттер қайта-қайта тергеп, тепкiнiң астына алып, ақыры зорықтырып өлтiрдi! – дедi Өтеғұл.

	Оның иегiмен нұсқаған жаққа қараған Сұлтанбектiң көзi есiгi ашық қалған атқораға түстi. Ақырдағы жоңышқаның пəркi жерге шашылып, атқораның iшi қаңырап бос қалған.

	– Екi дүниеде көгермегiрлер! Тарс-тұрс мылтық атылып жатқанда, артқы есiктен бой тасалап шығып, атын ерттеп мiнiп, қашып кеттi! – деп Өтеғұл есiк саңлауынан көргенiн айтып бердi.

	Сырттағы дарбазаның есiгi айқара ашық қалыпты.

	– Қашып кеткен кiмдер? – деп сұрады Сұлтанбек.

	– Нағыз айта беретiннiң өздерi! Елдiң тынышын алған оғыпу Тыныштықбаев, Кəпiр Мұса, Имантай, сосын өзiңiздiң туысқаныңыз! – деп Өтеғұл Əбсадықтың атын атай алмай мүдiрiп қалды.

	– Қап, оңбағандар-ай! Бiзге керегi де солар едi! – деп Сұлтанбек санын соғып қалды.

	«Алдырған – аңғырт», ендi өкiнгенмен келiп-кетер пайда шамалы. Көп жəйтті кең пiшiп, ойластырмағаны ендi бiлiнiп жатыр. Кеңсенi айналдыра қоршап, шеп құру есте болмаған. Əуелi кеңседегiлермен тiлге келудi көздеген жасақ: «Аудан басшылары əлi де болса райынан қайтар» деген үмiтке малданып, босбелбеулiкке салынды.

	– Iштегiлердi сыртқа алып шығуға шамаларың келе ме? – деп сұрады Сұлтанбек.

	– Көптеп-көмектеп, амалын жасармыз! – дедi Өтеғұл.

	– Ендеше, кеудесiнде жаны барды кеңсенiң алдындағы алаңға алып барыңдар! – дедi Сұлтанбек нөкерлерiн ертiп кетiп бара жатып.

	Абақтының тар қапасына қамалған отызшақты жанның iшiнде сарысулық екi кiсi бар екен. Иманұлы Жантөре Сұлтанбектi танып, қол берiп амандасты. Сақал-мұрты қауқиып өсiп кеткен Жантөренi Сұлтанбек жыға танымады.

	– Сұлтеке, бұл мен ғой! Иманның бел баласы Жантөремiн! Шу бойын қыстап отырғанымызда ауылға келіп, əкейге жолығып едiңiз ғой!

	– Иə, ол ауылдың кiсiлерi сөзiне мығым сияқты едi? – дедi Сұлтанбек Жантөренiң бетiне барлай көз жүгiртiп.

	– Біздің елдiң жайдан-жай, қамсыз жатуы мүмкiн емес. Іс насырға шаппаса жиылған жасақ келуi тиiс едi! – дедi Жантөре пұшайман жегендей болып.

	– Өзiң абақтыға қалай түсiп қалып жүрсiң?

	– Қасымдағы серiгiммен Созақтан хабар алғалы шыққан жолда Мойынқұм iшiнде кезiккен белсендiлер жүрiсiмiзден күдiк алып, осында əкелiп, қамап тастады. Жан-жақтан хабар ала алмай жатқанымызға бүгiн оныншы күн! – деп жауап бердi Жантөре.

	– Ендеше, қатарымызға қосылыңдар! Басқа түскенін көрерсiңдер! – деген Сұлтанбектің сөзіне Жантөре:

	– Сұлтеке, бiзге жарамды ат берiңiз! Елге тезiрек жетiп, бұл жақтағы жағдайды елге құлағдар етіп, қол жинап келерміз! – дедi.

	Оның бетіне байыптап көз тіккен Сұлтанбек:

	– Созақты алғанмен шаруа бiтпес. Ол жақтағы ағайындармен тізе қосып, аңдысқан жауға табандап қарсы тұруымыз керек. Мына жiгiттерге жарамды ат пен мылтық бер! – деп соңынан ерген Сағындыққа табыстап, келген iзiмен керi қайтты.

	Ауладан кеңсеге кiретiн артқы есiкпен дəлiзге өткенде сұлап жатқан жандарға байыппен көз салды. Терезе тұсында бас киiмсiз, оқ маңдайынан тиген Түнқатарды таныды. Оның бүйiрiн ала шекесiне балта тиiп, бас сүйегi опырылған, жүзін қан жуған шағын денелi Кежектi таныды.

	Милиция киiмiндегi екеуiнiң аяқ жағында мақталы шалбар мен күпəйке киген жанның бөркi шекесiн жауып, жыға танымады. Тұқылдап қойған сақалы иегiн жапқан жанның бөркiн мылтық ұшымен кейiн сырғанда ұшқыны семген көзi ашық қалған Жанасты таныды. Араға сөз тасып, тынымсыз шапқылап жүрген, мiнезi алақұйын Жанастың жаны жай тауып, қыбырсыз жатыр. Белсенділер итаршы етiп жұмсап, ел iшiнің толқуын жеткізіп отырған сатқын сыбайластарымен бірге жантəсiлiм еткенi тағдырдың маңдайына жазғаны болса керек. Дөңгелек жүздi, алпамса денелi, өсiңкi шашын артқа қайырған екеу бұл жердiкi емес. Кеңес өкiметiнiң шотын шабуға сырттан келгендер. Аяғына ораған шұлғауы шұбатылып жатыр. Былғары саптама етiгiне қызыққан тобанаяқ кедей-кепшік сыпырып алса керек. Белдiгiндегi тапаншаның қорабы да бос. Қойны-қонышын тiнткендер құжатын шашып тастапты. Созаққа ажал айдап келген екен. Сыртқа шыққанда күн едəуiр көтерiлiп қалыпты. Аяқ астында тапталған қар қызыл қанға бөгiп жатыр. Қарақұрым өлiктердiң басы дуал iргесiне қарай қатар жатқызылған. Кейбiрінің басында қайғы жұтқан ет-бауыр жақыны отыр. Абақты iшiндегi өлiктi Өтеғұлдар көтерiп шығып, қатарға қосып жатты. Бұл кезде қарулы жасақ қыстақ көшелерiн кезiп кеткен еді. Əр тұстан шаңқ-шұңқ мылтық атылып, даурығысып ышқынған, қатын-қалаш пен бала-шағаның дауыс салып, жылағаны естiлді. Қыстақты тiнткiлеп жүргендердің қасында естияр жанның барын көңiлге медет еткенімен, ашынған жасақтың алдын бөгеу оңай болмай қалды. Қарғын судай қаптаған қарулы қол өкiмет адамдары мен белсендiлердiң, кеңседе қызмет iстейтiндердiң үйiне басакөктеп кiрiп, өшiгiп жүргенін көшеге сүйреп шығып, желең киiммен қар үстiнде аунатып тепкiлеп, азаптауға кiрiскен. Көзiне қан толған жасақ жігіттері ештеңенiң байыбына жетіп, алды-артына қарар емес. Қызметке араласып, кəстөмшалбар киiп, галстук таққан, шаш өсiргеннiң қолын қайырып байлап, қар үстiне қатар тiзiп отырғызды. Өкiметтiң шотын шауып, ел үстiнен күн көрген, сырт жерден келген жандардың əп-сəтте жүнi жығылып, мүсəпiр халге түсті.

	Көше бойында екi жақтан да адам шығыны көп. Елдiң зығырданын қайнатып, iшiне қан қатырған ашу-ыза бiр сəтте бұрқ-сарқ қайнап, кенерiнен тасып төгiлдi. Қарғын судай қаптаған жасақ жiгiттерi қарсы жақтың оқ жаудырып, кiсi қанын төккенін көрген кезден екпiнiн баса алмай жүр. Ашу-ызадан көзi тұманданған жандар титығына тигендерді шарқ ұрып iздеп, үй-үйдi, қора-қопсыны сүзгілейді. Сол күнi көшеде адам қаны қисапсыз төгiлді. Көтерiлiс басшыларының: «Қолға түскендi абақтыға жауып, қаншалықты кiнəсi барын анықтайық» деген ескертпесiне құлақ аспады. Қыстақтағы кемпiр-шал, қатын-қалаш пен балашаға үрпиiсiп, қуыс-қуысқа тығылды.

	Салықбай мерген кеңсе iшiнен өлі денені көтерiп шықты. Жасөспірім Жөкенiң денесi əлi суи қоймаған. Мылтық дүмiмен, не темiрмен ұрса керек, маңдайынан қатты жарақат алған. Мерген оны Сарманның қасына жайғастырды. Тынымсыз шапқылаған жас өндiрлердiң бұлқынған жүрегi соғуын тоқтатып, қыбырсыз жатыр. Ұстахана алдында қариялармен оқшау тұрған Асадулла тəуiп пен Сапарқожаға қарай аяңдады.

	– Жасақтың бетiн қайтару керек! Басшыларына хабар бер, Тастанбектiң əулiсiне жиналсын! – дедi Сұлтанбек топ ішіндегі Сағындыққа нұсқау берiп.

	Оның сөзiн құп алған Сағындық жасауылын көше-көшеге жөнелтiп жатты. Кең əулi дарбазасынан iшке кiргендер ошарылып тұр. Күткен адамдары жуық арада жинала қоймады. Мырзахмет, Əлi, Рүстембек, Өтемiстер алғашқы топпен жеттi. Қанды қақтығыста қисапсыз төгiлген қаннан жүректерi шайлыққан жандардың жүзiн кiреуке шалған. Көңілдегі жанның түгел жиылуын күтпеген Сұлтанбек кең бөлмеге кiрiп, жайғасып отырды. Аудан басшылары мен қызметке араласқандардан кімдердің қолға түсiп, жазаға ұшырағаны туралы əңгiме болды.

	– Болған iс өттi-кеттi. Ендiгi жерде алдағы шаруаны ойласайық! – деп Асадулла тəуiп ел назарын өзгеге аударды.

	– Ендiгi қатер күнгей жақтан келедi. Тау асуына мықтап бекiнiс орнату керек! – дедi Сұлтанбек көпшiлiкке қарап.



	– «Балықшы», «Суындық» пен «Торлан» асуына ықтият болғанымыз жөн. Негiзгi күштi сонда шоғырландыру керек! – дедi Сапарқожа құптап.

	– Тау асуына бесқаруы сайма-сай, мықты жасақты жөнелткен мақұл! – дедi Асадулла тəуiп.

	– Жасақтың басын құрап, қолдағы қару-жарақтың жобасын бiлiп алайық. Қатарға сырттан қосылатын күш жоқ па?

	– деп Сұлтанбек көпшiлiкке қарады.

	– Ендiгi жерде сыртқа иек артудың қажетi жоқ. Қолда бар жасақпен қорғанысқа көшемiз. Басқа түскенін көрiп алармыз! – дедi Салықбай.

	Көпшiлiк тау асуына аттанатын қарулы жасаққа басшылық етуге Салықбайды лайық көрген. Келесi бекiнiске баратынды ойласқанда Сұлтанбек:

	– Ол жаққа менiң барғаным дұрыс болар! – деп қалды.

	– Сiздiң Созақта болғаныңыз жөн. Мұндағы шаруаның басы-қасында өзiңiз жүргенiңiз мақұл! – деп Иманбек қазы ойын айтты.

	– Iшкi жаудың бетi қайтты білем. Ендi сырттан келетін жаудың жолын кесу керек! – деп Сұлтанбек бетінен қайтқысы келмегенiн сездiрді.

	– Əуелi қыстақ iшiн өлiктен тазартып алайық. Таңертеңнен көр қазуға жұмыламыз. Шейт болғанның бетiн жасырып, ертерек ел көзiнен тасалайық! – дедi Асадулла тəуiп.

	Оның сөзi көпке ой салды. Таңертең Салықбай мерген ертелетiп жасағымен «Суындық» асуына аттанатын болды. Қалған топ та тау бекiнiсіне барып орнықпақ.

	Өткен түн тым мазасыз болып едi, бүгiнгi қанды оқиға елдiң титығына тидi. Қолға алған iстiң мұншалықты ушығып кетерiн ойламаған көпшiлiк əлi есiн жия алмай, сансырап жүр. Сұлтанбек таңертең ертелетiп жолға шығатын жасақтың оңаша үйде тыныққанын жөн көрді. Орнынан тұрған Салықбай жiгiттерiн ертiп бара жатқанда:

	– Бекболат, сен Созақта қаларсың? – деген Сұлтанбектiң даусы естiлдi.

	Мерген тобы есiк алдында аялдады.

	– Жоқ, аға! Серiктерiмнен қалмаймын. Не көрсек те бiрге боламыз! – дедi Бекболат.

	– Ендеше, Салықбай қасыңдағы Бекболатқа абай бол! – дедi Сұлтанбек дауысын бəсейтіп.

	Сарманнан бiрер жас үлкен Бекболаттың жастыққа тəн албырттықпен топтан қалмай, кетiп бара жатқанын қаламаған сыңайлы. Нар тұлғалы Сұлтанбектiң бөлекше көзқарасын мерген де байқады.

	Созақты басып алған алғашқы түн ауыр болды. Əр тұстан мылтық атылып, түн тыныштығын бұзады. Күндiз қалтарысқалтарыста бой тасалаған бiрен-саран өкiмет адамы мен белсендiлер қараңғылықты пайдаланып, көше-көшеде байлаулы атқа мiніп, қашып кетуге əрекеттенген.

	Ақпанның басында ораза айттың алғашқы күнi ауыл үйлерi қазанға май шыжғырып, иiс шығарып, шелпегiн дастарқанға салып, дұға оқитын көршi-қолаң, ағайынтуысын күтiп отырғанда бұрқ ете түскен бүлiктен балапан басымен, тұрымтай тұсымен болып кеттi. Қолына қайла-күрек ұстауға жарайтын еркек кiндiк атаулы қыстақ iргесiндегi зираттан көр қазуға кiрiстi. Сүймен мен қайла жүзi қара жердiң тоңынан кері серпіледі. От жағып, тоңды ерiтiп, тiзеден жер қазғанда арғы жағындағы ақ керiшке ілінеді.

	– Адам ниетi мен пиғылының алалығы көзi тiрiсiнде. Кеудесiнен жаны шыққанды өлiм теңестiредi. Бай мен кедейдi, батыр мен қорқақты да теңейтiн өлiм. Тіріден қорқуға болар, өлiден сескенбеу керек! – деп Асадулла мен Сапарқожа бас болып, кебiнге орап, жаназасын оқып, арулап шығарып салып жүр.

	* * *

	Созақтан аттанған елу қаралы жасақ тұтқиылдан келiп, Шолаққорғанды алды. Жергілікті өкiмет орнының тегеурiндi қарсылық көрсетуге шамасы келмедi. Тұс-тұстан қаптай, тасырлатып шауып келгендердiң ығына еріксіз көнедi. Кеңсе маңдайындағы қызыл ту алынды. Ақ ту көтергендер тау бөктерiндегi шағын ауылдар «Қарабұлақ» пен «Балдысуға» да баса-көктеп кiрiп, ауылдық кеңестегi үш-төрт адамды таяққа жықты. Қалғаны қарулы қолдан жасқанып, тымтырақай қашты. Қарулы жасақ баса-көктеп кiргенде бұл ауылдан да тауға қашып тығылып, бой тасалағандар болды. Қарапайым халыққа Созақтағы өкiметтiң құлағаны, бейбiт өмiрдiң орнағаны, ендi алым-салықтың салынбайтыны туралы айтылды. Ойламаған жерден өзгерiп шыға келген жəйтке сенер-сенбесiн бiлмеген ел таңырқап қалды.

	Бұл кезде шалғайдағы Созақта бұрқ ете түскен бүлiншiлiк туралы естiген облыстағылар дүрлiгіп, Шымкент пен Қызылорда, Түркiстаннанқарулыотряджасақтап, көтеріліс ошағына қарай жедел аттандырды. Оның соңын ала Жамбыл мен Алматыдан мұздай қаруланып, жер қайысқан əскер Созақты бетке алды. Түркiстаннан шыққан қарулы отряд пен халық жасақшылары Салықбай мергеннiң тобымен Қаратаудың «Суындық» асуында кезiгедi. Салықбай, Құтжан, Бекболат, Дастан, Қасым мергендер қатар шеп құрап жатып, винтовка шүрiппесiн басқанда мылтық дауысынан тау шатқалы жаңғырып, қызыл əскердiң алдыңғы легi аттан құлап түседі. Алғашқы қарқынмен мылтық тартпасын қайырып, үстiнүстiн атқанда қызыл əскер қатары селдiреп, шатқалдағы жаңғырықтан үрккен аттар сапырылысып кетедi. Алғашқы лекпен ОГПУ-дің Созақтағы уəкілі Тыныштықбаев оққа ұшты. Жол бастаушысынан айырылған отряд керi шегiнiп, айналма қалтарысқа бой тасалады. Жартас-жартастың тасасынан басын қылтитып, оқ атқаны да болды.

	Қызыл отряд көтерiлiсшiлерден мұндай тегеурiндi қарсылық күтпесе керек. Бiлмейтiн жердiң ой-шұқыры көп. Қарсы шабуылдай берудiң көзсiз батырлық екенiн сезіп, шатқалда бекiнiс құрып жатып алды.

	Тұтанған отты өшiрсе, екiншiсi бой көтередi. Қызыл отрядқа арғы жақтан қарулы күш келiп қосылды. Қос ат жеккен арбада сақылдап оқ жаудыратын пулеметі бар. Əскердiң бiразы аттылы, бiразы жаяу-жалпылы. Қарулы отрядпен ашық қақтығысқа баратын күштiң тең емес екенiн мергендер сезді. Екi топқа бөлiнiп, Салықбай мен Қасым бастап, керi шегiндi. Аңғар бойымен атын желдiртіп, едəуiр жер ұзап барып, мылтығын кезенiп жатты.

	– Мылтық қарауылына қызыл əскерді алу керек. Жұмысшы-қызметкерлер шығын болып жүрмесiн! – деген Салықбайдың ескертуiнен кейiн мергендер жартастың қуысқуысынан төменге жiтi көз жүгiрттi.

	Қолдағы винтовка қарауылға алып, көздеуге ыңғайлы. Оғы шығандап, ұзаққа кетедi. Шүрiппесiн басқанда бала бүркiттiң үнiндей шаңқ еткен дыбыс шығарғанмен, дүмпуi иықты серiппейдi. Мергендер төмендегі тастақ жолмен ұбапшұбап келе жатқан дүрмек ішінен қарауылға iлiктiретiн жан iздейдi. Жаңадан пайда болған жол бастаушының соңынан үш əскер қатар келеді. Ортадағы командирi болса керек, атын ойқастатып, алға озып кете бередi. Салықбай мерген дүрбi салғанда – денелi, жас шамасы қырықтан асқан, қалың қасты командирдің келбеті тым сұсты көрiндi. Созақты бетке алып, қабағы қарс жауып, кiмге өшiгіп келе жатқаны белгiсiз. Ата жауының көзiн жоюға мықтап бекiнген секiлдi. Маңдайындағы жұлдызшаны қарауылға алған мерген демiн iшiне тартып, тым-тырыс жатыр. Шүрiппенi басуға оқталған сəт өзiнен бұрын оң қапталдағы Бекболаттың мылтығы шаңқ еттi. Жол бастаған командир кеуде тұсын алақанымен басып, шегiншектей бере, шалқайып барып құлады. Бекболаттың соңын ала Салықбай да шүрiппенi басты. Мылтық даусынан сескенiп, ат тiзгiнiн шiрей тартқан, командирмен қатар келе жатқан əскер кеуде тұсына қадалған оқтан есеңгiреп, ерден ауып түсті. Iле шаңқ-шұңқ еткен мылтық даусы жамырай естiлiп, қарауылға iлiккен əскер қатары селдіреп қалды. Жөппелемде оқтың қайдан шыққанын аңғармай, алақ-жұлақ еткен отряд жауынгерлері мылтығын аспанға атып-атып жiбердi. Əп-сəтте қалың жаудың қоршауында қалғандай болған əскер атын кері бұрып, жықпыл-жықпылды тасалап қашты. Бұл кезде мергендер атына қарғып-қарғып мiнiп, аңғарды бойлай қозыкөш жер ұзап барып, отрядтың жолын күтiп, биікте тағы да бекiнiс құрып жатты. Салықбай оң қапталында сандық тасқа бауырын төсеген Бекболатқа көз қырын салды. Аттың жалы, түйенiң қомында жүрiп, əлiгiндегі əбестiгiн сезіп, жанарын алып қаша бердi.

	Тұтқиылдан шабуылға ұшырап, əскерін шығындаған отряд оққа ұшып, жарақат алғанын арбаға салып, керi қайтарды. Қалғаны бас құрап, есін жиып, барлаушы топты алға салды. Жартас-жартас арасымен бұқпантайлаған əскер мергендер бекiнген шатқалға жақындап келеді. Шатқалға бой тасалаған мергендер шегiнiп жүрiп, ұрыс салуға көшті. Тау-тасқа бекiнген əскерге соңынан тағы күш келiп қосылды. Шатқал жолымен келе жатқан қарақұрым əскер арбадағы пулеметтен сақылдатып, оқ жаудырды. Оған жаяу əскердiң винтовка үнi қосылып, қорғасын оқ жауып кетті. Төменнен биiкке шапшыған қызыл шоқ тасқа тиiп, бағытын өзгертiп ұшады. Шұбырынды əскердiң санын анықтау мүмкін емес. Қарғын судай қаптаған, бақайшығына дейiн мұздай қаруланған, аждаһадай аузынан от шашқан əскердiң екпiнi қатты. Салықбай мерген биiкте бекiнiс құрған серiктерiне:

	«Созаққа қарай шегiнемiз» деген ишарат жасады. Өкшелеп келе жатқан қызыл отряд iшiнде құралайды көзге атқан мергендерi бары белгiлi болды.

	– Мыналардың бет алысы жаман! – деді қапталда жатқан Дастан басын шайқап.

	Салықбай бастаған мергендер беткейдегi шақпақ сусыма тастан аяғы тайғақтап, төмендегi көліктеріне келді. Басын айқастырып байлаған аттарына қарғып мініп, жалғызаяқ жол сорабымен ойпаңға қарай шаба жөнелдi. Мергендердің өкшесiн ала биiкке шыққан отряд жауынгерлері соңдарынан оқ жаудырды. Мергендер тобы едəуiр жер ұзап барып, аңғар тұйықталар тұста аттарын тебiнiп, төменге қарай желдiрте, суыт жүрiп келедi. Өкшелеп қуған жаудан қашқанына Бекболат ызалы едi. Бетi түтiгiп, тұлабойын ашу кернедi. Үйреншiктi сүрлеуге түскен көлiктерi сыдыртып ала жөнелдi. Бiраз жер суыт жүріп, алдарынан қарсы келе жақтан аттылы кiсiлермен ұшырасты. Бұл – мергендер тобының соңынан жiберiлген қосымша күш едi. Сұлтанбек əскердiң алдын бөгеудi мықтап тапсырып жіберіпті.

	– Шегiнуге болмайтынын айттым ғой сізге! – деп Бекболат кейістік білдірді.

	Созақтан жеткен қосымша күштің iшiнде винтовкамен қаруланғаны аз. Иғына шошайтып шитi мылтық асып, айыр, шоқпар ұстап, əйтеуiр, дүрмектің қарасын көбейтiп жүргенi жетерлiк. Салықбай мылтықсыз келгендi бөлектеп алып, Созаққа қайтарып жiбердi. Олар елге жетiп, бақайшығына дейiн қаруланған қызыл əскердiң келе жатқанын хабарлауы тиiс. Қолдағы қару-жарақ пен адам күшiн жинақтап, қыстақ қорғанысын мықтауға кірісу керек.

	Тау шатқалымен жақын келген отряд үстін-үстін оқ жаудырды. Мергендер тобы кезеңде ұзына бойы бекiнiс жасап, олардың алдын тосты. Негiзгi күш шашырай барып орныққанда адам қарасының аз екені белгiлi болып қалды.

	«Жаудың бетiн қайырдық» деп ойлаған, етек-жеңi жайылған əскердiң қарасы мол. Шошайған мылтығын кезенiп, үздіксіз оқ атады. Пулемет артқан арбалар кейiн қалып, қалың əскер аңғар бойымен жақындап келді. Салықбай мерген Дастан мен Бекболатқа пулеметшiлердiң көзiн жоюды тапсыр ды. Мылтық ұңғысын алға қаратқан Бекболат қарақұрым əскерден көз алмайды. Қалың қолдың ішінен қайсысы басшы, қайсысы қосшы екенiн ажырату қиын. Өзгеден еңсесі биік əскер көзiне бөлекше түстi. «Е, жаратушы ием! Соңымда қалған ет-жақын туыс-бауырды қорғап, адам баласына мылтық кезендiм. Егер атпасам, ол бізді атады. Қанымызды судай шашады. Ит арқасы қияндағы Созаққа жатжұрттықты қандай ажал айдап келді екен?». Қыран бүркiт үніндей винтовка үнi шаңқ еттi. Маңдайынан қорғасын қадалған кек се қызыл əскер ат тiзгiнінен айырылғысы келмей, шiрей тартқан бойда шалқалап барып, құлап түстi. Қатар жатқан мергендер де оқ шығарып, қарауылға iлiктірген əскердi құлатты. Арба жеккен аттар мылтық дауысынан үркiп, кейiн шегiнгенде пулемет қалқанын тасалаған əскердi қарауылға іліктіріп, шүрiппе басты. Қолтық астынан оқ тиген қызыл əскер бауырын жаза алмай бүктеліп түсті. Мергендер екiншi пулеметшiнiң де көзiн жойды. Бас иесiз қалған аттар мылтық дауысынан үркiп, керi шауып бара жатты. Алғашқыдай емес, қарсылық көрсеткен сарбаз қарасының мол екенiн отряд жауынгерлері байқады. Таудың ұңғыл-шұңғылын бiлетiн сарбаздардың шегiнiп жүрiп, тұтқиылдан шабуыл жасайтын айла-шарғысына кезiгiп, бiраз адамын шығын еттi. Екпiндеп келген əскер табандап тұра алмай, кейiн шегiндi. Кезеңнен асып түсіп, бой тасалап, алды-артын болжады. Бас-аяғы түгел жиналғанда ошарылып тұрып, қарсы шабуылға тастүйiн дайындалды. Жаяу əскердi шатқал бойымен қаптатып жiберiп, соңынан сақтықпен қозғалды. Мол əскер тау-тасқа жайылып, мергендер тобын сырт айналып, қоршап алуды ойлады. Оқты үнемдеп жұмсаған мергендер қарауылға адам қарасы толық iлiнгенде ғана атады. Қарсы жақ бiр оққа он оқпен жауап бердi. Үстiн-үстiн бораған оқтан мергендер бас көтере алмай қалды. Көмейiнен қорғасын шашатын пулемет тiлiн бiлетiн əскер сақылдатып ала жөнелгенде сарбаздардың үстiнен оқ жауып кетті.

	Жер бауырлай шегінген мергендер көліктеріне мiнiп, шаба жөнелді. Оншақты сарбаз орнында қалып қойды. Жасақ соңынан атына қарғып мiнген Салықбай жазықты бетке алды. Оқ тиіп, дүрмекке iлесе алмай атына сүйретілген сарбазбен қатарласа бере қанжарын алып, жүгеннің қайысын қиып жiбердi. Жауырынымен сүйретiлген сарбаз тастақ жолда қалып, жарау ат топтан суырылып шыға бердi. Кезеңнен асқанша соңынан бораған оқ мергендер қатарын селдiретiп кеттi. Осқырына шапқан атының тiзгiнiн тартқан Бекболат ызалы едi. Келесi кезеңде бекініс құрған сарбаздар əскердің жолын тосты. Атын борбайлаған алдыңғы топтың біразын аттан түсірді. Осылайша қашып жүрiп ұрыс салған мергендер қарсы жаққа көп шығын əкелді.

	Жазыққа шыққан мергендер көлденең кезiккен терең сайға жетіп, ат тiзгiнiн iрiктi. Сай табанында өзен баяу ағып жатыр. Көлігін байлаған мергендер сай ернеуiнде жағалай жайғасып жатты. Көз ұшынан осылай қарай шұбаған қарақұрым əскер қарасы көрінді. Бiрде жиырылып, келесi сəтте ауқымын жайып, бауырымен жылжыған жыландай жақындап келедi. Бой тасалаған мергендер оқ жетер жерге келгенде қарауылға iлiккен əскердi көздеп атып, үстiн-үстiн оқ жаудырды. Алдыңғы шептен бiраз əскер құлап, қалғаны есiн жиып, жер бауырлай жата-жата қалды. Соңын ала жеткен пулеметтер көмейiнен оқ шашты. Ауаны тiлгiлеген қорғасын мергендердің төбесiнен асып, жарқабақты астанкестең еттi. Сай табанындағы аттар үркiп, осқырынып, тыпыршыды.

	Мергендер табан тiреп атысты. Жер бауырлаған қызыл əскер бiртiндеп жақындап келедi. Оқжаудырғыш пулеметiн қоса-қабат сүйреп жүргені де бар. Қаптаған əскердi жекелеп атып түсiргенімен, көп көптiгiн жасап, таяп қалды. Iле-шала əр тұстан оқжаудырғыш пулеметтер оталып ала жөнелдi. Көңiрсiген түтiн исi, оқ тиiп, ыңыранған адам үні, үрiккен аттың тұяқ дүбiрi қосылып, дүние əлем-тапырық болып кетті. Мергендердің біразы сайда қалып, кеудесiнде жаны бары атына асығыс мiнiп, өзендi бойлай, еңiске қарай қашып шықты. Соңынан түскен аттылы қуғыншы Созаққа қарай шауып, мергендердің бағытын Мойынқұмға қарай бұруға əрекеттендi. Негiзгi күшке қосылуға мұршасын келтiрмей, оқшаулап алып, көзiн жоймақ ниетi бары белгiлi болды. Ер үстiнде бауырын жаза алмай, бүктетiлiп шауып келе жатқан Бекболаттың атын Салықбай шылбырынан жетекке алды. Терең сай аласарып, жазыққа ұласқанда аттары көсiлiп шапты. Бораған оқ астынан аман сытылып шыққан сарбаз тобы суыт жүрiп, құмның жиегiне жетiп тоқтады. Бұл кезде қызыл əскер Созаққа қарай өтiп, бұлардың жолын бiржола кесiп тастаған еді.

	Ет қызуымен байқамаған екен, Бекболаттың жарақаты ауыр тəрiздi. Қолтығынан демеп, атынан сүйемелдеп түсiргенде жерге шынтағын төсеп, жата кеттi. Өкпесiн соғып, ауыр дем алады. Жарақатын ауырсынып, көзiн жұма бередi. Өрiм жастың жанарындағы ұшқын бiртiндеп семiп барады. Көз алдында көк шыбықтай солғын тартқан бауырын көрген Салықбайдың кеуде тұсы сыздап қоя бердi. Бекболаттың денесiндегі жегiқұрттай кемiрген қорғасын оқтың азабына қалай араша түсерін білмей басы қатты. Жүрегi бiлiнер-бiлiнбес соғып, есi кiресiлi-шығасылы жатқан өрiм жасқа титiмдей шарапатын тигізе алмағанына опынды. Осындайда Асадулла тəуiп болғанда бiр амалын табар ма едi? Дегбірсізденген серiктерi де отырып-тұрып, екеуiне жалтақ-жалтақ қарайды. Шыбын жаны шырқырап, бойдағы дертi асқынған Бекболаттың кiрпiгi болар-болмас қозғалып жатып, жүрек соғуын тоқтатып, қыбырсыз қалды. Келешегi бар өрiмдей қыршын жастың өмiрi үзiлiп кетті.

	Арқа сүйер мерген ағасына қарап жатып, қос жанары семiп қалды. Кеудесiнен жүрегi үзiлiп түскендей болған Салықбай алақанымен маңдайын сипап, ашық қалған жанарын жапты. Қолындағы бүктеулi қамшыны сығымдай ұстаған мерген орнынан тұрды. Iштей бекiнiп, қатайып алған. Күн батып кетпей тұрғанда қобы етегiнен көр қазып, Бекболаттың денесiн жер қойнына беруге асықты.

	* * *

	Жарамды ат пен мылтыққа ие болған Жантөре серiгiмен суыт жүрiп отырып, Шу өзенiнiң бойын қыстап отырған ағайындарына жетіп, Созақта болған оқиғаны айтып береді. Жабал мен Барақтың баскөтерер азаматтарының бойы қызып, алғашқы күнi-ақ елуге тарта жiгiт қолына қару алып шығады. Араларынан Бақақожаның Серiгiн басшы сайлады. Ауыл-ауылға хабаршы жiберiп, Сұлтанбектiң Созақты алғанын естiген ел дүрлiге атқа қонады. Ел аралап, кеңес өкiметiнiң саясатын насихаттап жүрген өкiлдерді өлiмшi етiп таяққа жығады. Сарысудан жиылған 500-ге жуық қол шитi мылтық, сойыл, айырмен қаруланып, аудан орталығы

	– Кентаралға келгенде кеңседегiлер үрейленiп, бет-бетiмен қашады. Сарысуда бой көтерген халық қозғалысынан құлағдар болған Шымкент ОГПУ-i сенімді азаматтарды басшы етіп, қызыл отрядты бүлiншiлiк ошағына аттандырады. Халық толқуының Созақтағы көтерiлiсшiлерге қосылып кетпеуiн мықтап тапсырады. Талас жəне Сарысу ауданына келген жазалаушы отряд ел ішінен шыққан жасақтың соңына түседi. Бақақожаның Серiгi бастаған жасақ бақайшығына дейiн қаруланған жазалаушы отрядпен алғашқы қақтығыста ойсырай жеңiледі. Көтерiлiс басшысынан бастап, белсенiп жүргендер қолға түседi. Отряд командирi Серiкке: «Қашып кет!» деп ақыл беріп, қашып бара жатқан жерінен əдейi атады. Өзге жiгiттер де əртүрлі арандатушылық əдiс-айламен өлтiрiледi. Жүзден астам жасақ қамауға алынады. Осылайша Созақтағы көтерілісшілерге қосылмақ болған сарысулық қолдың жолы кесіледі.

	* * *

	Сұлтанбек бүгін де түнi бойы ұйқтай алмай, дөңбекшiп шықты. Бей-жай күй кешiп, ойы сан-саққа жүгiрiп, дегбiрi кетті. Түн iшiнде сыртта ауық-ауық мылтық атылды.

	«Күнұзын қора-қопсы, ұра түбiнде тышқанша бой таса лап жатқандар қараңғылықты пайдаланып, қашып кетпек болған ғой» деген ой келген. «Жүгенсiз кеткендер» де ген сөз тiл ұшына оралды. Оңтайлы сəттi күтiп жатып, бас сауғалап, айдалаға қашқан белсендiлердi жазғырғысы, əлде тiзесi батқаннан өш алғалы тыным таппай шапқылап жүрген жасақ жігіттерін күстаналағысы келдi ме екен. Əйтеуiр, iшкi жан-дүниесiнен лықсып шыққан сөз тiл ұшында байланып тұрды.

	Сапарқожа мен Асадулла тəуiп бiлтешам түбiнде құран аударып, қанды қырғында шейт болғандардың аруағына дұға бағыштады. Одан əрмен ортаңғы жуан қабырғада кiсi бойы қуыс қарауытып көрiнедi. Созақтың сарттары үй тұрғызғанда iшкi қабырғадан бiржарым кесек бойы қуыс қалдырып кетеді. Əлiгi қуысқа жүкаяғымен сандық қойып, үстiне көрпе-жастық жинайды. Қуыс бетiн кiлем-алаша, немесе жиегi кестеленген пердемен жапқанда, қабырғамен жапсарласып, арғы жағындағы жүк бiлiнбейді. Дəлiздегi қабырғада да темiр пеш пен самаурын қоятын, түтiн шығатын мұржалық тесiгi бар дəл осындай қуыс бар. Күнделiктi тұтынатын мүлiктi қалтарысқа жинау үшiн үй тұрғызған қазақтар да қабырғадан осындай қуыс қалдыратын болған. Жоғары-төменнен iрiлi-ұсақты ыдыс-аяқ, бiлте шам қоятын қуысты көбейтiп, сарттардан асырып жiберген. Ендi ойлап отырса, күндiзгi қызыл қырғында үй-үйдегi көп қуыс шыбын жанын шүберекке түйген талайдың басын аман алып қалса керек. Ашу-ызадан көзiне қан толып, тұманданған жасақ жігіттері бетi жабулы қуысты елеп-ескере бермеді. Шыбын жанын аман алып қалғысы келгендер қуыс түгілі, құдыққа да түсiп, шөмеле арасына бой тасалаудан арланбайды. Əйтеуiр, ажалы жоққа амалы табылады. Сұлтанбек үш-төрт кiсi беймарал сыйып кететiн қуыстан көз алмай ұзақ жатты. Биiктiгi мен көлденеңi мол пiшiлген қуыстан мылтық кезенген қызыл шəпкiлiлер шыға келiп, бас салатындай көрiнді. Қайқайдағы есiне түсiп, ұйқысы шайдай ашылып кеттi. Уақыт шiркiн тапжылмай тұрып алған. Атар таңды күтiп, уақытты босқа өткiзiп, қарсы жақ күш алып келе жатқандай болады. Ел шырт ұйқыда жатқан түн ішінде қолдан не келеді? Ханның да, қараның да сөз қуаты күндіз боларын, түннiң тек тыныштық үшiн жаратылғанын пайымдады. Ойы сан-саққа жүгiргенiмен, ерiк-жiгерi шiдерленген арғымақтай маталып қалған. Бұрын-соңды мұншалықты дəрменсiз күй кешпеген еді. Көптен көңiлiн күптi еткен шаруа қара халықтың пайдасына шешiлгенiмен, соңы бұлыңғыр тартып барады. «Бойымды үрей билеп алғаннан сау ма, өзi!?» деген ой да қылаң бердi. Кiмнен қорқады, не үшiн сескенедi? Құдай берген жанын керек кезiнде өзi алады. Өткен өмiрiнде адам баласынан бетi қайтып, айылын жиған емес. Ендеше, неге мұншалықты мазасызданады? Ертеңгi күннен қауiп еткеннен болар.

	Асадулла тəуiп құран кiтапты жауып, орнынан тұрды. Бетiн сипап, тəспiсiн қойнына тықты. «Жасы ұлғайған жаннан ұйқы қашады» деген рас болар, тəуiптiң төзiмдiлiгiне тəнтi қалады. Таңғы намаздың уақыты жақындағанын сездi. Сырттың əлi қараңғы екенiн терезедегi сирек жұлдыздан аңғарды. Өзiнен-өзі мазасызданып, елегзи берген соң орнынан тұрып кеттi. Таң алдындағы аяз шытынап, күшiне əбден мінген екен. Таңертең жасақтың басы құралған шақта қыстақтағы шаруаның жай-жапсарын iрiбасты жандарға пысықтап тапсырып, Созақтан аттанып кетуге асықты. Нұрмахан мергендi шақырып, жасағымен жолға дайындалуға нұсқау бердi.

	Қыстақтан елу қаралы аттылы жиылып, кеңсе алдында жорыққа аттануға сақадай-сай тұрды. Сұлтанбек саптағыларды жеке-жеке көзбен шолып өттi. Жарамды ат мініп, винтовкамен қаруланған жасақ «Аздық етпес пе екен?» деп ескерткендерге: «Ертеңгi күндi де ойлау керек шығар» деген ойын айтып, жиналған қолды қанағат еткен Сұлтанбек сарбазымен «Балықшыға» қарай суыт аттанып кеттi.

	Жазыққа қарағанда тау iшiнiң қары қалың. Күнес бетiнiң қары аладақ болып, қарауытып көрiнедi. Шатқал бойын қуалай соққан ызғырық жел екпiнi беттi қариды. Қыспақ соқпақпен тауға iшкерiлеп енiп, шатқал табанына аттарын қалдырып, кезеңге жаяу өрледi.

	Күңгейден берi өтетiн тау жолына iз түспеген. Жыражырадағы жынысты тоғай мүлгiп тұр. Аңғар бойына көз тігіп жатқанда ұбап-шұбаған аттылы-жаяулы қызыл əскердiң қарасы көрінді. Тар соқпаққа сыймаған əскер аңғардың қос қапталын кернеп, иiн тiресiп келедi. Сұлтанбек сарбаздары өздерiнен қарасы мол əскердiң бас-аяғын көзбен шолып, демiн iшiне тартып, тым-тырыс жатты. Мылтық ұңғысын төмен қаратып, оңтайға алған жiгiттер қарғын судай қаптаған қарулы əскердің соңындағы елге қаншалықты қатер төндірерін ойлағанда құйқасы шымырлап кетті. Қарулы отряд биiкке өрлеп, кезеңге жақындағанда Сұлтанбек алғашқы болып оқ шығарды. Іле жасақ жiгiттерi тасыр-тұсыр мылтық атып, алдыңғы лектен бiраз əскердi құлатып түсiрдi. Биiкке өрлеген əскердiң алды iркес-тiркес соқтығысып, оқ тигенi ойға қарай домалап, ұмар-жұмар болып қалды. Опыр-топырды пайдаланған жасақ қызыл əскердi қарауылға асығыс iлiндiрiп, үстiн-үстiн оқ жаудырды. Тұтқиылдан тегеурiндi шабуылға ұшыраған əскердiң бетi қайтып, керi шегiнер деген жорамал жүзеге аспай, отряд шатқалдың қос қапталына қарай жайылып, жартастың жықпыл-жықпылына бой тасалап үлгердi. Тау-тас пен жыра-жықпылда айлалы жаумен атысып, амалын асырған, тiс қаққан əккi əскер қоян-қолтық атыста сандық тасты паналап, алға қарай жақындап келеді. Тастан-тасқа секiрiп өтiп, бой тасалап, шатқалға өрледi. Қарулы отрядтың қос бүйiрден қысып, оқ жаудыру ниетi байқалды.

	– Мына найсаптар алды-артымызды орап алуға айналды! – деп Нұрмахан мерген басы қылтиған əскердi атып түсiрдi.

	– Керi шегiнемiз. Көлiкке тез жетейiк! – деп Сұлтанбек нұсқау бердi.

	– Қашқан жауға қатын да батыр. Табан тiреп, қарсылық көрсетейiк! – деді Нұрмахан мерген мылтығын оңтайға алып.

	– Мұндайда көзсiз батырлықтың қажетi жоқ. Көп көптiгiн істемей қоймайды! – дедi Сұлтанбек.

	Жартас-жартасты қалқалап, пулеметiн ұрымтал тұсқа орнатқан əскер сақылдатып оқ жаудырды. Сұлтанбектiң босқа қауiп етпегенiн сезген серiктерi жартас-жартасты қалқалап, төменге сырғыды. Көлігіне асығыс жетiп, сай табанындағы соқпақпен сатырлатып шаба жөнелдi. Сақылдаған пулемет оғы ұзап кеткенше біразын саптан түсiрді. Басиесiз аттар суырылып алға шығып, жасақтан озып бара жатты. Тау аңғарынан сытылып шыққан жасақ жатаған жотадан өтіп, жазыққа iлiккенде ат тiзгiнiн тартып, екпiнiн басты. Кезең қалтарысына аттарын қаңтарып, соңынан келер жаудың жолын тосып, жер бауырлап жатты. Шатқалдан шыққан аттылы əскер ентелей ұмтылып келеді. Өңшең жарау ат мiнген қарулы отряд сынаптай сырғып, жақындап қалды. Қалтарыста бой тасалаған Сұлтанбектiң жасағын аңғарар емес. Оқ жетер жерге келгенде мергендер тобы оқ жаудырды. Мылтығын үстiн-үстiн оқтап атып, бiраз əскердi аттан түсiрдi. Екпiндеп шауып келген ат бiр-бiрiмен сеңдей соғылысып, оққа ұшқан əскер тұяғына тапталып, апыртопыр болып қалды. Оңтайлы сəтті пайдаланған жасақ ұмар-жұмар болған топты қарауылға алды. Апыр-топырдан есiн жиған шағын əскер тобы ат басын керi бұрып, шаба жөнелдi. Жасақ жiгiттерi оққа ұшқан əскердiң қаружарағын жиып, мықталып алды. Артынша тау қойнауынан қаптай шыққан негізгі отряд қарасы көрінді. Əлiгiнде қияңкескi атыстан басын сауғалап қашқан шағын топ отрядқа қосылды. Мергендер бұл жолы орындарынан қозғалуға асықпады. Кезеңнен тау жаққа көз тiгiп жатыр. Таяп келген отряд айлаға көшiп, жазықта қанатын кең жайды. Шеп құрған жігіттер ентелеп келе жатқан əскермен күштің тең емес екенін сезсе де, соңғы демі біткенше Созаққа қарай қаптаған қызыл əскердің жолын бөгеп қалуды ойлады. Сұлтанбек бастап, əскердi көздеп атқанда өзге жiгiттер де тарс-тұрс оқ шығарды. Бауырын жерге төсеп, оқ жаудырған əскер жақындап келедi. Оқ тигені қыбырсыз қалып, өзгесi жанкештiлiкпен алға ұмытылды. Қалың қол оқты аяусыз боратты. Көңiрсiген көк түтiн мен дəрi исi қолқаны атты. Бас көтертпей оқ жаудырған отряд жауынгерлері орындарынан жапа-тармағай тұрды. Үстiн-үстiн мылтық атқан əскер кезеңге тақап келді. Осы қиян-кескi ұрыстан Сұлтанбек пен Нұрмахан бастаған аз ғана топ оқ астынан сытылып, аман шықты. Қаратау етегiндегi адам қаны қисапсыз төгілген жер «Тамашейт» аталып кеттi.

	Осындай қызыл қырғын зобалаңды Салықбай мергеннiң де басынан өткергенiн, соңынан ерткен жасағының қандай күйге түскенiн Сұлтанбектiң iшi сезедi. Жаңыл кемпiрдiң:

	«Арыстан айға шауып, мерт болыпты» деген, өз анасының:

	«Сендердiң бұл əрекеттерiң ауыл шетiне кірген жолбарысты қолына бақан алып, жасқап қуғанмен бiрдей» деген сөзiн еске алды. Жаналғыш суық қарудың нешеме түрiн ойлап тапқан адам баласы қандай қаскүнем едi. Ажал оғын себелеген сақылдаған станогін сүйретіп келген қызыл əскер Созақта бас көтергендерді көзқырына мықтап алған екен. Биліктегінің айтқанын iстеп, айдауына көнiп, амандығын ойлап жүре беруден бас тартқан намысқой ел бостан-босқа қанға бөгiп, шыбындай қырылатын болды. Ендiгi үмiтi – алдан қарауытып көрiнген Созақ жақта. Елдiң басын құрап, төнiп келген қауіп-қатердің жолын бөгеу керек.

	Жорыққа елу қаралы жасақпен аттанып, бес жiгiтпен қайтып оралған Сұлтанбектiң ойсырай жеңiлгенін қыстақтағылар жақсылыққа жорымады. Сұлтанбек сабырлылық сақтап, сыр бермегенiмен, атының ақ тер, көк терiн шығарып келген серiктерiнiң көзiндегi үрей жақсылықтың нышаны емес едi.

	Ақыл қосатын жандарды жиған Сұлтанбек шұғыл кеңес құрды. Созаққа бет алған қызыл əскердiң бақайшағына дейiн мұздай қаруланғанын, көмейiнен от шашатын станогінің барын да жасырмады. Салықбай мергеннiң кешiккенінен қауiп етіп, жойқын күшке төтеп бере алмаған жасағының жеңiлiске ұшырауы кəдік деген күдігін де айтты. Ендiгi жерде бас сауғалап, қашқанмен жан қалмайды. Қолдағы күштi жұмылдырып, қорғанудың амалын жасау керек. Қыстақтағы ел құлағын көтерiп, дүрлiктiрудiң қажетi жоқ деген ойын жеткізді. Жиылғандар қозғалақтап, бiр-бiрiне қарап, күбiрлестi.

	– Сабыр етіңдер! – дедi Сағындық қолын көтерiп. – Жауға қарсы қорғанатын айла-шарғы ойлауымыз керек. Қолда бар жасақ аз адам емес. Осы қыстақта түтiн түтеткендерден қолына қару алып, қатарымызға қосылуға құмбыл болып отырғандар бар. «Көп қорқытады, терең батырады», қызыл əскерден сескенудің қажетi жоқ. Бiр қауым ел емеспіз бе? Бостан-бос ұнжырғамыз түспесiн!

	– Сəкең дұрыс айтады. Қызыл əскердiң шошайған мылтығынан қорқып, дегбiрiмiз қашпасын. Бiздiң ниетiмiз де, жолымыз да ақ. Алла тағала қорғап-қолдайтын болады. Жеме-жемге келгенде шарапаты тиеді! – дедi Асадулла тəуiп.

	Уақыт тығыз болғандықтан жасақты қыстақтан шығарып, тау жақ жазыққа бекiнiс құруға келiстi. Қыстақтағы бейбiт халықты аман сақтап қалу үшiн негiзгi қақтығыс далада болмақ. Сұлтанбек бастаған топ сыртқа шыққанда қалың жасақ кеңсе алдында иiн тiресiп тұрды. Қауiпқатердiң төнiп келе жатқанын Сұлтанбек жiгiттерінен естiсе керек, дүрлiгiсiп тұр. Жасақ алдына шыққан Сұлтанбек иыққа ауыр жүк түскелi тұрғанын, халықты қорғау үшiн жан берiп, жан алысатын сəттiң келiп жеткенiн айтып, жiгерін қайраған болды.

	Жасақтағылар қару-жарағың оңтайға алып, қыстақ шетіндегі жазыққа ойысты. Шұбап келе жатқан аттылы-жаяулы əскер легi көрiндi. «Қайнарға» жеткенде соңы кезеңнен түсті. Қатар сап түзеген қызыл əскерден көз алмай тұрғанда тау жақтан келесі лек бой көрсеттi. Қалың əскерден бөлiнген шағын топ атқа жегiлген қос дөңгелектi үлкен арбаны жабыла итерiп, «Көктөбенiң» биігіне шығарғалы əуреленiп жатты. Қыстаққа таяп келген қызыл əскер ошарылып тұрған жасақты қоршай, қанатын кең жайып тұрды. Оқ жаудыратын пулеметтер қашықтық сақтап аялдап, жаяу əскер соңын ала шеп құрды. Доғадай иiлген мол əскерге артқы жақтан тағы қол келiп қосылды. Бас-аяғы түгел жиылғанда қызыл əскер қатары жасақ санынан əлдеқайда көп екенi белгілі болды. Табан тiреп, қарсы тұрмақ болған дала қазақтарының əуселесiн байқаған қызыл əскер командирi атын ойқастатып, ортаға шықты.

	– Кеңес өкiметiнiң саясатына қарсы шыққан əрекеттерiңнен ештеңе шықпайды. Қаруларыңды тастап, өз ерiктерiңмен берiлген жағдайда жеңiлдiк боларын ескертемiз! – дедi дауыстап.

	– Мына сабазың келмей жатып, қоқан-лоққы жасағысы келеді.

	– Мылтық қарауылына алып, басып салар ма едi, өзiн? – деген əр тұстан қызбаланған сөз естiлді.

	– Көтерiлiсті ұйымдастырып, халықты кеңес өкiметiне қарсы үгiттеген контрреволюционерлердi өз ерiктерiңмен ұстап берiп, қолымызға тапсырыңдар! – дедi командир дауыстап.

	Қызыл командирдің сөзiн естіген жасақ жiгiттерi тағы шулап кеттi:

	– Сен өзің қайдан келген сабазсың!? Бөтен ел, бөгде жерде момын халықты бiр шыбықпен айдағың келедi ме? Сендерге ұстап беретін адамымыз жоқ. Одан да аман тұрғаныңда ертiп келген əскерiңмен керi қайтқаның жөн!

	– Мен жауынгерлiк тапсырмамен келген қызыл отряд командирiмiн! Егер талабымыз орындалмаған жағдайда қару қолдануға тура келетiнiн ескертемiн!

	– Бiзге сенсiз де қоқан-лоққы жасайтындар жетеді. Қара халықтың мұң-мұқтажына құлақ асып, мүшкiл халiмен санасатын жан болмағаны ма, бұл дүниеде?

	– Сендер кеңес өкiметiнің саясатын ел iшiнде насихаттап жүрген партия, совет қызметкерлерiн атып, аяусыз жазаладыңдар. Кiсi өлiмiне айыпты жандарды қолымызға тапсыруларың керек!

	– Өзiң айтқан партия, кеңес қызметкерлерiнiң ешқандай кiнəсi жоқ деп тұрмысың? Олар неге халыққа зорлықзомбылық көрсетiп, тiзесiн батырады?

	– Қап, мына оңбағанның бiздi адам құрлы көрмеуін-ай!

	Оны осылай алдымызда тайраңдатып қоямыз ба?

	– Соңғы рет ескертемiн! Қолдарыңдағы қаруды тас тап, араларыңдағы банды-басманшыларды, контрреволюционердi өз ерiктерiңмен ұстап беріңдер! – деген қызыл командир алғашқы райынан қайтар емес.

	«Бұл кiмдi айтып тұр?» дегендей жасақтағылар бiр-бiрiне қарады.

	Иін тіресіп тұрған жасақтың төбесiнен асыра мылтық атылды. Көпшілік ел дүрлiгiсiп, сап түзеген қызыл əскерге алақ-жұлақ қарасты. Əскер алдында атын ойқастатқан командирдi қарауылға алған жiгiттiң бiрi атып жiбердi. Кеудесiне оқ тиген командир атжалын құшып, жерге құлап түстi. Осы кезде қызыл əскердiң екiншi мəрте атқан оғы иiн тiрескен жасаққа бағытталды. Iле-шала сақылдаған пулеметтер оталып ала жөнелдi. Оған винтовкалар шатырлай қосылып, қорғасын оқ жауып кеттi. Сумаң қағып ұшқан қызыл шоқ тон-шекпеннiң жүнiн жидiтiп, ыстық денеге қадалып жатты. Жасақтағылардың денесінен қызыл қан шапшып, баудай түсiп, құлай бердi. Алғашқы қарқынмен үстiнүстiн атылған оқтан алдыңғы шептен көп адам шығын болды.

	«Көктөбенiң» биiгiне атпен сүйретiп шыққан қос доңғалақты үлкен арбадағы зеңбiрек гүрс еткенде дала жаңғырып, елдiң зəре-құтын қашырды. От шашатын сақылдаған пулемет оның қасында имантаразы екен. Зеңбiрек гүрсілі өрекпiген жасақтың екпiнiн басып, қыстаққа қарай тықсырды. Дүниені дүрліктірген үн тағы қайталанып, гуiлдеген жел екпiнiндей естiлдi де, үлкен шойын доп келiп жарылғанда қара жердің қыртысын ақтарды. Үй орнындай жердiң топырағы аспанға ұшып, оншақты жанның өлiгi шашылып қалды. Əлiгi үлкен қара шойын ұшып келiп, əр тұстан гүрс-гүрс жарылып, əпсəтте жасақтың тоз-тозын шығарды. Зеңбiрек оғы қыстақ iшiне де түсiп, балшықпен сыланған жатаған үй төбесiн ортасына түсiрiп, ойран еттi.

	Дуал-дуал арасымен қыстақ iшіне шегiнiп кiрген жа сақ есiн жиып, қалтарыс-қалтарысқа бой тасалап, енте леп келген қызыл əскерге қарсы оқ жаудырды. Қақпадан тығылысып кiрiп, қыспақ көшеге түсiп, жан-жаққа тарағанша қос қапталдан оқ жаудырған жасақ бiраз əскердi қатардан шығарды. Тар көшеде апыр-топыр құлаған əскерге қарғын судай қаптаған кейiнгi лек қосылып, тұс-тұстан оқ жаудырып, бекiнiстiң астан-кестеңiн шығарды. Дуалды құлата iшке ентелеген əскер оқ жаудырғыш темiр станогін көшекөшеге орнатып, көзге түскен тiрi жанды баудай атып түсiрiп жатты. Жойқын шабуылдан абдырап, керi шегiнген Сұлтанбек сарбаздары үй-үйдiң əулi-жайына бекiнiп, табан тiресiп қарсылық көрсеттi. Дуал iргесiнен саңлау тауып, қарауылға iлiккен əскердi атып түсiредi. Мылтық даусы шыққан тұсты байқап қалған əскер қалқан болған дуалды нысанаға алып, қауiп-қатердiң бетiн сейiлтуге күш салды. Əулiдегi бекiнiстi бұзып-жарып, қыстаққа iшкерiлей енген əскердiң қарқыны тым қатты. Əр тұстан жол тауып, iшке ентелеген əскерде қисап жоқ. Бiр əулiден екiншiсiне шегiне жүрiп, ұрыс салған сарбаздардың оққа ұшқаны көп. Аман қалғаны тұс-тұстан ығыса келе «Дала базар» төңiрегiне шоғырланды. Кескiлескен жойқын атыс осы жерде бол ды. Дуалды жағалай бекiнген сарбаздар үздiксiз оқ жаудырып, табандап тұрып қарсыласты. Сұлтанбекпен қатар шеп құрған мергендер iргесi зəктенiп, мүжiлген дуал саңлауынан винтовка ұңғысын шығарып, қалт еткендi атып түсiрiп жатты. Көше бойына андағайлап шыққан көп əскер қатердiң қайдан екенін байқағанша, бiразын қарауылға iлiндiрiп үлгерді. Көрмеген жердiң ой-шұқыры көп, дүрмекке iлесiп, бейтаныс көше бойымен жүгiрiп жүргенде күтпеген жерден оққа ұшып, саптан шығып қалып жатқаны бар. Көп көптiгiн жасап, жан-жақтан қыстаққа қаптап кiрген əскер көше бойын кезiп кеттi. Қызыл əскер қыстаққа түгел кiргенде «Көктөбенiң» биiгiнен оқ атқан зеңбiрек үнi саябыр тап ты. Пулеметiн үй-үйдiң төбесiне шығарған қызыл əскер ажал оғын себелеп жатыр. Қарқын алған əскер жасақтың негiзгi тобы бекiнген «Дала базарды» айналдыра, сақинадай қоршап алды. Ту сыртынан мылтық атылғанын байқаған Сұлтанбек мойнын бұрып қарағанда үй төбесiне пулеметiн шығаруға əрекеттенген əскер тобын байқап қалды. Екеуi төбеде тұрып, қалғаны зiлқара темiрдi жоғары көтергелі əрекеттеп жатты. Сұлтанбек үй төбесiндегi əскердiң бiрiнен соң бiрiн көздеп атып түсiрдi. Оқ жаудырғыш пулемет төмен сырғып, қалған əскер жер бауырлап, жата қалды. Əлгі пулемет ту сыртынан оқ жаудыратын болса, серiктерiн түгел жайпайтынын сезген Сұлтанбек қарсы бетке ұмтылды. Дуал саңлауынан көз жүгiрткенде жүгіріп келе жатқан əскер тобын байқап қалып, винтовкамен көздеп атып, алдын бөгеді.

	Бiр қатердiң ошағын өшiргенiмен, дарбазадан ентелей кiрген əскер қаптап кеттi. Иесiз қалған пулемет көмейiн берi бұрған əскер сақылдатып ала жөнелдi. Iргесi мүжiлген дуал қалқан бола алмады. Сұлтанбектiң иығынан оқ келiп тиді. Кеуде тұсы жылымшы тартып жүре бердi. Шалқасынан аударылып түскенде үй төбесiнен винтовкасын кезенген əскердi байқап қалып, атып түсiруге шамасы жетті. Көз алды қарауытып, қолындағы мылтығы сырғып жерге түстi.

	Нұрмахан бастаған мергендер жатаған там төбесiнен көшенiң қарсы бетiндегi əскерге оқ жаудырып жатты. Бораған оқтан олардың да қатары сиреп қалған. Жұмыр басты пендеге ертелi-кеш бiр өлiм, мына жойқын атыстан аман қалудың неғайбыл екенiн сезген сыңайлы. Адам бойындағы күш-қайраты шамалас болғанымен, айласы артық жаудың қаруы басым келiп, тықсырып барады. Оқ жететiн жердегi қарайғанды қағып түсiре бердi. Мұржаны тасалап, көрiнген əскердi көздеп атып жатқанда қызыл əскердiң ту сыртынан дəлдеп атқан оғы аш бүйiрінен қадалды. Мылтығына тiреуiш еткен сол қолы көтертпей қойды. Киiмiнiң iшiнен жылымшы қан ағып, əлсірей бастағанын сезген Нұрмахан басындағы сəлдесiнiң орауын жазып, төседi де күбiрлеп иманын үйiрген мезет екiншi оқ жауырын арасынан қадалды. Сəлдеге маңдайын тигiзген мергеннің қайта басын көтеруге шамасы жетпеді.

	Сұлтанбектiң айбарлы жүзiн, қуат берер үнін естiмеген жасақ жiгiттерi тұс-тұстан анталаған əскерге табандап қарсы тұра алмады. «Дала базардың» жағалай дуалы iшiне опырылып түсiп, ашық əуліде кiсi өлiгi шашылып жатты. Басакөктеп келген қызыл əскер жантəсiлiм еткен, оқ тиiп шалажансар əлсiреп жатқан жасақ жігіттерінің кеудесiне мылтық ұңғысын тiреп, атып-атып шықты.

	Созақтың шығысынан келiп кiрген Салықбай мергеннiң тобы қыстақты iшкерiлеп барып, Сұлтанбектiң жасағына қосылуды ойлаған. Шегініп жүріп, ұрыс салған қарулы жiгiттерге жақын келді. Бiрақ, бұл кезде жасақтың негiзгi күшiн талқандаған қызыл əскердің екпiнi жойқын еді. Андағайлаған əскердiң алдынғы легiн атып түсіргенмен, тегеурiнi қатты отряд пулеметтiң көмейiнен оқты бұршақша боратты. Оққа ұшқан жасақ жiгiттерi əулі iшiнде сұлап қалды. Бет қаратпас бораған оқтан мергендер кейін шегiндi. Үй-үйдi тасалап, əуліден-əуліге ауысып, қыстақ шетiне жақындады. Көмейiнен ажал оғын жаудырған сақылдаған пулеметтер жан-жақтан қаусырып, шағын топтың көзiн бiржола жойып жiберуге ұмтылды. Қатары селдiреген мергендер шеткi үйдiң əулісіне байлап кеткен аттарына қарғыпқарғып мiнiп, қыстақтан сатыр-сұтыр шауып шығып, құм қобыларын бетке алды.

	Қарсы оқ жаудырған жасақты қыстақ iшiнде оңды-солды тықсырып, бөлек-бөлек қоршап алып, қиян-кескi шабуылмен ойсырата жеңген қызыл əскердiң екпiнi үдеп кетті. Қарсылық көрсеткенді бораған оқ астына алып, көзiн жойып жiбердi. Қаптаған қызыл əскер көше-көше мен əулi-жайды тiнткiлеп жүр. Мылтық ұстауға жарайды деген еркек кiндiк атаулыны есiк алдына шығарып, баудай түсiрiп, атып жатты. Қыстақты кезген əскер Айтжанның əулi-жайына жиналған адамның үстiнен түсiп, сыртқа шұбыртып айдап шығып, терең шұңқыр ернеуіне қатар тұрғызып, атып тастады. Жұма намазға жиылған жұрттың жас-кəрiсiне қарамастан, орталық мешiттiң төрт қабырғадағы терезесінен сақылдаған пулеметпен атып, қырып салды. Ұзыннан өшi, қысқадан кегi бар, «Қап, бəлем сенi ме?» деп саусағын бүгiп жүрген ауылдың шолақ белсендiлерi қарулы əскердi күдiктi үйлерге ертiп келiп, қатынқалаш, бала-шағасын шулатып, айғақты зат iздеп, дүниемүлкiнің астан-кестеңін шығарып, тінтуден өткізді.

	Дуалға қатар тiзiп қойып, винтовканың тартпасын сатырсұтыр қайырып, үстiн-үстiн атқан оқтан құлағандардың жансыз денесiн арбаға тиеп, ауыл шетiндегi «Тастақсайға» жөнелтiп жатты.





ЕКIНШI ОҚ




	Сұр жылан өттi арадан,

	Талайлар күйдi жаладан.

	Қайырымы болмай тұр,

	Дiнiнен безген баладан.



	«Үспiнiң» жотасына iлiккен Тəжi кеудесiмен бұрылып, соңына көз салды. Қасқа жол «Қайнарды» жанап өтiп, Созаққа шаншыла енген. Iркес-тiркес жалғасқан дуалдар, жатаған үйлердiң бұғаты қарауытып, мұржасы шошайып көрiнедi. Сап түзеген мырза теректер тұтасып, ендi бiрде ажырап, сағыммен құбылады. Күн сəскелiкке iлiксе де ауыл төңiрегiнен жайылымға шыққан мал қарасы, қыбыр еткен тiрi жан көрiнбедi. Батысқа қарай қозыкөш жерде шошайған «Көктөбе», одан əрмен Қаратаудың жатаған сiлемдерi – «Келiншектаудың» iркес-тiркес шоқылары. Қыстақ та, қарауытқан тау да, боз дала да – бəрi-бəрi сұрқай тартқан. Төңiректi тұмшалаған, еңсенi басқан зiл, салқындық бар.

	Желкеден қадалған күннiң шағырмақ сəулесi сүлiктей сорып барады. Кiндiк қаны тамған, суын iшiп, ауасын жұтқан құтты мекенмен, ет-бауыр ағайын-туыспен iштей күбірлеп қоштасты. Имантай винтовкасын кезеп, қалт тұра қалды. Аптап сорып, жел қағып, қайыстай қатқан бет-əлпетi табан астында сұрланып шыға келдi.

	– Бас аяғыңды! – дедi сосын жекiп.

	Егде тартқан тұтқын бойын жиып, оған тiктеп қарады. Кiреуке шалған жанарының тұңғиығынан мейiрiм шуағы сөне қоймаған. Сол жылылық ұшқыны iшкi жандүниесiне қозғау салған мезет жылт еткен үміт оты қоздады. Қолы кiсендеулi тұтқын тастақ жолмен ақырын аяңдап келедi. Аяғында қонышы қатпарланған былғары етiк, қоңыр шибарқыт шалбары тiзерлiгiнiң түгi кетiп, жұқарған. Қара қамзолдың төменгi түймесi шұбатылған жiпке iлiнiп, салбырап тұр. Жонынан аққан терi киiмінiң сыртына шығып, көлденең ақсор пайда болған. Ұстарамен бастырған шашы ендi-ендi түптенiп, көгiлжiм тартады. Желкесiн торлаған əжiм тақырға түскен сызат секiлдi.

	– Ұлым-ау, қолымды құрсаудан босатсаңшы?! Өзгеге жаманшылық ойласам да саған қысастығым жоқ едi ғой? – дедi тұтқын соңына мойын бұрмастан.

	Имантай бастырмалата жауап қатты:

	– Жоқ, болмайды! Не пол-о-же-но! Закон не позволяет!

	Одан да ерте күндi кеш етпей, давай шагай!

	Сөзiнiң бiрiн түсiнiп, бiрiн түсiнбесе де өктем шыққан даусынан iшiне қатқан қанды жiбiтудiң қиямет-қайым екенiн сезді. «Ұлым» десе де iштегi сiрескен сезiмiн селт еткiзе алмады. Маңдайына жазылған тағдыр тəперiшiн қайыспай көтерiп келе жатса да ұлына шық жуытқысы жоқ. Ой-түйсігінде сол баяғы перiште бала қалпында. Иман тай бiреулердiң алдау-арбауына, қанды шеңгелiне мықтап iлiккен. Ол үшiн ұлын жазғырғысы келмейдi. Үстiндегi киiмi, басындағы қызыл шəпкiсi ғана сұсты көрiнедi. Арадан қандай шұбар жылан жорғалап өттi екен? Азғырған арандатушы, əзəзiл болды-ау? Ақшұнақ боранды күнi апақ-сапақ бейуақ кезде үйге қонып жүрген Кəпiр Мұса да сау сиырдың боғы емес. Семiз сектiң қабырға сырты сүбесiн бəкiсiмен қиялап кесiп, аузына салып отырып: «Бағым-күтiмi келiскен малдың қабырғасы осыншалықты жiңiшкерiп кетедi екенау?» деген мырза көңiлмен. – Келешек сендердiкi! – деген содан соң Имантайға. – Бiз, мына əкең екеумiздiң, пашпыртымыз бiткен. «Көң қатса қалпына барады», ендi бiздi қанша өрге сүйрегенiмен ештеңе шықпайды. Сендер оқыған, көзi ашық, көкiрегi ояу, қараңғы елдi жарық күнге алып шығатын жас перiсiңдер. Мiндетiңе адал, тап жауымен ымырасыз бол!».

	Бала күннен бiрге өсiп, бiрге жүрген сол Мұсаға деген бөгде ойы жоқ та еді. Өзге жұрт сүтке тиген мысықтай, алабөтен жек көредi. Iшi-бауырыңа кiрiп алып, ту сыртынан қанжар жұмсайтын, араға сөз тасып, болар-болмасты жiпке тiзiп, бейкүнə жандарды қанқақсататын қиянпұрыс, қаныпезерлiгiнен зəрəзап болған ел одан бойын аулақ салады. Өзiне жасаған қысастығы болмағандықтан, оған деген көңiлi қарая қоймаған. Сол жолғы дастарқан басындағы əңгiмесiнен көңiлi секем алып қалды. «Əкесiн түкке алғысыз етiп, ұлын көтермелеп, екеуiнiң аражiгiн ажыратқысы келгенiнде қандай пиғыл жатыр? Ымырасыз күреске шақырған тап жаулары кiм болғаны, сонда? Ықылым заманнан iргесi сөгiлмей, араласып кеткен, айрандай ұйыған ел арасына сызат салғысы келгенi ме? Мынау аласапыран заманда тонын терiс айналдырып киiп алғандар жетерлiк екен-ау, өзi? Пиғылы бұзық кiсi сыртынан тор құрады. Аңғал жанды алып та, шалып та жығу оңай. Ұлының титiмдей де кiнəсi жоқ, бар кəкір мына қиюы кетiп, құтырынған заманнан болып тұр».

	Тұлабойы тұңғышы Имантайдың қалай соқтандай болып ер жеткенiн де аңғармай қалыпты. Бесiкте жатып, шықылықтап күлгенi, бауырымен жылжығаны, аяғымен жүруге жарап, тайға мiнiп шапқылағаны, қатарымен алысыпжұлысып, асық ойнағаны, көз қуанышы, көңiл алданышына айналған қылығының бəрi күнi кешегiдей есінде. Ойына алса, бойына саумалдап шуақ құйылады. Ауыл балаларын оқытқан мұғалiмi Имантайдың зеректiгiн айтып, қуантатын. Одан кейiн комсомол қатарына қабылданып, Түркiстанда екi ай оқыды. Шымкенттегi милиция қызметкерiн дайындайтын мектепте оқып, ауылға қызыл-ала киiм киiп келдi. Талбойына құйып қойғандай жараса кеткен киiмiн көрiп қуанған ата-ана ұлының жүзiнен бұрын-соңды байқалмаған салқынқандылықтың лебiн сезген. Ол өзгерiстi сыртқа ұзап шыққанда есеюдiң, ақыл тоқтатудың нышаны деп түйген.

	«Оқуың қалай болды? Не үйрендiң, не бiлдiң? Үлкен жерден қандай тағылым алдың?» деген сауалына: «Оқыдық қой, үйреттi ғой» деп сүлесоқ жауап берген. «Елдi жөнге салар милиса оқуының құпия-қатпары жетерлiк, бүге-шiгесiне дейiн былайғы жұртқа тəтпiштеп айта бермес» деп көңiліне тоқтам салған. Өз қалауы, əлде өзгенiң нұсқауымен бе, əйтеуiр, қызметке орналасқалы дамыл таппайтын болды. Таңнан тұрып, үйден нəр сызбай кетiп, түн уағында шаршапшалдығып келiп, сүрлiге құлайды. Екi-үш күндеп, апталап үй бетiн көрмей кететiн кезі де бар. Иғындағы сиырдың тiлiндей пагонының көлденең жiңiшке сызығы көбейдi.

	«Балаңның шенiн өсiрдiк! – деген жолыққан кезінде қызыл-ала киiнген бастығы Түнқатар. – Қазiргi атқарып жүрген қызметі жаман емес. Тапсырманы бұлжытпай орындайды. Келешегi бар жасқа артық-ауыз əңгiме айтып, керi тартпақтап жүрмеңдер!». «О не дегенiң? Болар баланың бетiнен қағып, аяғына оралғы болып, бiздi не жын қағыпты? Сол жалғыз ұлдың жолында жанымыз да, малымыз да құрбан деп жүрген жоқпыз ба?» деп Тəжi ант-су iшкендей болған. Шын ниетiмен айтқан сөзге Имантайдың бастығы тоқмейiлсiп, масайрап қалды. «Солай болу керек! – дедi сосын Түнқатар нықтап. – Сəтi түссе, бiз ұлыңды Қызылордадағы милицияның жоғары оқуына жiберетiн боламыз». «Ниеттерiңе жетiңдер! Сендер болып, бiз болып, сол жалғыз ұлдың тiлеуiн тiлеп жүрейiк!» деп Тəжi ризашылығын бiлдiрген. Сол жылы шыраймен iштартып сөйлескен Түнқатар кейiн ұшырасқанда салқын қабақ танытты. Сырмiнез жанның томаға-тұйық кейпiнен секем алып қалды. Ішiне бүккен сыр жатқанын жанарынан байқады. Оның тоңтерiс мiнезiнен тосырқап, ойы сан-саққа жүгiрдi. «Имантайым ақылсыз емес. Онымен жастылардың тұрақты айналысар тiршілiгi, ата-анаға титiмдей шарапаты жоқ, шыбжыңдаған лақтекедей қыз-қырқынның соңынан сандалып, бос жүрген жоқ па? Қаршадайынан қақаңсұқаңмен iсi жоқ, үстi-басына ұқыпты қарайтын, кiтапқа үйiрсек, көпшiлiкпен араласатын осы қызметтi лайық көрген шығар».

	Ауылдағы Қалампыр кемпiрдiң бетiн шиедей етіп тырнап, шашын жайып, ебiл-дебiлi шығып, табалдырықтан аттай бере аңырап келген кезi есінен кетпейдi. «Сендердi ұяты бар, жiбiтүзу адам ба десем, нағыз қаскөй, жаналғыш, қаныпезердi тəрбиелеп шығарған екенсiңдер!» деген. «Ойпырмай, кiсiге титiмдей забырымыз жоқ едi ғой, не жазып қалдық?» деген Тəжi жөппелемде не айтарын бiлмей.

	«Сенiң ұлың нағыз қанiшердiң өзi! Түн iшiнде нақақтаннақақ алып кетiп, абақтыға жапқан құлынымды үш милиса, iшiнде сенiң ұлың бар, ауыл сыртына алып барып, сұраушысы, не iздеушiсi жоқ мал құрлы көрместен атып тастаған. Қанағатымның кеудесiнен шыбын жаны шыға қоймағанда мылтық найзасымен пiспектеп, азаптап өлтiрген». Қалампыр кемпiрдiң сөзiнен төбе құйқасы шымырлап кеткен Тəжi: «Сен өзiң, қараңғыда не болғанын көзiңмен көргендей сөйлейсiң. Тiрi жанды азаптап өлтiрмек түгiлi, менiң ұлым осы кезге дейiн тышқақ лақ бауыздап көрген емес» деген. Аптығы басылмаған Қалампыр кемпiр одан сайын шаптығып сөйледі:

	«Көрмесем, көргендер бар. Сол жалғыз ұлдың тiлеуiн тiлеп жүргенiмдi ел бiледi. Сен де жақсы бiлуiң керек. Батылы жетiп, жалғызымның қанын қалай мойындарына жүктедi екен? Төбемiзде құдай бар болса, сенiң ұлың екi дүниеде көгермейдi, көктей солады, бiлдiң бе!? Жалғызымның қаны ешқайда жiбермес!» деп сөзге қонақ бермей, қарғап-сiлеп кеткен. «Жүйелi сөз жүйесiн табады, жүйесiз сөз иесiн табады», қарғысың қарақан басыңа көрiнсiн» деген Тəжi. Самаурын қасында отырған Сəлiм де əйелмен əйел болып шаптығып ұрыспастан, үн-түнсiз қалған.

	Соңғы кезде əйелiнiң де жүзiн кiреуке шалып, бойында бұрын-соңды байқалмаған томаға-тұйықтық пайда болған. Имантай ертелетiп жұмысына кетiп, кешкiлiк үйге оралғанда бұрынғыдай елпең қағып жадырамайды. Ыстық қауметiн алдына қойып, бүк түсiп жатып қалады. Ана жүрегiнiң неден секем алғанын бiлiп болар емес. Қалай дегенде де, беймағлұм iшқұсалық пен қапалықтың құрсауына мықтап іліккен жанның кейпi бар.

	Шым-шытырық ой шырмауында жүрген Тəжi кешкiлiк қызметiнен оралған ұлына Қалампыр кемпiрдiң үйге келiп кеткенiн құлаққағыс еткен. «Ішкi жұмысымызда сiздiң iсiңiз болмасын! – деген сонда ұлы даусын қатқыл шығарып. – Сүттен ақ, судан таза, кiнəсi жоқ жанның басы өлiмге бостанбос шатылмайды. Қылмысы мойнына қойылып, үкiмі шыққанда, ол үкiмдi мен болайын, басқа болсын, əйтеуiр, орындауы тиiс». «Шаруаңа араласып нем бар, ұлым-ау! Ана кемпiрi құрғырдың мiрдiң оғындай сөзi сүйектен өтiп кеттi. Кiсi қанын бостан-босқа мойныңа жүктемесең болғаны, қарғам!» деп Тəжi өзiн-өзi жұбатқан.

	Өзгенiң баласын бiлмесе де, Қанағатты жақсы бiледi. Бала кезiнен қақаң-сұқаңмен iсi жоқ, орнықты, бiртоға болып өсті. Перзентке зар болып жүргенде «Құмкенттегi» Бабай Түктi Шашты Əзиз əулиеге жаяу-жалпылап барып, түнеп жүрiп, құдайдан тiлеп алған жар дегендегi жалғыз ұлы. Ауылдағы алысып-жұлысып, ойын соңында жүрген балалардан оқшау, дуал түбiнде тойған қозыдай томпиып тұратын момақан кейпi көз алдынан кетпейді. Шаңырақтағы жалғыз ұлдың көпшiл болмай, томаға-тұйық өскен ойлы жанарынан естиярлықтың ұшқынын байқайтын. Балалардың дау-дамай, шаң-шұңынан шеттеп жүретiн ұлы адам қатарына қосылғанда «Жаптым жала, жақтым күйеге» басы шатылғанға тəшiн қалады.

	«Соры ашылмаған баланың жазығы не?» деп жүргенде:

	«Абақтыда қамалып жатқандардың сөзiн құмдағы ауылдарға жеткiзiп тұрған» деген қауесет шықты. «Жел тұрмаса, шөптiң басы қозғалмайды», сол сөз бөстекi əңгiме болмаса керек. Маңдайдағы көзiң бiр-бiрiне жауығып, құтырынып тұрған мына заманда түрме төңiрегiне жолап несi бар едi, ол бейбақтың? Сол милисаның естияры Түнқатар ойын көпшiлiкке жария ете бермейтiн, қадамын аңдап басып, сақ жүретiн жан. Соңғы кезде қарасұр өңiнде салқындық пайда болып, Тəжiмен бұрынғыдай байырқалап сөйлеспей, бас изесiп, сүлесоқ өте шығатын болған. Ұлының кейбiр iсiн ол да ұната бермейтiн болар, бəлкім?

	Осы жасқа келгенше Тəжi кiсiге сенгiштiгiнен аз тəперiш көрмеген екен. Тұрлауы жоқ, шатылған сан-сапалақ ойлардан басын арашалап ала-алмай-ақ қойды. Ендi мiне, дүние шыр айналып келiп, мына тастақ жолда туған ұлының кезенген мылтығының қарауылында қолына кісен салынып, тұтқында айдалып келе жатқаны да сол сенгiштiгiнiң шектен тыс асып кеткенiнен болар.

	Көзалды бұлдырап, iлкi сəт мүдiрдi. Күн шапағы аппақ сүтсəулеге ұласты. Шағыр жусан исi құрғаған таңдайына қышқылтым дəм алып келдi. Шырылдаған шегiрткенiң үнi шекесiн солқылдатып, тартып барады.

	– Бас аяғыңды! – деп Имантай өктем бұйырды. Винтовканың темiр дүмiмен жонарқасынан түйiп жiбердi. Қатқыл үн ұлының аузынан шыққанда: «Басыңыз аяғыңызды!» дегендей құлағына жылы естiлдi. Сүтсəуле бозамықтанып барып, төңiрек шайдай ашылды. Буын-буынының дiрдек қаққаны кəрiлiктен болар. Аңызақ күнде шөл қысып, таңдайы кеберсiп, құрғап барады. «Не де болса, бəрiне шыдау керек. Жаратушы иемiз пендесiн нешеме қақпақылға салып, осылай сынайтын болар. Тағдырдың маңдайға жазғанын көредi». Ендiгi жерде бар үмiтi мен алданышы жалғыз ұлдың қарайып аман жүргенi көңiліне көп демеу. Сол жалғыз ұлдың абырой-беделiне нұқсан келтiрмеудi ойлау керек. «Қой, жүрейiн! Е, тəңiрiм, қуат бере көр!». Тəжi күшiн жиып, алға адымдады. Кiсендеулi қолы ауыр тартып, иығы семiп барады. Қолын босатса жүрiсi мандыр едi.

	* * *

	Ел аман, жұрт тынышта басына қара бұлт айналып шыға келгенiне əлi күнге қайран. Қорадағы майда малдың күзгi күзем жүнiн қырқып жатқанда кешқұрым үйге көкшұбар атын тепеңдетiп, басында дағарадай сəлдесi бар Асадулла тəуiп келген. Кештетiп жүргенiнен жайбарақат қона жатып кетуге келгенiн сезген əйелі қазан көтеру қамына кiрiсті. Намаз оқуға бет алған тəуiпке құманға су жылытып бердi. Беймезгiл келген қонақ жайнамаз жайып, намазын асықпай оқыды. Тəспiсiн аударыстырып, күбiрлеп отырды. Кешкi аста қонаққа серiк болсын деген ниетпен көршi-қолаңды да шақырды. Дастарқан басында көбiне төрдегi қонақ сөйлеп, өзгелер үн-түнсiз тыңдап отырды. Дiндар, тақуа жанның əңгiмесi құлаққа жағымды естiлдi. Жастайынан молда көрген, ескiше сауатты, оқыған-тоқығанын күнделiктi тiршiлiкпен ұштастыра əңгiме айтқанда көкiрек көзiн ашып, бұрын-соңды беймағлұм жайттардың астарын ақтарып тастады. «Алла тағаланың үйi мешiт құлыпқа, медресе «Қызыл отауға» айналып, жер-көктi имансыздар жайлап кеткен заман болды бұл. Жаратушы иемiз Алла тағаладан ғана жəрдем, медет күтемiз. Алладан басқа ғибадат-құлшылыққа лайық ештеңенің жоқтығына, Мұхаммед пайғамбарымыздың (саллалаһу ғалейкүм уассалам) Алла тағаланың елшiсi екенiне, оның əулетi мен сахабаларына кəмiл сенемiз. Ислам дiнi арқылы Алла тағала адам баласының сенiмi мен мiнезқұлқын кемелдендiрiп, бұл дүние мен ақыреттiк дүниенiң ақ жолын көрсетiп бердi. Жер бетiндегi бiрден-бiр турашыл дiнiмiз – ақиқат пен үкiмдерiнiң барлығына адал əрi əдiл. Алла тағала қасиеттi Құран кiтабымен пайғамбарларының сүннетiндегi қағидаларын ұғындырып, пенделерiнiң осы дүниедегi жасаған тiршiлiк-əрекетiне байланысты пейiшке немесе тозаққа барарын алдын-ала ескертедi. Бiздiң адал əрi қақ дiнiмiз адамзат баласының айналадағы қоғаммен байланысын ретке келтiрiп, олардың екi дүниеде бақытты ғұмыр кешуiне жол ашады. Иə, Раббым, жаратушы ием, пенделерiңдi мешiттен шығара көрме!» деп Асадулла тəуiп бетiн сипаған. Ала-құла тұқылдап, сақал-мұрт қойғандар тəуiптiң сөзiн қоштап, басын шұлғысты.

	Сол күнi де Имантай қызметiнен кеш оралды. Төбесi шеңбер атқан қызыл жолақ шəпкi киiп, шұбар-ала пагон таққан Имантай үйде əңгiме-дүкен құрып, қариялардың арасында отырған сəлделi, ақ шапан киген, сақалды қонақпен көз түйiстiрiп, үнсiз тұрып қалған. Жас жiгiттiң қызыл шырайлы жүзiндегi iшкi толқынысын, жанарындағы бөлекше ұшқынды төрдегi қонақ та байқады. «Көкелерiңмен амандас!» дедi Тəжi үнсiздiктi бұзып. Имантай қарияларға басын изеп, байырқалап кiдiрместен дəлiзге шығып кеткен. Үзiлген əңгiме желiсi қайта жалғанып, қариялардың ықыласы қонаққа қайта ауды. Тəуiптiң əңгiмесiне қарағанда осы жасқа дейiн талай жердiң топырағын басып, талай елдiң дəмiн татқанға ұқсайды. Орынбор, Қазан, Бұхара, Жетiсу бойы, Ташкент, Əулиеата, Түркiстан өңiрiнiң жер жағдайы, жергiлiктi халықтың салт-дəстүрi мен əдеп-ғұрпы туралы кең көсiлiп əңгiмеледi. Ықылас-зейiнi қонаққа ауып, аратұра ду етiп күлiп, көңiлдi отырған қариялар түннiң бiр уағында жаймашуақ əңгiме əсерiмен жадыраңқы тарасқан. Таң құланиектенген апақ-сапақ мезгiлде ұйқысынан оянған Имантай оразасын ашпастан, жұмысына асығыс кетiп қалды. Одан кейiн де тəуiп аяққы тоқсанда ақшұнақ қар суырып, алай-түлей боран соғып тұрған кешкiлiк мезгiлде келген. Тəжi қонақтың атын жабық қораға байлап, астауға жоңышқа салды. Соғым басынан қазанға ет асылды. Қазан қайнап, еттiң иiсi шыға бастағанда көршi-қолаңның естияр кiсiлерiн шақырды. Бұрын жүзтаныс, сырмiнез болған жандар қонақпен елпең қағып амандасып, əңгiме тыңдауға құлық танытқан. Сақал-мұртын мұқтасар үлгiсiмен бастырған дөңгелек жүздi тақуа жан дiнислам тарихы, шариғат жөнiнде, «Қыссасул əмбие», «Пiкайданнан», кəлам шариф, ясин, жаназа, пiдия, тəкбiр-тəһлилиiн тəртiбi туралы əңгiме тиегiн ағытты. Шəдi төренiң Шығыс əдебиеті үлгiсiндегi назиралық хисса-хикаялары «Шар-дəруiш», «Харон-Рашид», «Орха-күлше» жазбаларынан үзiндiнi жатқа айтты. Иман шарттарынан бастап, ғұлама ойшылдардың iлiмi адам баласы тiршiлiк етуiнiң негiзi желiсi мен қағидаларын құрайтынын, ақылой, сана үстемдiк ететiн адамзаттың өмiр сүру тəртiбiнен бөлек табиғаттағы он сегiз мың ғаламда жан-жануар, өсiмдiк атаулының өзiне тəн жүйе, тəртiбi барын, құдiретi күштi жаратушы иемiздiң ықтиярынан, қалауынан тыс əрекет етуге талпынушылық, ай-күннiң аманында елдi адастыруға ниет етушiлiктiң соңы жақсылыққа алып бармайтынын жүйежүйесiмен ұғынықты етiп əңгiмеледi. Жан-жануар, аң-құс атаулы о баста бойдағы қаннан дарыған қасиетiне берiк. Киiктер лағын өргiзерде ешкiлерi кез келгенiн таңдамай емiзiп, кете бередi. «Серт пен сөзден таю төрт аяқты мақұлықтан гөрi екi аяқты, жұмырбасты пендеге тəн бе деп қалдым» дедi сөзге араласқан құдайы қоңсы Мүйдiн.

	«Заман құтырайын деді ме, əйтеуiр, тыныш жатқан елге дүрбелең кiре бастады! – деп манадан үнсiз, мойнын iшiне алып, бұйығы отырған Жапабай əңгiмеге қосылып, қозғалақтап қалды. – Қайдағы ел iшiнде берекесi жоқ, жатыпiшер жалқау мен жырындының айдарынан жел есiп тұр». «Заманды күстаналаудың еш қисыны жоқ. Күн шығады, кеш батады. Жыл мезгiлi уақытымен ауысып келiп жатыр. Адамның ниетi мен пиғылы бұзылды» деп Асадулла тəуiп оның сөзін негiзгi арнаға бұрды. «Оныңыз рас. Ел iшiне арандатушы əзəзiл араласты. Бейбiт елдiң ұйқытұйқысын шығарудың төте жолы – бiреудi бiреуге айдап салу» деп Мүйдiн өзін мазалаған ойдың шетiн шығарды. Сөздiң сөз көсеуi, өзгелер де əңгiмеге араласып, қопаңдасып қалды. «Өкiмет елдегi артық малды жинағалы жатыр» деген сөздiң шыққаны қашан. Осы елде басы артық мал бар ма? Күнкөрiсiне жаратқан елдiң бес-он тұяғына көз алартқаны қай сасқаны?» деп Жапабай қызбалана түстi. «Даланы ен жайлаған, төрт түлiк мал басы барларға бұл алым-салық оңай тие қоймас. Бiз сияқты отырықшы елдiң қорасындағы бес-он тұяғында не шаруасы бар? Алым-салық көлемiн көбейтедi деген сөз шықты» деген Мүйдiн топшылауын айтқан.

	«Дiнислам, шариғат жайындағы əңгiмеге жүйрiк қонақтың ел iшiндегi ахуалдан да хабары мол екен» деген ой отырғандардың ынтасын арттырды. «Жоғары жақ не айтады? Лениннiң орнын басқан, iсiн алға жалғастырушы Сталин не айтады? Оның нұсқауы ауданға рəйкөм, iспөлком арқылы жетiп жатыр» дедi Мүйдiн саясаттан бiлгенін айтып.

	«Əйтеуiр, қара халық жоғарыдан жақсылық хабар болар деп елеңдеп отыр. Ел құлағына жағымды жаңалық бола ма десек, жоғарыдағылар төменге аранын апандай ашады ма, қалай өзi? Бiз пiр тұтқан көсемiмiз бен шешенiмiзден елге тиер шапағат қайда, бұл?» деп Жапабай қомпаңдап қойды.

	«Қай заманда, қай кезде сырттан келiп, жергiлiктi елдi жарылқап тастағанды кезiктiріп, естiген едiң?» деп Асадулла тəуiп оған қарсы сауал қойды. Жапабай жөппелемде жауап қайтармай, мүдiрiп қалды. Өзгелер де тым-тырыс отыр.

	«Абай ақын айтқандай, тек өзiңнiң адал еңбегiң мен ақылыңа сенген мақұл» дедi қонақ. «Жөн айтылған сөз. Сырттан келетiн жарылқаушыны айтпағанда, кiндiктес жанашырдың өзi бар болса көре алмай, жоқ болса бере алмай отырған жоқ па? Содан-ақ ой түйе бер!» деп Мүйдiн қонақты қоштап қойды.

	«Жоғарыдан келетiн нұсқау, жарлық шалғайдағы елдi бiрiктiрiп, момын халықтың үмiтiн келешекке жалғаудың орнына, берекесiн қашыратын, дай-дай етiп жiберетiн кесапатқа айналды» дедi Жапабай. «Таудан ағар бұлақтың бастауы мөлдiр болады да, төменге лайланып жетедi. Сол нұсқау, жарлықтың бастапқы ниет, мақсаты түзу болуы да кəдік. Төмендегi бұқара халыққа өңiн өзгертiп жетуi ғажап емес» деп Асадулла тəуiп өзге ойдың шетін шығарды. «Бəсе десеңшi! Сол нұсқау, жарлықты жазатын да бұқара халықтың ішінен шыққан. Əлiптi таяқ деп бiлмейтiндердің елге жөн айтқанынан не үмiт, не қайыр?» деп Мүйдiн қызбаланды.

	«Ел басқаруға, жоғарыдан келген нұсқауды бұқараға жүйесiмен жеткiзуге де сауат, бiлiм керек. Жарлықтың бiр сөзi бұрмаланса өңiн айналдырып, басқаша мазмұнға ие болады» деп Асадулла тəуiп көпшiлiктiң күдiгiн сейiлттi.

	Аңғал жандар не болса, соған сенгiш, жел қайдан соқса солай қарай қоғадай жапырылып тұрады. Қонақ қанша дегенмен бұл үйге кiрiптар, орнын, салмағын сезiп, сабырлылық сақтап отыр. Əңгiме тиегi ағытылғанда көршi-қолаң пiкiр таластырып, даурығысып кеттi. Беймаза өлара шақтың толқуы ауылды шарпи бастағаны сезiледi. Қоламтаға тастаған садыра шөп сияқты тұншығып, бықсып жанып жатыр. Ертелiкеш əлiгi қою түтiн лап етiп тұтанарын елдiң iшi сезедi.

	Тiршiлiк ағысы өңiн өзгерте бастаған. Уақыт шығыршығын қолдан айналдырып, ағаш қасық пен тостақты тарелкi мен шанышқыға, саптама етiктi жылуы жоқ шошқаның терiсiнен тiгiлген жұқа аяқкиiмге, түлкi тымақты үлбiреген күнқағар шлəпiге ауыстырып, даланың қараңғы қазағын шұғыл сыпайы-салтаң «мəдениеттi», «көргендi» жанның санатына қосуға қызу кiрiскен белсендiнiң екпiнiнен секем алады. Созақтың қытымыр сары аязында биттiң қабығындай аяқкиiм қалқан бола алады ма? Ақшұнақ түтеген боранда үлбiреген шлəпiнi қай бұтаның түбiнен тауып алады? Аттың жалы, түйенiң қомында, төрт түлiк мал соңында көшiпқонған елдiң теңге буған шыны тəрелкесiнiң күл-паршасы шықпайды ма? Шұғыл түрде сауат ашу мектебiнде жас пен кəріні тоғытып, жаппай бiлiмдi етiп шығаруға бет бұрған шаласауатты мұғалiм ауданға: «Бiзге жiберген отыз екi əрiптi толық меңгердік. Ендi қалған əрiптi жылдамдатып жiбер» деп хабар айтқанын əжуалап жүргендер бар. Əйтеуiр, бəрi қауырт, бəрi шұғыл. Адам бiлiп болмайтын науқан басталып кеткен. Осы күнге дейiнгi елдiң тұрмыс-салты, күнкөрiс қам-қарекетi, тiптi, ауылдағылардың бiр-бiрiмен араласу дағдысына дейiн ескiрiп, iске алғысыз болып қалған тəрiздi. Соңғы кезде екпiн алған үрдiстiң қарғын судай күштiлiгi сонша – тiршiлiктiң бəрiн түбiрiмен қайта бастау керек болып тұр. Дүрмекке iлiккен желөкпе жандардың iшiнде аузынан Алласы, қолынан тəспiсi түспейтiн кейбiр қариялар жайнамазды терiс жайып, намаз оқудан тайынбайтын түрi бар.

	Сол күнi де шаңырақта бас қосқан көршi-қолаң қызылкеңiрдек болып даурығысып, бəтуаға келе алмай, түннiң бiр уағында тарасқан. Дабыр-дұбыр əңгiме қарсы бөлмеде жатқан Имантайдың құлағына жетiп, көпке дейiн кiрпiгi iлiнбеді. Пеш түбiнде жатқан анасы кiсiлер сыртқа шыққанда орнынан тұрып, қонақ пен шалына қатар төсек салды. Қуыс үйге арадiк қонақтың келiп-кетiп тұрғаны жөн шығар. Қонақтың ас-ауқаты мен күтiмі Сəлiмнiң бір басына жететін тіршілiк.

	Бөлмеде оңаша қалған Асадулла тəуiп тiреуге жақын жайнамаз жайып, құтпан намазын байыппен оқыды. Бiлте шамның күңгiрт сəулесi себезгiлеген бұрыш қаракөлеңке тартады. Тағы бiр күннiң елеусiз өте шыққанын қараңғылық тұмшалаған меңiреу түнде ой елегiнен өткiздi. Адам баласы асыққанымен, уақыт шiркiн асықпайды, өз бағытымен ақырын жылжып жатыр.

	Сəлiм таңертең темiр пеш үстiнде қайнаған шəуiгiмнен ұлына шай құйып бердi. «Мына тəуiп үйге үйiрсек болып алыпты. Көршi-қолаңды жиып, мəслихат құрады. Əкем де қызық, қашан көрсең тəуiптi қол қусырып, қарсы алып, елпең қағып тұрады» дедi Имантай. «Үйге келген қонақты қусын ба, қайтедi ендi?» деген анасы. «Кiм-көрiнгенге жалпақтай беретiн заман емес, сақ жүрмейдi ме?». «Қайдам балам!? Тəуiптiң шаңыраққа бас сұққаны тек бүгiн емес, сен тумай тұрғаннан қоян-қолтық араласып келемiз. Нəресте кезiңде ауырып қалғаныңда тəуiпке көрсетiп, дем салдырып алатынбыз. Сенi сүндетке отырғызған да осы тəуіп. Жетi жасыңда жонарқаңнан «Жыланкөз» деген жаман жара шыққанда кездiк күйдiрiп басып, iрiңiн ағызып, аман алып қалған да осы кісі болатын. Сол жараның түймедей қарадақ болып қалған орны арқаңда əлi бар. Сен түгiлi əкең екеумiз бас ауырып, балтыр сыздағанда осы тəуiпке көрiнемiз. Дəрiдəрмегiн iшiп, жан шақырамыз. Тек бiздiң үй емес, ауылдағы талай жан ауру-сырқауынан емделіп, ел алғысын алып, қыдыр дарыған жан».

	Имантай анасының сөзінен көкейiне лықсып келген ойын iркiп қалған. Анасы айтқан жонарқасындағы қара дақты бұрын байқамайтын. Түркiстанда комиссиядан өткенде кексе дəрiгердiң: «Арқаңдағы қарадақ неден қалған?» деп сұрағанда жөппелемде қалай жауап берерiн бiлмей: «Бала кезде ойнап жүріп, қазық кiрген» дегенi бар. «Құлынымды сүндетке отырғызып, мұсылман еткен Асекең, Асадулла тəуiп!» деген əке сөзi құлағында қалып қойыпты. Ауылда өзi қатарлас, өкшесiн алып, өсiп келе жатқан талай баланы сүндеттендiрген де осы Асадулла тəуiп. Ауылдың үлкенi мен кiшiсi тəуiппен жолығысқан сайын жалпақтап қалады. Тiптi, ойын соңындағы балаларға дейiн жапа-тармағай қол беріп жатады. «Бəрекелдi! Үлкен жiгiт болып өсiңдер! Алланың шапағаты жаусын!» дейтiн тəуiп дауысын көтерiп. Сыйлы кiсiнiң жылы сөзiне балалар масайрап қалатын. Балалық шағы еске түсiп, тəттi қиялға берiлген Имантайдың көз алдындағы тəуiптiң жайдары кейпiн бастығының қатыңқы қабағы алмастырып: «Социалды шаруашылықтың тап жауларымен ымырасыз күресуіміз керек!» деген өктем дауысы құлағына жеткендей болады. «Бұл не деген бiтпейтiн мəслихат? Қызыл кеңiрдек болып айтысып, ненiң ұштығына жете алмай жатыр? Мемлекеттiк маңызы бар шаруаны талқылап жатқандай даурығысады. Асадулла тəуiптiң үйге жиi келгiштеуiнде былайғы жұрт елеп-ескере бермейтiн гəп бар сияқты. Милицияда iстейтiн ұлы бар шаңырақ сырт көзге күдiк келтiре қоймас. Емiн-еркiн жүрiп-тұруға, көңiлдегі жанды шақырып алып, мəслихат құруға болады. Шамның жарығы түбiне түспейтiнi сияқты, бұл шаңырақты Асадулла тəуiп бостан-бос таңдап жүрген ж-о-о-қ». Айдын шалқар көлде еркiн шоршыған шортандай, ел iшiнде қадiрқасиетi артқан дуалы ауыз тəуiптiң соңынан бөгде сөз ергелi бiраз уақыт болды. Төніп келе жатқан қауiптi сауысқаннан сақ тəуiп те сезетiн сияқты. Бiр iзбен жүрмейтiн кəнiгi түз тағысындай орнын суытып, ұмыттырып барып, төбе көрсетедi. Мұсылмандық əдет-ғұрып, ар-ұят, нысап, қанағат туралы жалпылама, жұрттың құлағына жағымды əңгiме айтуға əбден машықтанып алған.

	Пеш үстіндегі қылқамойын бұқар құманды алған тəуiп сыртқа беттедi. Түнемеге алақаншықтанып жауған қар қалың түспеген. Қырбық қарды жел үрлеп, дуалдың жағалай iргесiне тықсырып тастапты. Есік алдындағы алаңқай, одан əрi көше бойы қарайып жатыр. Тəуiптiң соңынан Тəжi iлесе шықты. Салқын ауада бойы тоңазып, күн райын байқап, азкем аялдап, əулiге қайта беттедi.

	Сəлiм төменде шай құйып, Асадулла тəуiп үшеуi оңаша дастарқан басында отыр. Ерлi-зайыпты момын жандардың қонаққа деген ықылас-ниетi өзгермеген. Қас-қабағына қарап, елпек қағады. Бiраз уақыт атiзiн салмай кетсе, көңiлi қолаңтақсып, iздейтiн болған. Жас ұлғайғанда арадiк шаншулап, тұмауратқан кезде тəуiп көзiне түссе, науқасынан құлан-таза айығып кететiндей болып көрінеді.

	Таңертеңгi дəмнен кейін тəуіп дұға жасап, кетуге жиналды. «Шу бойын жағалап, Сарысуда төсек тартып жатқан науқас жанның хал-ахуалын бiлгелi кетiп барамын» дедi тəуiп. Қонақты қолтығынан демеген Тəжі атына мiнгiзiп, жолға шығарып салды. Арада екi-үш күн өткенде ұлы бастығының: «Кеңсеге келiп, жолығып кетсiн» деген сəлемiн жеткiздi. «Ұлының қызметiне қатысты шаруа айтатын болар» деп ойлаған Тəжi орталықтағы қабырғасы ақталып, маңдайына қызыл ту iлiнген кеңсеге сəске əлетiнде келдi. Бiреу кiрiп, бiреу шығып, кiсi аяғы үзілмейтін кеңсе түкпіріндегі Түнқатар отырған бөлмеге бас сұқты. «Келiңiз, төрлетiңiз!» деген Түнқатар қарсыдағы орындықты иегiмен нұсқады. Жалпақ үстелiнiң сол жағында шеңбер атқан қызыл шəпкiсiнiң күнқағары мен жұлдызын есiкке қаратып қойыпты. Үй-iшiнiң амандық-саулығын, шаруа жайын сұрағыштап бiраз отырды. Жүзiнен салқындық лебi байқалды. «Сiздi ауылдағы қадiрлi, салиқалы-салдарлы естияр кiсiнiң бiрi ретiнде сыйлаймыз! – деп Түнқатар ойын шетпұшпақтап шығарды. – Қазiргiдей заман ушығып тұрғанда барынша сақ болған жөн. Көңiлжықпастық пен қонақжайлылықтың соңы өзектi өртер өкiнiшке соқтыруы мүмкiн». Жайсыз əңгiменi тыңдаған Тəжi үн-түнсiз отырды. «Сiздiң үйде Ауған тəуiп жиi қонақта болатын көрiнедi.

	Ауылдағы үлкен кiсiлердiң басын қосып, түнiмен мəслихат құрады екенсiздер» деген Түнқатардың жүзiндегi жасанды жылылықтың табы бiртiндеп семіп, ызбары бiлiне бастады.

	«Өзiң айтқан Ауған тəуiппен араласқанымыз биыл емес, талай жылдың жүзi болған. «Сiз-бiз» деп сыйласқаннан басқа, оның титiмдей залалын көрген емеспіз. Шаңырақтың бар жақсылығына тiлеулес, мың болғыр жан» деп Тəжi ойын ашық айтты. «Солайы солай шығар. Бiрақ, сол Ауған тəуiптiң қайдан келгенiн, шыққан тегiнiң кiм екенiн бiлесiз бе?» деп Түнқатар тосын сауал қойды. Тəжi ойланып қалды.

	«Вот, мiне, көрдiңiз бе? Шыққан тегiн, қайдан келгенiн, сiз түгiлi, осында құзырлы орында талай жыл қызмет iстейтiн біздің өзiміз бiлмей, дал болып отырған жайымыз бар. Бар білетiн дерегiмiз – Асадулла Ибрагимов Қазан төңкерiсiнен бұрын Ауғанстаннан бұл аймаққа қайыршы кейпiнде келiп, жергiлiктi халықтың сенiмiне кiрiп, үйлi-баранды болып, сiңiсiп кеткен. Ислам дiнiн уағыздаушы ишан, тəуiпшiлiк ететін өнері бар. Ел iшiнде науқастарға ем-дом жасайды. Ескiше, жаңаша сауатты. Ауру түрiн емдеу жолын жетiк меңгерген. Ол туралы ел iшiнде: «Терiс насихат жүргiзуге арнайы жiберiлген шетелдің жансызы, тыңшысы» деген күдiк бар. Бiрақ, қолымызда қылмысын мойнына қоятын айғақты дерек болмай тұр». Түнқатар əр сөзiн нықтап, салмақ салып:

	«Мəселе қайда жатыр?» деп қадап айтқанымен құнарсыз болып естiлдi. «Сен айтқан Асадулланың қайдан келгенiн кiм бiлген? Жалғыз ол емес, осы төңiректегiнiң бəрi кезiнде жанжақтан ауып келiп, қоныс тепкендер. Ал, мен бiлетiн Асадулла тəуiп Алла тағаланың ақ жолында жүрген адал жан. Терiс насихат түгiлi, осы кезге дейiн бiр ауыз бөгде сөзiн естiген емеспiн. Қолынан құраны, аузынан иманы түспейдi». Айтқан сөзiн Түнқатар пəруайы пəлек, немқұрайлы тыңдады. Қатып-семген пиғылы мен сенiмiн өзгертудiң қиямет-қайым екенiн бет-пiшiнiнен байқаған. «Əуел бастан ниетi бұзық жандар ел сенiмiне кiру үшiн қолдан келгеннiң бəрiн жасайды. Əр үйдiң отымен кiрiп, күлiмен шығуға пейiлді. Бiздiң тəжiрибеде шпаналардың өзiне кiрiптар ету үшiн нешеме айла-шарғыға барғанын дəлелдейтiн дерек жетерлiк». Сөзін шығындап, иландырғысы келгенімен Тəжiнiң Ауған тəуiпке деген сенiмiн өзгерте алмасын сезген. «Бiздiкi алдын-ала ескерту. Кейiн кеш болып, опық жеп жүрмеңiз. Оның күдiктi қимыл-əрекетiн байқап, терiс сөзiн естiсеңiз, бiзге хабарлап тұрғаныңыз жөн» дедi сызданып.

	«Сiзге ескертейін дегенім осы едi» деп, алдындағы қағазын аударыстырғанда орнынан тұрып, есiкке беттедi.

	«Бiрдi-бiрге салып, дүрдараз етiп қоюдың айла-шарғысы көп екен. Ендi ел сенген өкiмет адамының айрандай ұйыған ауылға iрткi салуға кіріскені ме? Адам баласына титiмдей қысастығы жоқ, сiз-бiзi түзу жанмен қалай қырғи-қабақ болмақ? «Тəуiптi басқа жақтан ауып келген» дейдi. Өзiнің қайдан келгенiн бiледi ме екен? Бұл аудан əу баста ешкiмнiң меншiктеп алған жерi емес шығар? Ел ішіндегі ауру-сырқауды емдеп, қаза болғанның жаназасын шығарып, ақыреттiк сапарға шығарып салып жүрген Асадулла тəуiптi iрткi салушы, шпана дегенге кiм сенедi? Ел ішіне iрткi салып жүрген өзге емес, тап өздерi». Тəжiнiң зығырданы қайнап келедi.

	«Тып-тыныш жүрген жанда несi бар екен, шабынан түртiп? Адал ниетiмен келген Асадулла тəуiптi үйге кiргiзбей, қуып жiберуiм керек пе екен сонда? Ел-жұртқа нағыз қарабет сонда болмаймын ба? Қуыс үйге кiрген жыланға да ақ құйып шығарады. Қай мұсылманның баласы үйiне келген қонақтың кеудесiнен итерген? Бұлардың арам ойынан шошиын дедiм. Əйтеуiр, кесапаты қара халықтан аулақ, өздерiнiң қарақан басына көрiнсiн!».

	Соңынан бөгде сөз iлескенiн сезген Асадулла тəуiп атiзiн салмай кеттi. Ұзынқұлақтан естуi бойынша Сарыарқа жағында жүрген көрiнедi. Елге беделдi жан ауыл-ауылға қона-жатып, тұрағын дембiл-дембiл ауыстырып, жылыстап жүрген болу керек.

	Арадағы əңгiме көмескiленiп, ұмыт бола бастағанда Түнқатар Тəжiнi тағы шақырды. Бұл жолы əңгiменi төтесiнен бастады. Қол астындағы бағынышты жандай өктем сөйледi:

	«Ауған тəуiптен не хабар бар? Үйiңiзге соқты ма?». Келген бетте тергеуге алғаны Тəжiге ұнамады. «Қызметi солай ғой» деген оймен əлiптiң артын бағып, қарсы қарап отырып: «Сол тəуiптi көрмегелi көп болды. Өткендегiден кейiн бiздiң үйге соққан жоқ» деп жауап бердi. Түнқатардың шүңiрек көзi өңменiнен қадалып, iшiп-жеп барады. «Ол тəуіп үйiңiзге соққан болар? Түн iшiнде, беймезгiл уақытта келiп, таң атпай, ел көзiне түспей тұрғанда үйiңiзден суыт аттандырып жiберген боларсыз» деген сөзіне ашуы келіп: «Қарағым, не тантып отырсың? Бiздiң үйге кiмнiң келiп, кiмнiң кеткенiн көрiп-бiлiп жүргендей сөйлейсiң!? Осы кезге дейiн үйге адам баласы ұрын келiп, ұрын кеткен емес» деп ойындағысын батыл айтып салды.

	Одан кейін шырт-шырт шытынаған Түнқатардың құйтырқы сөзiн естiп, жүрегi шайлығып қалды. Бұлайша шаптықпау керек едi. Неден қитыққаны белгісіз. Жасы кiшi жанның басынғаны ауыр тиді. Маңдайынан тер тамшылары тарыдай бөрiтiп шығып, көлденең əжiм жолақтарының бойымен жылжып келiп, қабақ сыртына құйылды.

	«Ол тəуiптiң қайда жүргенiн осы ауылда сенен жақсы бiлетiн адам жоқ. Қаңғыбас тəуiп туралы тiс жарып ештеңе айтқың келмейдi!» деп шаптықты Түнқатар. «Сен» деген сөзi кеудесiне жебедей қадалды. Жанына торсық байлатпас Түнқатар қыбыр еткенге күдiкпен қарайтын дағдысына салып отыр. «Бұл дүниеде тезге көнбейтiн ештеңе жоқ. Iштегi құпияңды айтқың келмейдi екен, бiзде адамды тəубесiне келтiрудiң нешеме айла-шарғысы бар» деп жақ сүйегiнiң етi білеуленіп, бетi сұрланған Түнқатар бiржола тұқыртып алғысы келгендей, алдындағы қоңырауды сылдыр еткiздi. Есiктен кiрген қызыл шəпкiлi жiгiттер Тəжiнiң ту сыртынан таянып, тұра қалысты. Iшке кiргеннiң бiрi – Имантаймен түйдей құрдас Жапабайдың ортаншы ұлы Кежек. Имантаймен бiрге комсомолға қабылданып, милисаның дайындық оқуынан өтiп келген. Кеше ғана ауылда қозылақ қайырып жүрген тұрымтайдай бала едi, ендi соқталдай жiгiт болып өсiптi. Үстiндегi қызыл-ала киiмi сол бозба ла кейпiн көлегейлеп тұр. Əкесiмен жасты Тəжiнi алғаш көрген қаймана қазақтай емеурiнмен амандасудың ишаратын жасаудың орнына, қаққан қазықтай сiресiп тұр. Оның қасындағы серiгiн танымады. Бет-əлпетi бұл ауылдың адамына ұқсамайды. Дөңмаңдай, қалың қасты, бұйра шашты, доғал мұрынды, қазақтың түрiне келіңкіремейді. Жоғарыдан милисаның қатарын нығайтқалы келген «қосымша күштің» бiрi болса керек.

	Орнынан əбжiл тұрған Түңқатар нық адымдап барып, есiктi айқара ашты да: «Алып жүрiңдер, мынаны!» деп өктем бұйырды. Əлеуеттi қолдар қос бiлегiнен сығымдай ұстап, аяғынан тiк тұрғызып, Түнқатардың соңынан дедектетiп ала жөнелдi. Түкпiргi бөлменiң есiк аузына келгенде кiдiрiстеп, Түнқатар iшке кiрiп кеттi. Есiктiң арғы жағынан екi адамның күңгiр-күңгiр сөйлескенi естiлдi. Көп ұзамай есiкті ашқан Түнқатар: «Алып кiрiңдер, iшке!» дедi.

	Дағарадай кең бөлменің төрiнде ұзын бойлы, сіліңгір, орта жастағы кiсi отыр. Қолындағы қаламсабын үтелге қойып, Тəжiнiң бас-аяғына барлай қарады. Тəжi милицияның үстiнен қарайтын Түркiстаннан келген уəкiл-тергеушiнi таныды. Оқтау жұтқандай қақайып отырған сiлiңгiр қараның жүзiнде бөлекше сұс бар. «Осы елдiң ынтымақ-бiрлiгiнiң сақталуы үлкендер, мына сіздерге байланысты. Кейiнгi жастар сіздерден үлгi алады. Ал, сіздер болсаңыздар, ел арасына iрiткi салып, совет өкiметiн құлатуды мақсат еткен жат пиғылды жансыздарды ішке тартып, қызғыштай қорғағыларыңыз келедi». Тəжiнiң жүрегi бекер секем алмапты. Қатқан қара тергеушiнiң бетi сұрлана түстi. Сөйлеген сайын жүзiнен ызбар еседi. Туған əкесiн өлтiргендей, əлде шешесiнiң қойнынан шыққандай, отты жанарын өңменiнен қадап, iшiп-жеп барады. «Қарағым, ненi меңзеп айтып тұрғаныңды ұқпадым. Арам пиғылым жоқ екенiн жұрт жақсы бiледi. Елдiң тыныштығын, отбасының амандығын ойлап, күнделiктi қоңыр тiршiлiгiмдi күйттеп жүрген момын жанмын. Үйге келген адамға есiгiмiз ашық. Тапқантаянғанымызды дастарқанға салып, қол қусырып қарсы алып, шығарып саламыз». Сыр бүкпестен ақтарылып айтқан сөзi əсер ететiн емес. Орындықта қос қолын бүйiрiне таянып отырған Түнқатар құлағына əбден құйып, ұйытып қойса керек, атажауын көргендей шүйлiге қарады. «Сен шалдың не iстеп, не қойғаныңды былайғы жұрт бiлмейдi, сезбейдi деп ойлайтын шығарсың? Алақандай ауылда кiм немен айналысады? Қандай мақсат-пиғылда жүр? Қыбыр еткеннiң бəрi назардан тыс қалмайды. Əлгi сыбайлас, қаңғыбас ишанның жымысқы iзiнiң соңы үйiңе барып тiреледi де тұрады. Бұған қандай уəж айтасың?» деген тергеуші біртіндеп «сенге» көшті. «Сіздің» соңы ұзаққа бармасын Тəжі де сезген. Бастырмалата сөйлеп, тоқтап қалған тергеушiнiң шегiр көзi өңменiнен өтiп барады. «Қарағым бастық! – дедi Тəжi үн-түнсiз қалса, бəле-жаланың қара бұлты басын торлай берерiн сезіп. – Сен бұл Созаққа қызметке келмей тұрып, өзiн қызғыштай қорыған кеңес өкiметi орнамай тұрып, Асадулла тəуiп бiздiң үйге соғып, қона-жатып кететiн. Тəуiптiң үйге келгенiн жасырып тұрған жоқпын. Тiптi, соңғы кезде қай күнi соққанын да айтып бердiм. Сол тəуiп үйде қонақ болғанда бiреудiң намысына, шамына тиетiндей басы артық əңгiме айтқан емес. Кəдiмгi дастарқан басындағы елдiң амандығы, имандылық, қайырымдылық, өзге ауылдағы жаңалық сияқты көпшiлiкке ортақ əңгiме айтты».

	Түнқатар мырс етiп күлiп жiбердi. «Қырсық шал!» деген сөзiн құлағы шалды. «Қаңғыбас ишан қай ауылдың жаңалығын айтады, сонда?» деп тергеушi сөзінен iлiк iздеп, жiптiң ұшын суыртпақтап тартқысы келдi. «Арқа мен Бетбақты жаз жайлаған елдiң төрт түлiк малының қоңды, шаруаға жайлы болғанын əңгiмеледi». «Мал жайынан басқа ел iшiндегi ахуалды да айтқан болар?». «Өзге ешқандай бөгде əңгiме айтылған жоқ». Тергеушi алдындағы былғары пəпкiнi ашып, қағаз ақтарыстырып отырып, iздегенiн тапқандай шұқшия қалды. «Асадулла Ибрагимов үйiңе қонған түнi қандай тақырыпта əңгiме қозғалғанын есiңе түсiрiп көршi. Бəлкiм, өзге тақырыпта əңгiме болған шығар? Мəселеңки, өкiметтiң қазiргi кездегi ұстанып отырған саясаты, жергiлiктi билiк орындарының қимыл-əрекетi, алымсалық жинау тəртiбi туралы дегендей...».

	Бұрын-соңды таныс-бiлiс, сырмiнез емес жанның алқымынан алып, қадалып қалуы шынымен-ақ тығырыққа тiредi. Оның сөзiнен секем алып, iшi қылп ете түсті. Ауыл үйлерінде қандай əңгiменiң айтылғанын сырттай тон пiшiп, бiлiп отыратын болғаны ма? Түнеукүнгi тəуiп қонып кеткенде дастарқан басында қозғалған əңгiменiң жалпы нобайы осылай болу керек деп топшылап, сыр суыртпақтағысы келген жымысқы ойын сездi. Қатқан қара көп жайттан хабары барын бiлдiрiп, сiресiп отыр. «Жасы ұлғайған адам жұрттың айтқан қай əңгiмесiн есiмде сақтай бередi дейсiң?» дедi Тəжi салмақты қалпын сақтап. «Ендеше, арқаңыздан қағып отырып, есiңiзге түсiруге тура келедi!» деп тергеушi қабағын түйді. Бағынышты жанның иекқақпа нұсқауын күткен Түнқатар орнынан əбжiл тұрып, есiктi ашты да сырттағы милиционерлерге: «Көкелерiңдi анда алып барыңдар!» деп бастығының бұйрығын орындауға кірісті. Жас жiгiттер қолтығыңнан құрсаулап ұстаған күйi дедектетiп ала жөнелдi. Көшеге шығар есiкке емес, ұзына бойы дəлiздiң түкпiрiне қарай алып жүрдi. Кеңсе соңындағы ашық əулі түкпiрiндегi қатар есiктiң бiрiнен iшке кiргiздi. Табалдырықтан аттай бере қатты итерген екпінмен қарсы қабырғаға маңдайымен соғылды. Мұндай шалт қимылды күтпегендіктен, бой ын жинай алмай қалды. Əуелi дөңмаңдай, қоңқақ мұрын бейтаныс жігіт қабырғаға арқасын сүйеп, өзiне қаратып алды да кiндiк тұсынан жуан жұдырықпен түйiп жiбердi. Көзалдынан ұшқын жарқ етiп, iшi түйiлiп, еңсесiн төмен бүккенде көкжелкеден келсаппен ұрғандай, екiншi жұдырық тидi. Құлап бара жатқанда бүйiрiнен етiк тұмсығы қадалып, көзі қарауытып, бозамық сүтсəуле мен қараңғылық кезек алмасып, дүние дөңгеленiп жүре берді. Есi кiресiлi-шығасылы, қол-аяғын бауырына жиып жатқанда: «Сен неге ұрмайсың?» деген сөз естiлiп, iле-шала екiншi бүйiрiнен етiк тұмсығы қадалды. Дөңмаңдай жігіттің атқаратын шаруасы – иесi айтақтаған қабаған иттей, адамды таяққа жығып, сiлтейтiп салу болса керек, мiндетiне қызу кiрiсiп кеттi. Тəжiнi естүссiз сiлейткен милиция қызметкерлері есiктi сыртынан бекiтiп, қара құлып салды.

	Қанша уақыт өткенін бiлмейдi, есiн жиғанда бос топырақта аяқ-қолын бауырына жиып, бүкшиiп жатыр екен. Дымқыл топыраққа араласқан жылқы қиының мүңкiген иiс келдi. Желкесiнен бастап жонарқасы, сегiзкөзi, жамбасы, тұлабойы бiз сұққандай кемiрiп жеп барады. Қарысып қалған қолын кiндiк тұсынан алып, бауырын жазбақ болғанда түйілген шегі сыздап қоя берді.

	Осында алып келгенде есiк саңлауынан күн сəулесiнiң саумалдап құйылып тұрғанын байқаған. Күн екiндiге ауса керек, саңлау-саңлаудағы жарық күңгiрт тарта бастады. Қарысқан қолын əзер жазып, саусағын қозғады. Алақанымен маңдайын, қабақ үстiн, бетiн, иегiн сипады. Ауыр соққыдан бет-жүзi аман тəрiздi. Қара қан тұқыл сақалының ұшында ұйып қалған. Кеудеден тиген ауыр соққыдан өкпеге зақым келсе керек. Аяқ-қолын ақырындап қозғап, бойын жазған болды. Əйтеуiр, сүйегi сынғаннан аман сияқты. Төбеге қарап, ұзыннан түсiп жатты. Ылғал топырақ сызы өткенде екiншi жамбасына аударылды. Тұщы етiне тиген ащы таяқтан есеңгiреп қалыпты. Тап осылай есiнен тана соққыға жығылған кезi болмаған шығар. Бала кезде тиген таяқтан басы жарылғаны, жiгiтшiлiк дəуiрде көкпар тартып жүрiп, апыр-топыр құлаған аттың астында қалып, қабырғасын сындырғаны бар. Одан бөлек ауыр соққыдан азап шеккен кезі есiнде қалмапты. Жасы ұлғайған шағында ұлымен жасты жiгiттерден тепкi көруi тағдырдың маңдайға жазған, көрсетер құқайы болса керек. «Көресiнi көрмей көрге кірмейсiң» деген сөз бекер болмас. Шынтағымен жер тiреп, басын көтердi. Қойнынан ақсұрып орамалын алып, əуелi кiреукеленген жанарын сүртiп, сақал ұшында қатқан қанды кетiрдi.

	Есiктiң жоғары жағындағы мысық өтетiндей тесiкке соқаның сынған тiсiн көлденең бекiтiп қойыпты. Жұқалтаң бұлт торлаған бозамық аспанның жұрнағы ғана көрiнедi. Есiк саңлауынан əлсiреп түскен жарықтан күннiң кешкiрiп, бесiн намазын қаза еткенiн сездi. Құбыла осы тұс болар деген жорамалмен бұрышқа жүзiн бұрып, бос топыраққа тiзесiн шаншып, жүресiнен отырды. Жаратушы иемiзге жалбарынып, намазын ұзақ оқыды. Саусақ ұшымен бетiн сипағанда жанарының жасқа шыланғанын байқады. Не үшiн көңiлi босады? Кiмге нала болады? Ол жағын ажыратар емес. Бəлкiм сиынатын пiрiне: «Мына тар қапастан құтқарып, кемпiрiнiң қасына, өз шаңырағына аман-есен жеткiзе көр» деп жалбарынғаннан көңiлi нiлдей бұзылған болар. Осы жасқа келгенше көрген тəперiшi бөлек те, бүгiнгі басынан кешкен құқайы бөлек. Алда ненiң күтiп тұрғанын тағы бiлмейдi. Iңiр үйiрiлiп, тар қапас iшiн қараңғылық тұмшалап, саңылау-саңылаудан сығалаған болымсыз сəуле бiржола өшуге айналған шақта ауыр есiк сықырлай ашылды. Дуалға арқасын сүйеп, дiзесiн бауырына жиып, бiр уыс болып, жарыққа қарап, бүрiсiп отыр. Ашық есiктен түскен бозамық сəуледен адам сұлбасы қарауытты. Басындағы шеңбер атқан шəпкiсiнен, белiн буған сырт киiмiнен милиция қызметкерiнiң талдырмаш бойы, сырт тұлғасы көзiне ыстық басылды. «Орныңыздан тұрып, сыртқа шығыңыз!» деген таныс дауыс естiлдi. Ылғал топырақ салқыны буынбуынын құрсаулай бастаған бойынан жылылық лебi жүгiрiп өтiп, елең еттi. «Мынау ұлым ғой! Имантайым қайдан жүр? Əкесін құтқарғалы келген болар? Пиғылы бұзықтардың бəле-жаласынан аулақ жүршi, құлыным! Əулет басына түскен тауқыметтiң бəрiн, асарын асап, жасарын жасаған мен-ақ көтерейiн. Келешегiң бар, ұрпақ жалғастырар жас құрақтай үмiтiм емессің бе? Жолыңда құрбан болып кетсем болмас па? Қапасқа түсiп, тағдырым тығырыққа тiрелгенде соңымнан iздеп келiп, араша түсер өзiң екенiн iшiм сезген».

	«Тұрыңыз, сыртқа шығыңыз!» деп Имантай екiншi мəрте дауыстағанда сiресiп қалған буын-буынын икемге келтiрiп, алақанымен жер тiреп, орнынан тұрды. Аяғына салмақ салған мезет көзi қарауытып, табалдырық аузындағы адам сұлбасы кiшiрейiп-үлкейiп, құбылып көрiндi. Жарық түскен есiкке қарай аяғын iлбiп басып келедi. Буын-буыны бөлектенiп, сүйегi саудырап, бос қалғандай, өзiн күштеп, тар қапастан жарық дүниеге қарай ілбіп жүрді. Табалдырықтан аттап, аулаға шыққанда қоңыр салқын самал соғып қоя бердi. Тынысын кере дем алғанда кеуде тұсы шаншып, iшкi сарайында тамыры үзiлiп кеткендей, сыздап қоя бердi.

	«Үстiңiздi қағыңыз!» деген Имантайдың даусынан бойын жиып алды. Қамзолының өңiрi мен жамбасын алақанымен сипаған болды. Топырақ баттасқан дiзесiн қағуға шамасы келмедi. Кеңсенiң аулаға шығар есiгiнен iшке қайта кiргiзер деп ойлаған. Имантай «Берi жүрiңiз!» деп аула дарбазасына қарай бастап жүрді. Ауылды сырттап өтетiн айналма жолға түскенде үлкен қатерден аман қалғанын білді. Нақақтаннақақ басы шатылған iстен ұлы келiп құтқарды ма, əлде рақымшылық жасады ма, басын ашып ажырата алмай келедi.

	«Кiм көрiнгендi үйге үйiр ете бермеңiз» деп сiзге талай ескерттiм. Əркiмге жайылып, төсек болатын уақыт емес бұл» деген Имантайдың сөзі естiлер-естiлмес құлағына шалынды. Ұлына қарсы жауап қатпастан, соңынан аяғын тырптырп басып, iлесе бердi.

	«Асадулла тəуiп бiзге кiм көрiнген емес. Сенiң адам қатарына қосылып жүргенiң де əуелi құдай, соның арқасы. Бiр-бiрiңнiң аузыңа түкiрiп қойғандай, сендердi иланды ру қиын шығар. Мейлi, бiлгендерiңдi iстеңдер. «Баламды молдаға берем деп. кəпiр етiп алдым» деген басыма келiп жүрмесе болғаны».

	Сыртқы есiктен кiргенде дəлiзде қарсы ұшырасқан кемпiрi үстi-басы ұйпа-тұйпа, топыраққа малшынған шалын көрiп, шошып кеттi. Абайсызда аттан құлап, осындай халге ұшыраған болар деп ойлаған. Имантай өзiнiң бөлмесiне кiргенде шалын сүйемелдеп, қарсыдағы есiкке қарай алып жүрдi. Төрдегi көрпешеге жатқызып, сырт киiмiнiң түймесiн ағытты. Ақсұрып көйлегiнiң өңiрiндегi қан дағын көрiп: «Құлағанда да оңбай қалыпсың!» дедi. Кеспекөженi ыстықтай тостаққа құйып, алдына қойғанда қолы дiр дек қаққан шалы қасықпен сұйығынан ұрттап, асқа тəбетi шаппады. Кемпiрiнiң қасында жантайып жатып, асықпай iшетiн самаурынның күрең шайына аңсары ауды. Күнұзын тар қапаста насыбай уытынан ернi күлдiреп, қаратiкен тұзбен қақтағандай, аузының дəмi кетiп қалыпты. Өңешiнiң күйгенiне қарамастан ыстық шайды шөлiркеп iштi. Бүгiн гi құқайын кемпiрiне айтуды еркек басына ар көрді. Ауылдағылар құлақтанатын болса, кəуесет сөз желдей есiп, жер-көкке жайылып кетеді. Əсiресе, əйелдердiң құлағына шалынса, отқа май құйғандай, қаулап ала жөнеледi. Басында осы ойдың жылт етуi мұң екен, тұлабойы ысынып барып, басылды. Қызыл шəпкiлiнiң құқайын көргендер былайғы жұртқа жария ете бермейтiн болар. Милиса қызметкерлерi де iшiнде ит өлiп жататын, құпиясына бекем, сырмерез, дəтi мықты жандар. Қамауда жатқанда өзiн-өзi жегiқұрттай жеген, қатып-семген түйсiк-сезiмiне енді-енді саңлау түсiп, маңдайынан шып-шып тер шықты. Тұлабойын құрсаулап тастаған қауiп-қатердiң қара бұлты керi серпiлiп, шаңырағында ойы сергиiн дедi. Шөлi қанғанда кемпiрi iргеге қалыңдап, салып берген төсекке бүк түсiп жатып қалды. Шамның бiлтесiн басқанда бұрыш-бұрыштағы қараңғылық бас көтерiп, көрген құқайы ойына түсiп, көзi жұмулы, көңiлi ояу күйде жатты да қойды. Тергеу кезiнде айтылған сөздi ой елегiнен екшеп, өткiзе бастады. Таңырқағаны – ондағылар үйдегi əңгiмеден хабары бар жандай сөйледi. Əуелгi күдiгі ұлы Имантайға ауды. Бiрақ, ол жұмыстан келген бетте қонақтарға сəлем беріп, қарсыдағы бөлмеге кіріп кетушi едi. Өзгенiң əңгiмесiне құлақ түрiп, сыртқа сөз таситын жат қылықты Имантайдың бойынан байқамапты. Келесi сəтте iшкi күдiгi Жапабайға ауды. Көзiнiң қарашығы ойнақшып, орнында байырқалап отырмауында гəп бар сияқты. Милиса кеңсесiнен Жапабайдың шығып келе жатқанын көзi шалғаны бар. Ұлы сонда қызмет істеген соң шаруамен жүрген болар деп ойлаған. Милисадағылар сыр суыртпақтап сұрағандай болса, естiген-бiлгенiн ақтарып салудан тайынбайды. Асадулла тəуiп келгенде табақтағы еттен қарбытып асап, сорпа iшiп, тойынғанда көңiлденiп, қайдағы-жайдағы əңгiменiң шетiн шығарып, бықсытып отыратын əдеті бар. Əр алуан əңгiмеге тамыздық тастап қойып, өзгенiң пиғылын бiлу үшiн iшбақай есебi болғаны ғой сонда. Шама-шарқына қарамай, шатып-бұтып, саясаттан сөз қозғайтынын қайтерсiң. Өкiмет адамдарының елдiң малын тартып алып жатқаны тура лы əңгiменi қоздатқан да сол емес пе? Қанша жыл құдайы қоңсы отырса да, пəлегi таза болмағаны-ау сонда. Ауылдағы қатарласының Жапабайдан сырт айналып, қашқақтап жүретінін байқайтын. Олар да табанының бүрi жоқ екенiн сезген ғой. Оның мысық тiлеулi, бiр саусағы бүгулi жүретiн, жымысқы ойлы жан екенiн қайдан бiлсiн? «Мал аласы сыртында, адам аласы iшiнде» деген сөз рас болар.

	Кеше ет қызуымен сезбеген екен, таңертең ертелетiп, памдат намазын оқығалы орнынан тұруға бейiмделгенде аяққолы сырқырап қоя бердi. Кеудесi мен қос бүйiрi ауыр тартты. Қолымен жер тiреп, əупiрiмнiң күшiмен орнынан тұрды. Iлiнiп-салынып, бұрышқа əзер жеттi. Сол қолымен құманды ауырсына көтерiп, дəрет алудың ырымын жасады. Жайнамазда тұрғанда тəкпiр айтуға шамасы келмей, тiзерлеп отыра кеттi. Намаздың ұзын-ырғағын күбiрлеп, оқып шықты.

	Арада бiраз күн өтiп, денедегi тепкi мен жұдырықтың дағы кетiп, есiн жия бастағанда тапа-тал түсте үйге екi милиционер суыт келiп, тағы алып кеттi. Бiреуi алда жол бастап, екiншiсi соңында көше бойымен өкшелеп келе жатқанда сырт көзден қатты қысылды. Бұл жолы да кеңсенiң ұзына бойы дəлiз түкпiрiндегi қатқан қара тергеушiнiң алдынан шықты. Тергеушi сол өзi көрген былғары күртеше, қатырма жағалы көйлек, көлденең жолағы бар галстук таққан күйi сықиып отыр.

	«Иə, сонымен Ибрагимовтен не хабарың бар?» деген сауалды төтесiнен қойды. «Сiз сұраған тəуiп өткендегiден кейiн үйге қайтып соқпады. Қайда жүргенiнiң дерегiн бiле алмадым». Тəжiнiң алғашқы райынан қайтып, сынып қалғанын сезген тергеушi: «Оның дерегiн сен шал бiлесiң! Бiлмейтiнiң жердiң астында! – дедi даусын нықтап. – Алғашқы кездесуден кейiн жақсылап ойланбаған екенсiң. Сенiң жасыңды сыйлап жүрсек, жетеңе ештеңе жетпегені ме? Ол алаяқтың қайда жүргенiнен мүлде хабары жоқ жандай мүлəйiмсiгенiңе кiм сенедi? Сыртынан қызғыштай қорып, атына шық жуытпай жүрген Ибрагимов жапонның тыңшысы болып шықты. 1919 жылы Ауғанстаннан осында қоныс аударған. Жайданжай келген жоқ, ислам дiнiн ел iшiнде таратушы, белсендi насихатшысы болуға тапсырма алып келген. Ескi салтдəстүр, дiндi тарату арқылы ел арасында кеңес өкiметiне қарсы үгiт-насихат жұмысын белсендi жүргiзушi болды. Дiни сауаты күштi, халықтың ескiше ем жасау əдiс-тəсілінен хабары бар Асадулла тəуiп жергiлiктi елдiң сенiмiне кiрген нағыз алаяқ. Ташкент пен Бұхара, Ферганадағы дiни ұйым басшыларымен байланыс жасап тұрады. Шекараны заңсыз басып өтiп, Қытайда бiрнеше рет болған деген дерек бар. Ел iшiнде мына сендей арқа сүйерi, қолдап-қорғаушысы болған соң, теңiзде жүзген балықтай ұстатар емес. Тiптi, iзiне түсу мүмкiн болмай тұр. Бұл ауылда көрдiм-бiлдiм деген тiрi жан жоқ. Ол найсап басыңды дуалап, əбден айналдырып алған екен».

	«Дуалаған ештеңесi жоқ. Оның теріс əрекетін көзбен көрмеген соң, кiсi сыртынан ғайбат сөз айта алмаймын» дедi Тəжi назарын төмен салып. «Осы сен, шыныңды айтшы? Өлiмнен қорықпайсың ба?» дедi тергеушi шегiр көзiн қадап. Төтелеп қойылған сауалға не деп жауап берерiн бiлмей абдырап қалды. «Өлiмнен ешкiм қашып құтылған емес. Татар дəм-тұз, көрер жарық таусылса, не шара бар?» дегенде: «Өткендегiден кейiн ақылға келдi ме десем, өзгермеген екенсiң. Алып кетiңдер мына оңбағанды!» деп бұйырды тергеушi қағаз толы пəпкiнi алақанымен басып.

	Əлеуеттi қолдар қос бүйiрден қаусырып, дедектете жөнелдi. Кеңсенiң артқыесiгiнен əулігеалып шығып, өзіне таныс тар қапасқа кiргiзiп, тiлге келместен жұдырықпен төпелеп, тепкiнiң астына алды. Жас жiгiттер қарсылық көрсетуге қауқарсыз құйтақандай шалды əп-сəтте сiлейтiп салды. Керзi етiк тұмсығы қабырғасын қақыратып, беломыртқасын үзiп жiбергендей болды. Қанша уақыт жатқанын бiлмейдi, есiн жиғанда айнала көзге түртсе көргiсiз тастай қараңғы екен. Тұлабойы күйiп-жанып, ылғал топырақтың салқынын сезер емес. Жоғарыдағы тесiктен шоғыр жұлдыз көрiндi. Түнемеге абақтыда қалып қойғанына қарағанда, соңынан ұлы iздеп келмеген болды. Бұл жолы басына төнген қара бұлттың тым қалың екенiн сездi. Жонарқасына аударылып, шалқасынан жатты. Күйiп-жанған денесi ауыр тартады. Кеңсiрiгiне қан қатып, тынысы тарылып, жамбасына салмақ сала қырындап жатты. Аядай тесiктегi жұлдызға телмiре қарап, атар таңды көз iлмей қарсы алды. Көктегi жұлдыздар иненiң жасуындай көмескiленiп, болар-болмас жылтырады да, бозамық сүтсəуле айқындала бердi. Ел орнынан тұрып, ауылдан мал өрер таңғы шақ келiп жеттi. «Үмiтсiз – шайтан», ертеңгi күннен үмiтi де жоқ емес. Жалғыз ұлдың бас құрап, отау тiккенiн, соңынан ерген немерелерін көрiп, бауырына бассам деген жалғыз ғана арманы бар.

	Күн көтерiле есiк топсасының сықырын, шынжыр сылдырын құлағы шалды. Iле iшке төрт адам суыт кiрiп келдi. Күн сəулесi табалдырықтан бастап, қобырсыған дымқыл топыраққа, сылағы жарылған дуалға түстi. Жамбасы мен бүк түсiп жатқан Тəжi күннiң өткiр сəулесiнен көзiн жасқана ашқанда сап түзеген былғары етiктердi көрдi.

	«Тұр орныңнан, найсап!» деген таныс дауыс саңқ еттi. Оң қолымен жер тiреп, орнынан iлбiп көтерiліп, милиционер жiгiт ұсынған орындыққа жайғасты. Үстi-басына қан қатып, топыраққа аунап жатқан тұтқынды кеңсеге сүйреп, көпшiлiк орнын былғауды жөн көрмеген болса керек, бұл жолғы тергеу абақты iшiнде өтті. «Сонымен сыбайласың Ибрагимовтiң қайда жүргенiн бiзге айтып берерсiң? Мына жұмыр басыңда торғайдыкiндей ми болса, жетеңе əбден жеткен шығар. Бұдан əрi кəртəмiс жасыңда өзiңдi-өзiң қинай берудiң еш қисыны жоқ қой деп ойлаймын»

	Арада ауыр үнсiздiк орнап, тергеушiнiң шегiр көзi дуалға сүйенiп отырған Тəжiнiң өңменiне қадалды. Кеберсiген ернiн қозғап, құрғаған тамағын жұтынған Тəжi: «Оның қайда жүргенiн бiлсем айтар едiм» деп естiлер-естiлмес үн қатты. Дауысын қатайтқан тергеуші бастырмалата сөйлеп кеттi: «Сен шал бiлесiң! Бiлгенде қандай? Жер-көктi адақтаған, сұмаяқ түн iшiнде үйiңде қона жатып, таңертеңгі апақ-сапақта кетiп қалып жүрген болар. Ел iшiндегi ахуалды сенен естiп-бiлiп, iзiн суытып, басқа жаққа жөнеп кететiн шығар?». «Ақыры маған сенбейдi екенсiңдер, сол үйде қызметкерлерiң бар емес пе?» деп айтуға оқталған райынан қайтты. Басына түскен бəлекеттi ұлына сырғыта салмай, көмейiнде кептелген сөздi iркiп қалды. Аузынан шыққан əрбiр лепестi аңдып, сөзден сөз қуып дағдыланған нағыз қызылкөздiң өзi алдында отыр. Алдын-ала қауiп еткені бекер болмады. Тергеушi етiгiнiң тұмсығы иегiнiң астынан сарт ете түсті. Шүйдесiмен дуалға қатты соғылды. Тұлабойын ашу қысқан тергеушiнiң орындықты көтере кейiн шегiнгенiн, ту сыртындағы сайдың тасындай жуан жұдырық жiгiттердiң кеудеден түйгiштегенiн, көзалды қарауытып, талмаусырап барып құлағанда тепкiден есiнен айырылып, талықсып кеткені емiс-емiс есінде. Көзін ашқанда үстi-басы малмандай су, жатқан жерi батпаққа айналған екен.

	Тергеушi қарсы алдындағы орындыққа қайта жайғасты.

	«Көкетай-ау, бұл қасарысудың түкке қажеті жоқ екенін түсінетін кезің келді емес пе? Саған жанымыз ашып, əлi де əлiптiң соңын күтiп отырмыз. Соны да түсiнгiң келмейдi. Пiр тұтып, пайғамбар санап жүрген тəуiбiң, кiм едi оңбағанның аты-жөнi?» деп есiне түсіре алмай, мүдiрiп қалғанда милиционер жiгiттiң бiрi: «Асадулла Ибрагимов!» деп үн қатты. «Иə, сол залым Асадулланың жолын ертерек кесiп тастамасақ, қараңғы елдiң санасын улап, кеңес өкiметiне қыруар зиян келтiрерін қалай түсіндірсек екен? Сен болып, бiз болып, кесапаттың алдын алуымыз керек. Бiле бiлсең, айтып отырғаным – қара халықтың, қала бердi мына сенiң, отбасыңның тыныштығы емес пе? Бəрiмiз жұдырықтай жұмылып, тап жауымен ымырасыз күресуiмiз керек. Сонда ғана елге тыныштық орнайды. Сен бiзге Ибрагимовтың қайда жүргенiн айтып бер! Алдын-ала кездесуге сөз байласқан жерiң болса, бiздi ертiп бар. Тап жауын мықтап тұзақтауға көмектес!». «Бiр дерегiн бiлсем, айтар едiм. Жасырып қайтейiн? Мiне, жаным! Мiне, иманым!» деп ант-су iшiп, жалбарынуға да бар. Бiрақ, қанын iшiне тартып, сұрланып алған тергеушiнiң бəрiбiр сенбесiн, селт етпесiн сездi. Асадулла тəуiптен нақты дерек алып, абақтының тар қапасына тығып, қол-аяғына кiсен салғанша жаны жай табатын емес. Тұлабойын безгек қысқан жандай, тергеушiнiң былғары етiгiнiң тұмсығы тағы селкiлдей бастады. «Сонымен, кiндiгiң жабысып туған сыбайласыңды қайда жасырып жүрсiң? «Мыңжылқының» жырасына, Мойынқұмның қобысына, тiптi, жетiқат жер астына тықсаң да таппай қоймаймыз. Егеуқұйрық тышқандай, iнiнен суырып шығаратын боламыз!». Былғары етiктiң сүйiр тұмсығы иегiнiң астынан қадалып, желкесiн дуалға тiреп тұрып алды.

	«Бұл оңбағанмен несiне ұзақ тəжiкелесесiз? Мүсiркегендi бiлер дейсiз бе, найсап! Ертерек үкiмiн шығарып, сыбағасын беру керек!» деген ту сыртынан Түнқатардың дауысы естiлiп, былғары сөмкенi тергеушiге ұсына бердi. Сөмке iшiнен қағаз алған тергеушi жаза бастады. Əкесiнiң атын, туған жылын, шыққан тегiн сұрады. «Өз обалың өзiңе! Бiз басыңды ақырға қарай тартсақ, сен тақырға қарай алып-қашып, жөнге көнетiн түрiң жоқ. Біз мiндетiмiздi атқарып бiттiк. Сенiң алдыңда да, ұлыңның алдында да арымыз таза. Бəле-жала, кесапатыңды өзiңмен бiрге алып кетпей, қызметiн адал атқарып жүрген Имантайға тиерiн түсiнбедiң, түсiнгiң де келмедi. Ұлыңның қызмет мəселесiн де қарайтын боламыз».

	Толтырған қағазын Тəжiнiң алдына тосып, қаламсап ұсынды. Тəжi қағазда не туралы жазылғанына ой жiберiп жатпастан шимайлап, қолын қойып бердi. Парақты сөмкеге салған тергеуші орнынан тұрды. Жаналғыштай жалаңдаған жiгiттер соңынан iлесiп, дүркiрей сыртқа шығып кеттi. Ауыр ағаш есiк сықырлай жабылып, қара құлыптың шынжыры сылдырап, құлаққа ұрған танадай тыныштық орнады.

	Түн баласына қыбыр етпестен жатты. Ертеңiне сəскеге салым соңынан кемпiрi келдi. Күзетшi милиционер абақтының есiгiн ашып, iшке кiргiздi. Сақал-мұртына қан қатып, маңдайымен топыраққа шаншылып жатқан шалын қолтығынан демеп, қабырғаға сүйеп отырғызды. Қызыл шəпкiлiлер үйден алып кеткелi iстiң насырға шапқанын жүрегi сезген. Шалының бет-аузын сумен жуды. Кеңсiрiгi бiтiп, демiгiп жатқан Тəжiнiң бетiне салқын су тигенде бойы тiтiркенiп, есiн жиды. Кемпiрiнiң ағараңдаған жаулығын, əжiм торлап, күреңiткен жүзiн, бiр уыс болып шөгiп кеткен кейпiн көрдi. Сыртқа шыққысы келгенiн ымдап сездiргенде қолтығынан демеп, орнынан тұрғызды. Əулi түкпiрiндегi əжетханаға сүйемелдеп барып, тар қапас бөлмеге қайта алып келдi. Түйiншек орауын шешiп, құтыдағы жүгерi жармасы ашытпасын қою-сұйығын араластырып, тостаққа құйып бердi.

	«Имантай аман ба? Қызметiн атқарып жүр ме, əйтеуiр? Оған тиiскен жоқ па?» дедi Тəжi кемпiрiне тiл қатып. «Жүр ғой! Түнде үйге түнеп, таңертең жұмысына кеткен. Өзiңнен хабар алған жоқ па?» деп кемпiрi қайыра сауал қойды. Тəжi сүлесоқ басын шайқады. Кемпiрiнiң немқұрайды жауабынан салқындық лебiн сезді.

	Есiктен сығалаған милиционер жiгiт: «Апа, уақытыңыз бiттi! Сыртқа шығыңыз, есiктi жабамын!» дедi. Шалының басын сүйеген Сəлiм есiк жаққа мойын бұрып: «Қарағым, мына əкеңдей кісі сыз жерде жата бередi ме? Үйге апарып, ыстық қауметiн берiп, күтiмге алмасам, өлiп қалар» дедi.

	«Жоқ, болмайды, апа! Тұтқынды босатуға ұрықсат жоқ!» деп милиционер жiгiт шолақ жауап қайтарды. «Имантайды танитын боларсың? Осында өзiң сияқты милиса болып iстейдi. Мына жатқан шал сол Имантайдың əкесi» деген сөзіне жас жiгiт мiз бақпады. «Сiзбен көп сөйлесуге ұрықсат жоқ. Болыңыз ендi, сыртқа шығыңыз! Есiктi жабамын!».

	Көтерiп келген түйiншегiн шалының қасына қалдырып кеттi. Етегiнiң шаңын қағып, орнынан тұрды. Кіреуке шалған жанарын болар-болмас ашып-жұмып талмаусырап, бүрiсiп жатқан шалына соңғы рет көзқырын салып, есiкке беттедi. Сыртқа шығуын күткен милиционер жiгiт есiктi серпiп жауып, құлыбын салды. «Балам, айналып, қайтып келемiн. Үйден көрпе-жастық əкелiп тастайын. Шалымның жатқан жерi сыз екен» дегеніне: «Ол үшiн бастықтың ұрықсаты керек. Тамақтан басқаны қабылдауға болмайды» деп жауап қатты милиционер жiгiт. «Қарағым, əйтеуiр, көзқырыңды салып қой. Жасы келген жанның басына мұндай пəлекеттi бермесiн».

	Бiр парақ қағазға қолын қойдырып алғалы мазалаған ешкiм болмады. Сол қағазына қолды қойдың не, қоймадың не, жаналғыштардың қанды шеңгелiне iлiккен жанның аман шығуы екiталай екенiн жұрт біледі. Кемпiрi байқұс айналып соғып, қарлығаштың қанатымен су сепкенiндей, хабар алып тұр. Ыстық қауметiн дайындап əкелiп, абақтыны төңiректеп жүредi. Үлкен бастыққа кіріп, осында iстейтiн ұлының атын атап, жалбарынып жүрiп, iшке кiрдi. Шалын қолтығынан демеп, сыртқа шығарып келдi. Дуалға арқасын сүйеп отырғызып, қасықпен аузына қорегiн тосты. Əйтеуiр, тепкiден сүйегi сынғаннан сау болса керек, бiртiндеп бетi берi қарап, тiлге келдi. Шыбын жаны құрғыр кеудеден шыққанша басқа түскендi көтерiп алуға пейiл, тек бəлежала ұлынан аулақ болса екен деп тiлейдi. Кемпiрiнен ұлы туралы мардымды сөз естiмеді. Ауыр халде жатқан шалына үйдегi əңгiменi тiс жармауға бекiніп, iшкi сырын алдырғысы жоқ. Кемпiрi қамзолының iшiнен қабаттап киiп келген түйе жүнiнен тоқыған нымшасын берiп кеттi.

	Адам баласы тозаққа да үйренетiн болар. Өздiгiнен орнынан тұрып, қозғалатын халге жеттi. Сыртқа шыққысы келсе, есiктi ұрғылайды. Абақты күзетшiсi ұзап кетiп, жуық арада келе қоймайды. Қиналған үстiне қинала түссiн дейдi ме екен, аяғын алшаң басып келiп, есiктi əзер ашады. Қара құлыптың кiлтiн сылдыратып, шынжырын сартылдатып, тұрып алатыны бар. Сыртқа шығарарда қалай асықпаса, iшке кiрерде соңынан өкшелеп, түсіп алады. Күзетшiнiң де суқаны сүймей жүргенiн сұрланған бетi мен қимылынан байқайды. Табалдырықтан iшке аттар-аттамастан есiктi сiлке жауып алады.

	Абақтыда бiр жетiдей сарыжамбас болып жатты. Тұтқынның қара басының құны базардағы тышқақ лақтың бағасына татыр түрi жоқ. «Үштiктiң» қанды шеңгелiне iлiккен тағдырының не болары тағы белгісіз. Олар үшін небiр аптал азаматты мылтық қарауылына байлап беру түкке тұрмайды. Төрiнен көрi жақын қаусаған шалды қинай бермей, шыбын жанын жай таптырса болар едi, ұлының қызметi кесе-көлденең тұрса керек. Сол күнi абақтының есiгi ерте ашылып, күзетшi жiгiт: «Сыртқа шығыңыз!» деп бұйырды. Əуліге шыққанда иығына мылтық пен былғары сөмке асынған ұлын көрiп, iшi жылығанымен, Имантайдың қатыңқы қабағынан секем алып қалды. «Қолыңды алдыңа ұста!» деген күзетшi милиционер қолын кiсендеп, дарбаза есiгiн ашып, Имантайдың алдына салып берiп, «Құтылдым ба?» дегендей қақпаны асығыс жауып жатты. Басшыларының Имантайға: «Бұл қызметiңнiң тағдырын шешетiн тапсырма болғандықтан, өзгеге емес, өзiңе жүктеп отырмыз. Тұтқынды Түркiстандағы НКВДнiң абақтысына алып барып тапсырып, бiзге шұғыл хабар бересiң» деген нұсқау алып, ұзақ жолға шыққанынан Тəжi хабарсыз едi.

	«Қайда айдаса да үйге соғып шығармыз» деген ойы бар едi. Ауылды сырттап, ақтақыр жолға түсiп, ұзап бара жатып, оның реті келмейтінін сезген. Соңынан жаулығы ағараңдап, етегi желпiлдеген кемпiрi дауыстап, қуып жеттi. «Кеңсенiң алдыңғы есiгінен шығаратын болар» деп күтiп тұрғанымда ұзап кетiпсiңдер. Қайтемiз, басқа салғанын көрерсiң. Абырой болғанда, атуға iлiкпейтiн сияқтысың. Əлi де болса жоғары жақтың мейiрiмі түссе, бостандыққа ілігіп қалуың мүмкін» деген кемпiрi қабаттасып, сөйлеп келедi. «Апа, қайтыңыз ендi!» дедi Имантай даусын қатайтып. Ұлының жүзінен бөлекше сестi, салқындықты байқаған Сəлiм тiксiнiп қалды.

	«Қайда жүрсең де аман бол! Мен бейбақтың қолынан не келер дейсiң? Басқа түскенге болаттай берiк бол! Аман-есен, жақсылықпен жолығуды жазсын, жаратқан ием!». Винтовканың ұңғысын əкесiнiң ту сыртынан кезеген Имантай:

	«Қалыңыз!» дедi дауысын қатайтып. «Болды, жетедi, ендi!». Шалына алып келген жолазығын берiп жатып: «Мынаны жүрегiң сазғанда талғажау етерсiң! – деп жаулығын түзеп, кiдiрiстей берген. – Өзiңдi бiр Аллаға тапсырдым!». «Ауылда сапырылысып жүрген милисаның бiрiн жұмсаса болмады ма? Туған əкесiн ұлының алдына салып бергенi несi екен?» деп ойлап, ақырындап кейiндеп қала берді.

	Бастауын таудан алатын «Басбұлақтың» төменгi сағасына жақындап қалды. Қасқа жолды кесiп өткен жасыл желек бойымен жылтырап аққан бұлаққа ары-берi жолаушылаған жан аялдамай өтпейдi. Бұлаққа таянғанда арғы беттен топ адам ұбап-шұбап жақындап келді. Бұлаққа жеткен Тəжi жасыл құраққа отыра кеттi. Еңсе басқан дорбаның бауын басынан асырып тастады. Жауырыны құрысып, жантай ып жатып, қолындағы кiсендi босатар деген ой келді. Бірақ Имантайдың жүзінен ондай ниет байқалмады. Мылтығына сүйенiп, тiзесiн бүкпестен, қақиған күйі тұр. Арғы бет тен шұбаған жолаушылар келiп жеттi. Алдынғы үшеудiң қолы кiсенделген тұтқын да, соңғысы мылтығын кезенген сұр киiмді, керзi етiк киген əскер екен. Саздауытқа жеткен тұтқындар жантайып, құлай-құлай кеттi. Демiн басып жатып, Тəжiге қарады. Қарулы жiгiттер Имантаймен тiлге келiп, оқшау əңгiмелестi. Тұтқындар қолын суға малып, бетiн жуды. «Насыбайыңыз бар ма, ағасы?» дедi қарсы қарап отырған мұртты жiгiт. Оң қолын қамзол қалтасына салған Тəжі шақшасын саусақ ұшына iлiктiре алмай əурелендi. Бейтаныс тұтқын ұсынған шақшасынан көкбұйра насыбайды алақанына молдау салып, ернiне қыстырды. Бұлақ басында жөн сұрасқан тұтқындардың Шаяннан келе жатқанын бiлдi.

	«Үспiдегi» «Жеке отыр» лагерiне таяу қалғанын естiгенде бетіне қан жүгiрді. Киiмдерi жұтаң, күпəйкелерiнiң мақтасы əр жерiнен қобырап шығып тұр. Араларындағы мұрты тебiндеп өскен бозбаланың мойны ырғайдай, жағы суалып, ұзақ жолда сiлесi қатып, шаршағаны байқалады. Кiрпiгi əзер қозғалған тұтқындар ұйқтап кеткелi отыр. Олардың не үшiн айдауға түскенiн, қайда барып тұрақтарын, алда не күтiп тұрғанын Тəжiнiң iшi сезедi. Басы сарсаңға түскен бейбақтардың осы сапардан елiне аман-есен оралуы да неғайбыл. Тəжi дорбадағы түйiншектi алып, саздауытқа жайды. Кемпiрiнiң берiп жiберген тапананы мен қаракесек етiн жұлмалап бөлiп, көзi жылтыраған тұтқындардың алдына қойды. «Бері жақындаңдар! Сендерге бұйырған дəм болды, бұл! Кемпiрiмнiң жолға дайындап бергенi». Иба сақтаған бейтаныс жандар əуелде тартыншақтап, Тəжiнiң ашық пейiлiн байқаған соң ортадағы дəмге қол созды. Жасөспiрiм бала тапананға қаракесек етті қосып, қарбытып асады.

	«Кемпiрдiң тамақ жiбiтер ашытпасы болу керек еді» деп Тəжi дорбаға қол салып, аузы бүрiлiп, бүйiрi бұлтиған местi алып шықты. Шайқап-шайқап жiберiп, ашытпаны балаға ұсынды. Мес түбiнен көтерген бала ашытпаны езуiнен сорғалата, құмартып iштi. Тəжінің жолазығын жəукемдеп, құрсағына ел қондырып жатқан тұтқындарды əскер киіміндегі жiгiттер сырттай бақылап тұр. «Мылтық қарауылында жаяу-жалпы айдауда, ашқұрсақ келе жатып, жапан түзде сiздi бiзге Алла тағала кезiктiрген шығар. Адал ниетiңiз үшiн көп рахмет! – дедi естияр тұтқын. – Жол азығыңыздың бəрін бізге берiп, ендi өзiңiз не iстемексiз?». «Алдымыз жағалай жатқан ел ғой, бiр кəрi болар» деген Тəжi оның көңiлiн демдеп қойды. Елсiз құлатүзде басы тоғысқан мұңлық жандар бiрбiрiмен көзбен ұғысты. Ер азамат басымен қолға түскен кiсенге iштей қымсынып отыр. «Уақыт бiттi, орындарыңнан тұрыңдар!» деген қарулы əскердің өктем үні шыққанда жапатармағай тұрып, киiмдерiн қақты. «Есендiкпен көрiсудi жазсын. Қайда жүрсеңдер де аман болыңдар!» деп Тəжi қош айтысты.

	Бұлақ жағасында аяқ суытып, тыңайып қалған екен. Оң қапталдан қарт Қаратау қабаттасып, қалмай келедi. Iркестiркес жалғасқан тау шоқылары бiрде аласарып, бiрде биiктеп, көлбеп жатыр. Көкке шаншылған найза тастарды шарбы бұлт сақинадай орап алған. Жiбектей есiлген самал да тау жақтан соғып тұр. Қарауытқан тау сiлемдерiне қарағысы келмей, жүзiн ыққа бұрып, қырындап жүрiп келедi. Тағдыр жазымышына налып, адымын нық алып, жүрiсiн жылдамдатқанын байқамай қалды. Соңынан ілескен Имантаймен арақашықтық ұзарып, қайта қысқарып, тастақ жол бойымен кiдiрiссiз, сыдыртып жүрiп келедi. Ұшықиырына көз жеткісіз жол жуық арада жеткiзер емес. Алыстан көрiнген белге жеткенде, алдынан келесi бел көлбеп жатады. Тау етегiндегi «Жыныстың» жатаған тамдары алыстан көзге шалынды. Ауылды сырттап, өтіп бара жатқанда шабаланып үрген иттер жақын келiп, құйрығын бұлғап, керi қайтты. Ауылдан қара үзiп шығып, келесi кезеңнен асқанда алдыңғы жақтан терең сай кезiктi. Өзеннiң өткел тұсы жайылып ағып жатыр. Соңындағы Имантайдан нұсқау күтпестен, өзен жиегiне жайғасып отыра кеттi. Ұзақ жүрiстен кейін етiгiн шешiп, аяғын салқын суға салды. Асықпай отырып, дəрет алды. Шұлғауын қайта орап, етiгiн кидi. Саздауытқа қамзолын төсеп жiберiп, намаз оқуға кiрiстi. Өзен жағасында мылтығын көлденең ұстап отырған Имантай бұл жолы асықтырмады. Орнынан тұрған бетте тоқтаусыз жүрiп отырып, қас қарайған шақта Шолаққорғанның шетiне iлiктi. Түйеөркеш ескi дуал жұрнағы мен алды бастырмалы үйлердiң, iркес-тiркес кеңсе жайларының тұсынан өттi. Қыстаққа iшкерiлей енiп, əулi-жайы кең үйдiң шарбағынан iшке кiрдi. Алакүшiк шəуiлдеп үрiп шығып, галифе шалбар киiп, кəстөмiн желбегей жамылған ересек кiсi сыртқа шықты.

	– Мен ғой, аға! Шұғыл тапсырмамен жүріп, кештетiп келген жайымыз бар! – деп Имантай қол берiп амандасты.

	– Үйге кiрiңiздер! – дедi үй иесi Тəжiнiң бас-аяғын көзбен шолып.

	– Əуелi мына кiсiнi жайғастырайық! – дедi Имантай.

	– Тамақтанып алыңыздар! Бұл кiсi ешқайда қашып кетпес! – деп үй иесi iшке бастап жүрдi.

	Үйелмелi-сүйелмелi балаларын соңынан ерткен əйел беймезгiл келген қонақтарға состия қарады.

	– Келiн, маған құман берсең? Дəрет алып, намазшам оқып алайын! – деп Тəжi үн қатты.

	Имантайға қараған үй иесі:

	– Қолын босат! Намазын оқып алсын! – дедi.

	– Жоқ, болмайды! Бұл кiсiнiң қылмыскер, тұтқын екенiн естен шығармаңыз! – деген Имантай қасарысып көнбеді.

	– Адамның қылмысы дəлелденіп, үкiмі шыққаннан кейін қылмыскер деп танылады. Əзiрше бұл кiсi тұтқын. Бір есептен, үйге келген тұтқын үшін де жауапты шығармын! – дедi үй иесі.

	Қипақтаған Имантай шалбарының қалтасынан кiлт алып, тұтқынның қолындағы кiсенді босатты. Сыртқа шыққан Тəжi шарбақты жағалап кеткенде соңынан бақылып тұрды. Намазын оқыған Тəжiнiң қолына қайта кiсен салынды. Үймен жапсарлас төбесi аласа сарайға кіргізді. Іште бiлтешам сығырайып жанып тұр. Қабырғаға таяу сəкiде тон жамылған кісі жатыр. Шам жарығы қырынан түсiп, жүзi қарауытып көрiнедi.

	– Қоңдыбайжан, зерiгiп жатсаң, əңгiмелесетiн серiк алып келдiм! – дедi үй иесi.

	Онымен қарама-қарсы отырған Тəжi қалтасынан шақша шығарды.

	– Мына кiсiнiң қолын босатып кетпейсiңдер ме? – деп серігі дауыстады.

	Имантай жауап қатпай кетті.

	– «Милисадан жолдасың болса, жаныңда айбалтаң болсын» деген рас сөз. Адам баласына сенбейтiн тасжүректер бұлар! – деген Қондыбай аяғын тақтайдан түсiрiп отырды.

	– Қартайған шағыңызда не бүлдiрiп қойдыңыз, сонша? Қалай жауап берерiн бiлмеген Тəжі дағдарып қалды.

	– Қандай қылмысым үшін жауапқа тартатынын өзім де білмеймін. «Жапанның тыңшысысың, жансызысың!» дейдi.

	– Бiздiң ауылдан да біраз адамды сол «Жапонияның құйыршығы» деп алып кеткен. Жапон елi айдалада жатып алып, кеңестiң iшiне iрiткi салуға мықтап кiрiскен екен!

	«Жапан деген адам емес, бөлек ел болғаны ғой, сонда? Мекен-тұрағы қайда екен, өзiнiң? Батыста, əлде шығыста ма? Аяғы жететiн жердiң бəрiне шпанасын астыртын жөнелтіп жатқан қандай сұмырай едi өзi!?» деген ойға келдi. Бейтаныс жан өзiне қарағанда сауатты ма деп қалды.

	– Бұл жерге өзiң қалай түсiп қалып жүрсiң? Не бүлдiрiп қойдың?

	– Е, менiң бүлдiргенiм сiздікіне қарағанда имантаразы екен. «Мал ашуы – жан ашуы» деп қылқұйрықты жылқыға таласып, жұдырықпен таныс жанның кеңсiрiгiн байқамай бұзып алыппын! – деп күрзiдей жұдырығын көрсеттi. – Бүгiн осында жатқаныма екінші күн. Түркiстанға айдап кетпей тұрғанда таяқ жеген кісіні ағайындар бiтiмгершілікке көндiрсе, босап қалармын.

	– Таяқ жеген таныс адамың болса, жамандыққа қия қоймас. Айдатып жiбергенде не ұтады? Алла сəтiн салса, осы жерден-ақ босанып шығарсың! – деп Тəжi серiгiнiң көңiлiн жұбатып қойды.

	– Өзiм де шаруа оңтайланар деген үміттемін. Тек емiнеркiн жүрiп, молынан iшiп-жеп қалған мына қарны құрғыр шұрқырап шыдатпай барады. Осы үйдегі қатынның тостақ түбiне шоқитып, салып берген ауқаты жұмырыма жұқ болар емес! – Ол көйлегiн керіп, шермиген қарынын сипап қойды.

	– Əлгi сiздi алып келген жап-жас милиса жiгiт қайтпасқайсардың нағыз өзi ме деп қалдым. Айтқанын істетпесе, табандап тұрып алатын қу болар. Мына құтырынған заманға лайық, шаш ал десе, бас алатын, қазымырдың өзі-ау?

	Абырой болғанда, үй иесi де, мына тұтқында жатқан Қондыбай да екеуiнiң əкелi-балалы екенiн бiлмедi.

	– Бастығының тапсырмасын бұлжытпай орындау керек! – деген Тəжi оның сөзiне мəн бермеген сыңай танытты.

	– Тапсырма, бұйрықты орындасын-ақ! Бiрақ қамауда отырғанда кiсендi алуға болады емес пе? Мына тар қапаста кiм көрiп жатыр? Əкесiндей кісіні кiсенде құрсаулап ұстағаны несi? Ол да мұсылманның баласы емес пе? – деп Қондыбай кейіп сөйледi.

	Тақтайға төселген көне көрпешеге аяғын созып, шалқасынан жатты. Жастықтыңбуылтық-буылтық түйіні желкесiне батты. Күнұзынғы ұзақ жүрiстен аяғы сыздап, ауыра бастады. «Имантайдың да сiлесi қатып, шаршаған болар? Бұрынсоңды мұншалықты ұзақ жолға жаяулап шықпаған едi» деп ойлады. Созақтағы абақтыда соққыдан есеңгiреп жатқанда соңынан хабар алмағаны, ұзақ жүрiстен кейiн қолындағы кiсендi босатпағаны көмескi тартып: «Қойшы соны, ұлым əлi жас. Бiрте-бірте ойланар, ақылға келер» деп өзiн-өзi жұбатқанымен, көңiлiне сызат түскенін сездi. Əке жүрегiнде бұрын-соңды байқалмаған салқындық пайда болды.

	– Мына кiсеннiң шынжырын төске салып, балғамен ұрса, темiр құрсаудан босанар едiңiз. Жалғыздықты адам баласының басына бермесiн. Осында бір өзім жатып, iшiм əбден пысты. Сiзді көріп, қуанып қалдым! – деген серiгiнiң самбырлап сөйлеген сөзiн бiр естiп, бiр естiмей, көзi ұйқыға iлiнiп барады. – Қызыл шəпкiлiнiң көбi осы жерден, өзiмiздiң елден шыққан. Ауылдасына бүйрегi бұрудың орнына, аяушылықты білмейтін өңшең тасбауыр. Оларды да ата-анасы мəпелеп, өсірген жоқ па?

	Əзəзiл ұйқы жеңіп, қыбыр етпестен сiлесi қатып жатты.

	Таңертең қасындағы серiгi жұлқылап оятты:

	– Көкесi тұрыңыз! Тым қатты шаршағансыз-ау? Жолдан қажып келген екенсiз. Үстiңiзден түйе ойнақтаса да оянатын түрiңiз жоқ. Қалтаңыздан насыбай шақша алғанда да сезбедiңiз.

	– Мұншалықты сiлем қатып ұйқтамаған едiм, ұзақ жол қажытқан екен.

	– Иə, жасы келген кісіге жаяу жол жүру оңай емес. Сiздi осында бiраз күн аялдатар ма екен, əлде алып кетедi ме?

	– Онысын кiм бiлiптi? Жорамалым бойынша, көп кідіртпейтін сияқты.

	Айтқандай-ақ, артынша есiк ашылып, Тəжi серiгiмен қош айтысты.

	– Бұл ауыл тоғыз жолдың торабында. Ары-берi қатынаған көлiк кезігіп қалар. Аз-кем аялдай тұрмадың ба? – деген үй иесiне:

	– Ертерек жолға шығып, қозғала бергенiмiз жөн. Соңымыздан көлiк келсе, мiнiп кетермiз! – деп Имантай алған бетiнен қайтпады.

	Күн ұясынан ендi көтерiлген мезгiлде екеуі көше бойлап жүрiп, ауыл шетiне iлiктi. Қарсы бетте теп-тегiс жусандық дала көлбеп жатыр. Денесiнiң құрысқаны жазылып, адымы ашыла бастады. Алдына қаусырылған қолы иғын төмен тартады. Кiсен қажаған бiлегiнiң сары су шығып, шыбыншiркей қонғанда қолын сiлкiп, жасқаған болады. Тау жақтан көрiнген шаң алдындағы қара ноқат бiртiндеп үлкейiп, машинаның гүрiлi естiлдi. Ойпаңға қарай сырғыған көліктің екпiнi қатты. Қорабына тақтай артқан жүк машинасы салдыргүлдiр етiп, шаңға көмiп, тұстарынан өте шықты. Қолындағы кiсендi көрсеткiсi келмеген Тəжі желге қарай жүзiн бұрды.

	«Кабинадағылар мылтық асынған Имантайды танып қалмады ма екен?» деп ойлап, қымсынып та келедi. Біраз жүргенде тау бауырындағы ауылдан шыққан арбакеш қарсы ұшырасты. Таянған кезде аттiзгiнiн тартып, тiлдесуге ыңғай білдіргенде, қызыл шəпкiлi жiгiттiң шошайған мылтығынан секем алып қалды. Жасы егде кiсiнiң қолындағы кiсендi көрiп, шүйiркелесiп сөйлесуге құлықты емес жандар екенiн сезді. Тұсынан үн-түнсiз өтiп кетудi ыңғайсыз көрген Тəжi бас изеп, амандасудың ишаратын жасады.

	Суыт жүрiп отырып, тау етегiне де iлiктi. Аласа жоталар биiктей келе тау аңғарына ұласты. Жықпыл-жықпыл сайсаланы қуалай аққан өзендi жағалаған жол сорабы арнаның жайылған тұсынан арғы бетке кесiп өткен. Əуелi Имантай етiгiн шешiп, балағын түрiнді. Оның соңынан Тəжi де отыра қалып, аяғынан етiгiн сыпырды. Ағысы қатты тау өзенiнiң суы салқын екен, тұлабойын тiтiркентiп жiбердi. Табаны тиген ұсақ тастар сабын жаққандай жылпылдап, тайғанақтап жүріп, арғы бетке өттi. Жағада отырып, аяғына жабысқан құмды шайып, етiгін қайта кидi. Өзен табанындағы iрiлiұсақты тас анық көрiнедi. Қарасу иiрiп, ағып жатыр. Арнаны жағалай көз жүгiртiп, қырын қарап отырған Имантайға байырқалап, зер салды. Жиегiне қызыл жолақ жапсырған шəпкiсi басына үлкендеу, əлде пiшiмi молдау тiгiлгеннен бе, сiңiрi шыққан желкесi балаң кейпiн көз алдына елестеттi. Күн қағып күреңiткен, ұстара тиiп, ендi-ендi тебiндеп өскен шашы, қушиған иығы, дене бiтiмi көзiне ыстық басылды. Тек үстiндегi қызыл-ала киiмi ғана ала-бөтен көріндi. Орнынан тұрған Имантай киiмiн қағып, мылтығын алып, жүруге бейiмделдi. Тауға iшкерiлей енген сайын жол биiкке өрлеп, жүрiстерi ауырлай түсті. Қос қапталдағы қия жартастар төбеден төніп, еңсе басады. Алға қарай ентiге өрлеп, биiкке шыққанда алдыңғы жақтан келесi асу көлбеңдейді. Бұл кезде күн екiндiге ауып, биiк шоқы тасасынан бiр көрiнiп, бiр көрiнбей, қатарласып келе жатты. Қызуы қайтқан күн көзi тау қойнауындағы салқын лептi сейiлте алмай тұр. Соңындағы тықыр саябырсыған сəт мойын бұрып, қарағанда Имантайдың кiдiрiстеп қалғанын байқады. Иғындағы мылтығын түзеген ұлы өкшелей қуып жетiп:

	– Жүр, алға! Бас аяғыңды! – деп мылтық дүмімен жауырынынан түйiп жiбердi.

	Қабағы қатыңқы, даусы нық шықты. Күннің кешкіріп қалғанын сезіп, асықтыра бастады.

	– Екінті кезi таяп қалды бiлем! Аялдап, намаз оқып алайын!

	– Намазың таусылмайды екен сенің! Кешелi берi қанша рет оқыдың? «Шыбын жанымды сақтай көр» деп құдайыңа жалбарына бергеніңнен не өнедi!?

	«Осы сөздi шынымен Имантай айтып тұр ма?» дегендей, ұлының жүзiне байырқалап, көз салды. Имантайдың бетi сұрланып, шiмiркпестен қарсы қарап тұр. «Сенiң амандығыңды тiлеп, құдайға жалбарынамын, иттiң күшiгi!» деп айтқалы оқталып, райынан қайтты.

	– Бас аяғыңды! Жүр тез, бол ендi! – деп Имантай мылтық дүмімен тағы нұқып жiбердi.

	Ылдиға қарай аяғын жылдам басып, жүрiп кеттi. «Иттiң күшiгi-ай!? Бiр шаңырақ астында тұрып, қанша мезгiл намаз оқығанымды бiлмегенiң бе? Исi мұсылманның парызын өтеу үшiн қанша рет намаз оқитынынан хабарың болмағаны ғой. Саған мені əзiрейiлдей көрсетіп қойған екен, туған анаңның құбылаға қарап, қанша рет құдайға құлшылық еткенін де аңғармағанбысың? Жаратушы иемiзге жұлдызы қарсы, бiрге қызмет iстейтін құдайсыздарың құлағыңа əбден құйып қойған екен. Сол имансыздарың ауылдағы шалшауқанның бас құрап, намаз оқитын мешiтiн де ойраңдап, жиналыс өткiзетiн құлыпқа айналдырды емес пе? Мына нəлетiнiң айтқан сөзi абақтыда жатып көрген құқайымнан кем болмады-ау?». Тұлабойын ыза кернеп, қаны басына шапты. Жар жағалай ойпаңға түскен жолмен аяғын жылдам басып, етектегi өзен жағасына отыра кеттi. Аяғындағы етiгiн сыпырып, шұлғауының орауын жазды. Жайбарақат отырып, алақанымен өзеннен су iлiп, дəрет алды.

	– Ей, имансыз, мына темiр құрсауыңды босат! Намаз оқып алайын! – деген сөзді ызбарланып айтты.

	Мұндай оқыс мiнез көрсетуін күтпеген Имантай мылтығын кезенiп тұра қалды.

	– Жоқ, болмайды! Айдалада қауiптi қылмыскердiң қолындағы кiсендi босата алмаймын! – дедi Имантай сұрланып. – Одан да тез жинал! Намазыңды Ащысайға жеткенде оқисың!

	Қараңғы түспей, елдi мекенге жетiп алуды ойлаған сыңайы бар. Тəжi асықпастан жайбарақат отыра бердi. Дəрет алып болып, орнынан ақырын тұрып, қамзолын жайып, намаз оқуға кiрiстi. Тəкпір айтатын тұста кісен шынжыры маңдайына тірелді. Намаздан кейін қойнынан тəспiсiн алып, саусақ ұшымен жайбарақат өткiзе бастады.

	– Тұр орныңнан! Киiмiңдi ки! Қане, қозғалайық!

	Соңына бұрылып қарағанда мылтық кезенген Имантайдың бетi нарттай қызарып, ызадан жарылардай болып тұр екен.

	– Мылтығыңды шошаңдатпай, тарт əрмен! Сенiң мылтығыңнан да, өзiңнен де, қажет болса өлiмнен де қорықпаймын! Тап қазiр осы жерде жантəсiлiм етсем де, менiкi ақ өлiм. Кiсi қанын жүктеп, күнəға белшеден батқан мына сендерден құдай сақтасын! Мылтық кезенген ұлыңның алдында тұтқын болып айдалғанша, осы жерде өлгенiм артық! – деп тəспiсiн асықпай аударып, отыра бердi.

	Кешелi берi алдында жортып келе жатқан тұтқынның неден қитыққанын бiлмеген Имантай дал болып тұрды.

	– Сен туғанда иманды болсын деп, атыңды Имантай қойған да Асадулла тəуiп! Мұншалықты имансыз боларыңды қайдан бiлсiн ол бейбақ!? – дедi ашу қысқан Тəжі.

	– Тұр, орныңнан, оңбаған халық жауы! Қане, алға түс! –

	дедi Имантай өктем сөйлеп.

	– Момын елдiң iшiнен шығып, халық жауы атанған мен емес, мына тұрған сенсiң! – дедi Тəжi шүңiрек көзiнен ызбар шашып.

	– Қане, тұр орныңнан, найсап! – деп ашуға булыққан Имантай мылтық дүмiмен жауырынынан түйiп жiбердi.

	Ауыр соққыдан Тəжi етбеттей құлап түстi. Ұсақ тастарға маңдаймен шаншылып, қолындағы тəспiсi ұшып кеттi. Өкпесi солықтап, демiгiп жатып, орнынан iлбiп тұрды. Шекесіне сызат түсiп, көзi қанталап тұр. Кəлимаға тiлiн келтiрiп, ойпаңға қарай жүріп кетті.

	– Қайда кетiп барасың? Қайт, керi! – деп дауыстады Имантай.

	Тəжi бет алған бағытынан қайтпады. Тастақ жолмен тықырлатып, ойпаңға қарай аяңдап кеттi.

	– Қайт дедiм ғой, саған! Соңғы рет ескертемін! – деп қайталады Имантай.

	Оның сөзiн құлағына iлмеген тұтқын адымын нықтап басып, құлдилап бара жатты.

	– Тоқта, атамын оңбаған! – деген Имантай мылтығының тартпасын қайырып, алға кезендi.

	Бұл кезде тұтқын төмендегi жол сорабына жақындап қалған едi. Мылтығының ұңғысын көкке қаратқан Имантай шүріппені басып қалды. Шаңқ еткен дыбысты тау шатқалы қақпақылдап, ұзаққа алып кетті. Жолға түскен тұтқын тосын шыққан мылтық дауысынан сескенбеді. Имантай мылтығының ұңғысын аспанға қаратып тағы атты. Тұтқынның кiдiретiн сыңайы байқалмады. Имантай келесi кезекте тұтқынды мылтық қарауылына алды.

	– Қайт кері! Соңғы рет ескертемiн!

	Бұл кезде тұтқын кезеңмен өрлеп бара жатты. Имантай қос жауырынының арасынан көздеп, шүрiппенi басты. Аялдап қалған тұтқын керi шегiншектедi де шалқасынан құлап, төмен сырғып барып, қыбырсыз қалды.

	Мылтығын иғына асқан Имантай асықпай төңiрегiне көз жүгiрттi. Шатқал iшiн қара көлеңке тұтас жауып, мұнартып тұр. Тұтқынның өлi денесiн сүйрелеп, жол жиегiне шығарды. Қамзолының етегi түрiлген Тəжінің жалаңаштанған бүйiрi ашық жатыр.

	Əлгiнде тұтқын өрлеген биiкке шығып, қойтасқа жайғасып отырды. Iңiр қараңғылығы шатқал iшiн тұмшалаған кезде төменнен жылтыраған жарық көрiндi. Биiкке ыңыранып шыққан машина тұсына жетiп тоқтап, кабинадан түскен шопыр жiгiт қол берiп, амандасты. Екеулеп жүрiп, машина қорабының артқы жақтауын ашып, қолы кiсендеулі жансыз дененi көтерiп салды. Ошақ орнындай жерде ұйыған қан қалды.

	– Тұтқынның өлiмiне бола сiздi жазаға тартпайтын шығар? – деп сұрады шопыр жiгiт.

	– Устав талабына сай, мiндетiмдi адал атқардым! – дедi Имантай бас киiмiн қолына алып, маңдай терiн сүртiп.

	Қорабы салдыраған көне жүк машинасы келесi белеңге қарай ыңыранып, көтерiлiп бара жатты.





ҮШIНШI ОҚ




	Оққа салдым пыстанды,

	Көздеп аттым дұшпанды.

	Кəуесет пе, шын сөз бе?

	Салықбай мерген ұсталды.



	Бүлiншiлiк ошағына айналған Созақты оқ пен отқа орап, бас көтергендердi керзi етiктiң табанына салып, таптаған əскер төңiректегi аяқ жететiн ауылдарға лап қойды. Батысындағы Қаратаудың соңғы сiлемдерi – «Ақсүмбе», «Сауысқандыға», шығысындағы – Мойынқұмның қобыжалын қыстаған ауыл-ауылға келiп жеттi. Жолшыбай бой тасалап, қашып жүрген сарбаз тобының қарсылығына ұшырап, күшi басым болып, оларды да жайпап өте шықты. Сəске кезiнде төменгi жалда отырған Əбдiқайдың ауылына Кəпiр Мұса бастаған аттылы қызыл əскер сау ете қалды. Қора iшiн тазалап жүрген Əбдiқайдан Кəпiр Мұса:

	– Бейсауат жүрген жандар ауылыңа соққан жоқ па? – деп сұрады.

	Əбдiқай айыр сабына сүйенiп тұрып:

	– Бейсауат жүрген жанның бəрiн қырып бiткен жоқсыңдар ма? Ендi мына құмда жортқан төрт аяқты аң мен ұшқан құстан басқа не қалды дейсiң? – деп немқұрайды жауап бердi.

	– Сен олай деме! Төңiрегiңде мылтық атылып жатқанын естiмейтiн саңырау емес шығарсың? Түрiңе қарасақ, iшкi сырын оңай алдыра қоятын жанға ұқсамайсың. Одан да қасарыспай жөнiңдi айт! – дедi Кəпiр Мұса қасындағыларға қарап қойып.

	Ат тұяғының дүбiрiн естiген Жаңыл кемпiр iшiгiн желбегей жамылып, сыртқа шықты. Кемпiрдiң иғындағы қасқыр iшiк көзiне оттай басылған Кəпiр Мұса:

	– Есенсiз бе, апа? – деп елпек қағып, амандасты.

	– Мына қасыңдағы сұп-сұр болып киiнiп, мылтық асынғандарың кiм?

	– Созақтағы жағдайды естiген боларсыз, апа? Кеңес өкiметiне қарсы қару кезенген халық жауларының көзiн жоюға келген қызыл əскер бұл. Арадан шыққан тап жауларын iздеп жүрмiз.

	– Дiнi бөлек, түсi басқа өзге ұлттың адамдарын Созаққа қай құдай айдап келдi? Шамаларың жетпеген соң өзге ұлттың адамдарын шақырып, өзге емес, ауылдағы аталастарыңды қызыл қырғынға ұшыратайын дедiң бе? – деген Жаңыл кемпiр аттылы əскер мен Кəпiр Мұсаға кезек қарады.

	– Сiз ештеңенi түсiнбейсiз, апа. Саясаттан хабарыңыз шамалы. Кеңес өкiметi халықты дiнiне, ұлтына қарап бөлмейдi, бəрiн тең көредi.

	– Айтып тұрған өкiметiң халықтың бəрiн тең көрсе, орыс пен қазақты бiр-бiрiне неге қарсы қойып, қырықпышақ етiп, қырлыстырып қойған?

	Кəпiр Мұса кемпiрдiң сауалына орнықты жауап бере алмай, атының басын керi бұрды.

	Мойынқұмды iшкерiлей қоныс тепкен Сұлтанбектiң қыстауын қызыл əскер айналдыра қоршап алып, сақинадай құрсаулап, жақындап келдi. Ойпаңдағы ауыл орнында қалған жалғыз киiз үйдiң түңлiгiнен түтiн көкке шаншы ла көтерiледi. Шомқораның есiгi алқам-салқам болып, төңiрегiнен мал қарасы көрiнбейдi. Ауыл түн ішінде үйiн жығып, суыт көшiп кеткен. Тек үй-үйдiң шеңберленген орны ғана қалған.

	«Ел көшкен жұртта жүрек жұтқан жалғыз үй қалай қалып қойған?» деп iштей таңырқасқан аттылы əскер əлгі түтiнi көкке өрлеген шаңыраққа аса сақтықпен жақындап келді.

	– Iште кiм бар-ей? Шық бермен, сыртқа! – деп Кəпiр Мұса дауыстады.

	Құрым киiзбен қапталған есiктен жөппелемде ешкiм бой көрсете қоймаған соң ер соңындағы винтовканы алып, үй төбесiнен асыра атып-атып жiбердi. Киiз үй есігі сықырлай ашылып, таяққа сүйенген қос кемпiр бiр-бiрiн сүйемелдеп, шығып келе жатты. Үлкенiнiң жасы сексеннен асқан, екiншiсi жетпiске таянған кейуаналар ат үстiнде шiренiп отырған Кəпiр Мұсаны танып:

	– Əй, Мұса, анаңнан туғанда атыңмен бірге түсiп пе едiң? Кiшiлiк жолыңмен үйге кiрiп, неге сəлем бермейсiң? Сенiң əкеңдi де, шешеңдi де танушы едiк. Осымен: «Болдым, толдым. Ештеңенiң де, ешкiмнiң де керегi жоқ» деп тұрмысың? – дедi кемпiрдiң үлкенi.

	– Жайбарақат, жағасы жайлау болып жүретiн кез емес шешей. Одан да ауылдағылардың қайда кеткенiн айтыңыз!

	– Тып-тыныш жатқан елдi жылы орнынан бездiрiп, қуған өздерiң емес пе? Қай жаққа қарай қуғандарыңды бiле тұрып, төрiнен көрi жақын бiзден несiн сұрайсың? – дедi кемпiрдiң үлкенi қаймықпай жауап берiп.

	– Қарағым Мұса! Бiз ештеңенi бiлмеймiз. Созақтағы бүлiншiлiк басталған күнi ауылдағылар түн iшiнде түп көтерiлiп, көшіп кеттi! – дедi үлкенінің қолтығынан демеген кiшiсі.

	– Тыныш тұр! – деп үлкенi бүйiрiнен түрттi. – Осы ауылда өздерің iздеген қайрат етер, əжетке жарар еркек кiндiк атаулы қалды деймісің? Бəрiн атып-шауып, бiрен-саран тiрi қалғанын бездiрiп қуып, жуадай жусатып салған жоқсыңдар ма, түге? Бiздiң үйде де тiлеуiн тiлеп отырған жалғыз немеремiз бар едi. Сарманға iлесiп, Сұлтанбектiң соңынан ерiп кетiп, не өлi, не тiрi екенiн бiлмей отырған жайы мыз бар. Осы шаңыраққа келiн болып түскенде берекесi ортаймаған, шаттығы шалқыған бiр қауым ел едi. Қоқанның жаналғыштары бiразының басын жалмады. Нəкəлай патша шабарманының шотын шабамын деп, өмiрiн босқа өксiткенi қанша? Сен айтқан кеңестiң алым-салығынан қайтсем құтыламын деп жүрiп, жиған-терген бар малынан айырылып, балаларына үнем тауып бере алмай, iшқұсалықтан арыстай ұлымыз да қайтыс болып кеттi. «Шаңырақтың отын өшiрмейiк» деп жүріп, қырсық шалған заманға тап келдiк. Бұрынғылар: «У iшсең руыңмен» деушi едi. Ет-жақын бауырларыңа мылтық кезенiп, сенi қай құдай алжастырды?

	– Ой, сiзге айтты не, айтпады не, бəрiбiр түсiнбейсiз. Кеңес өкiметiнiң қас-жауы – менiң де ата жауым. Төсқалтамда большевиктiк партияның қызыл билетi бар. Кеңес өкiметiне шын берiлген адаммын! – дедi Кəпiр Мұса ер үстiнде шiренiп тұрып.

	– Қалтаңдағы қызыл билет саған ағайын-туыс болады ма? Ер-азамат басыңмен не көрсең де жақын ет-бауырыңның қасында жүрсең болмас па едi?

	– Бұл кемпiрлер оттай бередi! Ал, кеттiк! – деп Кəпiр Мұса атын тебiндi.

	Соңынан ерткен қызыл əскер отрядымен құм iшiнде iз кесiп келедi. Бетi қабыршықтанып қатқан мұздақ жерде сансапалақ мал мен аң iзiнен ештеңе ажыратып болар емес. Кенет шығыс жақты бетке алған аттылылардың iзiн көрiп, төмен шұқшия қалысты. Атынан түскен отряд командирi шұбырынды iзге байырқалып, көз салды. Суыт жүрiп өткен ат тұяғынан ұшқан қабыршық мұздақ төңкерiлiп түсiп, құмшауыт қарауытып көрiнедi. Мұз қабыршығы қайта қатып үлгермеген. Аттылардың бұл жерден өткенiне көп бола қоймағанын сезген отряд шұбырынды iз сорабымен суыт жүрiп келедi. Келесi жалға дейiн қозыкөш жер. Еңiске түсiп, қайта беткейге өрлеп, қиялап жүрдi. Биiк жалға шыққанда қарсыдағы кезеңнен өздерiне қарап тұрған топ аттылыны көзi шалды. Отряд жауынгерлерi атажауын көргендей, винтовкаларын оңтайға алып, тартпасын сарт-сұрт қайырды. Екi ара оқ жететiн жер емес. Атты əскер командирден бұйрық күтiп, демiн iшiне тартып, сұрланып тұр. Командир қарсы бетке дүрбi салды. Басында түлкi тымақ, құлақшын, сырт киiмiнiң белiн шарт байлап, иықтарына шошайып мылтық асқан, өңшең жарау ат мiнген сарбаздар жайбарақат тұр. Кəпiр Мұса да дүрбiсiне үңiлiп, көз ұшындағы өңшең таныс бейненi көргенде, сұрланып сала бердi. Кеудесінде дүрсiлдей соққан жүрегi тоқтап қалғандай болған.

	– Сал, сал! – деп, содан соң: – Сол, сол! Са-лық-бай! – деген сөздi бөлiп-бөлiп, əзер айтты.

	Мылтық қарауылына алған көзмерген тап қазір атынан мұрттай ұшырып түсiретiндей күй кештi. Қатар тұрған қызыл əскер де Салықбайдың атын естiгенде елеңдесiп қалды. Шалғайдағы Созақты бетке алып шыққалы Салықбайдың құралайды көзге атқан мергендiгi туралы дақпырт əңгiменi көп естiгендiктен, қара халықтың табандап тұрып қарсылық көрсетуi оның көзiн біржола жойғанда тыйылатын болып көрінген. Мергеннiң Мойынқұмның жықпыл-жықпылында емiн-еркiн жүруi көңiлдегi күдiк бұлтын қалыңдата түстi. Дала қазағының айла-шарғысы жетерлiк. Отряд екiге бөлiнiп, жасақты қос қапталдан қоршауға алғалы еңiске қарай сатырсұтыр шаба жөнелдi. Етектен андағайлап келе жатқан қызыл əскер оқ жететiн жерге таянғанда мергендер тобы биiктен жылыстап əрмен түсiп, көзден ғайып болды. Қызыл əскер жапа-тармағай беткейден өрлеп, биікке шыққанда мергендер тобы келесi кезең басында шоқиып-шоқиып, қарсы қарап тұрды. Алқынған атының демiн басып, дамылдаған əскер тағы да екiге бөлiнiп, еңiске қарай шаба жөнелдi. Ылдидан қайта жоғары өрлеп, беткейге шыққанда биiктегiлер жылыстап, тағы төмен түсiп, iзiм-қайым жоғалды. Отряд жауынгерлерi атын қара терге түсiрiп, биiкке қайта өрледi. Болдыра бастаған көлiктерiнің ішінде иесін ауырсынып, алдыңғы аяғын тiлерсектен бүгiп алғаны да болды. Жалдың басына шығып, ошарылып тұрған отряд қарсы жақтың қандай айла-шарғыға көшкенiн сезді. Құм iшiнде оқшау кезiккен əскердi ел шетiнен жырақтап əкетiп, негiзгi күштен бөлектеп алып, көзiн жоюды мақсат еткен жымысқы ойын байқаған отряд кезеңде дамылдап тұр. Кесе-көлденеңдеген қобы iшкерiлеген сайын биiктеп барады. Шағыл беткейiнiң құмын жел суырып, тiк құлама жар болып қалған тұсы да бар. Бұл кезде қыстың қамшының сабындай қысқа күнi төменге еңкейді. Түнемеге құм iшiнде қалудың қауiптi екенiн сезген отряд атбасын керi бұрды. Мергендер тобы екi-үш жал бойы соңынан түсiп, едəуiр жер өкшелеп, ерiп келді.

	Мойынқұмды қыстаған ауылдар ақпандағы зобалаңнан кейiн жылы орнын суытып, Бетбақдалаға қарай көшiп шыққан болатын. Созаққа салым құм жиегiнде отырған ел бас тоқсаннан үйреншiктi қыстауынан құм қойнауына iшкерiлеп қоныс аударды. Қыстың қақаған ақшұнақ боранды күнiнде құм iшi ықтасын. Малға да жайлы, мейiздей сарғайып қатқан оты тұнып тұр. Iшкерi қойнауда құдық сирек болғандықтан, ауызсудан ғана таршылық көредi. Көбiне мал да, жан да қыста жауған қарды алданыш етедi. Күн көзi жылт еткен наурыздың басында қорадан кене өре бастағанда, ел жылы орнын суытып, ерте көтерiлдi. Биылғы қыстың соңына салым құм iшiн кене емес қызыл əскер кезiп жүрдi.

	Көтерiлiсте қарсылық көрсеткендi қызыл қанға бөктіріп, табанға салып таптап, бетiн қайырдық деп жүргенде Кəпiр Мұса бастаған отряд Созаққа жайсыз хабар жеткiздi.

	«Көтерiлiсшiлердiң негiзгi күшi Мойынқұмға шоғырланып алған екен. Жал-жалдың ішіндегі қалың сексеуiлге бекiнiс жасап алып, таяу күндерi Созаққа қайта шабуыл жасағалы қол жинап, дайындалып жатқан көрiнедi» деген сөзiнен əскер басындағылар жыланша жиырылып, етек-жеңiн жиып, үлкен қақтығысқа тас-түйiн дайындалды. Ауыр зеңбiректі құм iшiнде сүйретiп жүру қиын болғандықтан, қыстақты қорғауға қалдырып, ат жеккен арбадағы пулемет, винтовкамен қаруланған қызыл əскер шоғыры Мойынқұмның жалжалын кезiп, аттұяғы жететiн жердi тiнткiлеп шықты. Бұл кезде көпшiлiк ауыл құм қойнауынан шығандап, ұзаққа көшiп кеткен. Қызыл əскер бiрдi-екiлi сiңiрi шыққан, iшерге үнем таппай отырған кедей-кепшiкті тергеуге алып, қысым көрсеттi. «Басманшылардың қайда жүргенiн бiзден жасырып отырсыңдар. Салықбай бастаған топ осы ауылға түнеп шыққан. Олардың қайда жасырынып жүргенiн айтыңдар. Мергендердi қолға түсiруге көмектеспесеңдер, сендердi де солардың сыбайласы деп есептеймiз. Халық жауының жақтасы ретiнде жауапқа тартамыз» деп қоқан-лоққы жасады. Бозбала ұлдарына əйел киiмiн кигiзiп, мал соңына салып қойған шарасыз əрекетi ашылып қалып, қыршын жастарды қызыл əскер құм iшiнде атып кетедi. Мұрты тебiндеген бозбаланы киiз үй iргесiндегi шиге орап қойған жерiнен байқап қалған əскер мылтық найзасымен шаншып өлтiредi. Ауылдың баскөтерер еркегiнiң аяқ-қолын керiп, жалаңаш денесiне мұздай су құйып, тергеуге алып қинағаны, өзге де жантүршiгерлiк жазалау туралы алып-қашпа қауесет естiлiп қалып жатты. «Салықбай мергендi ұстап бергенге тайтұяқ алтын мен жиырма бес мың сом берiлетiн болады» деген сөз ел iшiн кезіп жүр. Топ-топ болып, iз кескен əскер Мойынқұмды iшкерiлеп барып қайтқан.

	Аңдып жүрген əскердiң шағын тобы соңына түсiп өкшелеп, оқ жаудырғанымен, жер жағдайына қанық мергендер қыспақтан сытылып кете берді. Айдалада құм iшiнде кезiккен шағын қарулы отрядтың көзiн жойып жiберсе, бейкүнə елге көрсетiлер қысымның қара бұлты қалындарын біледі. Бұл кезде Салықбай бастаған мергендер тобы Мойынқұмды көктеп өтiп, Бетбақдаланың шетiне iлiкті. Қоныс тепкен ауылды сырт айналып, келіп жүр. Ұшқан құстың қанаты талатын, жортқан аңның тұяғы тозатын Бетбақдала төрiндегi «Өлке бекетiндегi» жалғыз үйдi паналап жатқанына бiраз болды. Төбесiнiң сылағы жұқарып, есiк-терезесi тозған үйдiң саңлау-саңлауын бекiтiп, пешiн жөндеп, мұржасын тазалап, ретке келтiрiп алды. Төңiректен сексеуiл сындырып əкелiп, от жағып, бойларын жылтты. Көне қазан мен ыдыс-аяқ та табылды. Қаратаудың күнгей бетiндегi Түркiстан мен терiстiктегi Жолөткел, Атба сар, Жезқазған арасында ұзақ сапар шеккен кiрекеш пен жолаушыға арнап салған, сақылығымен аты шыққан «Өлке бекетi» ел кəдесiне əлi күнге жарап жатыр. Ескi көздер өмiрден өтiп, балапан басымен, тұрымтай тұсымен болған небiр зобалаң заман артта қалды. Сол жаратылысы бөлек сақы жандардың көзiндей болған жапан түздегi жалғыз үй енді мергендерге пана болды.

	Жылқы қылынан тұзақ жасап, қалың арасындағы жымнан қоян ұстап, өлмес азық етiп жүр. Сəске əлетінде серiктерiнiң:

	«Жақын маңда қарақұйрық жайылып жүр» деген сөзiн естiп, мерген сыртқа шықты. Аласа төбешiкке бауырын төсеп жатып, алдыңғы жаққа көз тiктi. Таңы ағараңдаған топ қарақұйрық басын төмен салып, жүре жайылып, шұбап барады. Оқшау жайылған теке құлағын қайшылап, аялдап тұрды. Оған ешкiсі қабаттаса бергенде қарауылға iлiндiрiп, шүрiппенi басты. Топ қарақұйрық шоршып түсiп, оқ тиген теке тiлерсегін бүгіп, құлап түстi. Өзгелерi осқырынып, безiп ала жөнелгенде екi қарақұйрық қалып қойды.

	– Бəрекелді! «Бiр оқпен екi қоянды атқан» осындай-ақ болар! – дедi Дастан.

	Аң терiсiн сыпырып, мүшелеп бөлiп, қызылсырап жүргенде етке тойып, сорпа iшiп, беттерiне қан жүгiрiп қалды.

	– Бұл өзi жөн-жосықсыз, түнде жортатын түз тағысындай мақсатсыз жүрiс болды-ау!? – дедi Дастан тосын əңгiменiң шетiн шығарып.

	– Бас амандығын ойлағаннан басқа, қолдан келер не шара бар? Соңымызға түскен жаумен табандап қарсыласатын қауқарымыз шамалы! – дедi Салықбай мерген пұшайман жеп.

	– Бiздiң топтанып жүруіміз ендiгi жерде жараспас. Бөлініп-бөлініп, шағын топ болып жүрсек, сырт көзге оқшау түспейміз. Бой тасалауға да қолайлы. Жағдай өзгерiп, арқабасты кеңге салар күн туса, бас құрауымыз қашпас! – дедi Дастан.

	Оның бұл ұсынысына өзгелері қарсылық көрсете қойған жоқ, үнсiз келiскен сыңай танытты. Сол күнi мергендер екi топқа бөлiндi. Бес жiгiт Салықбайдың қасында қалып, өзгесі Дастанның соңынан ілесті.

	– Алла тағала жақсылықпен көрiсудi жазсын. Көңiлде бөгде ой қалмасын! – дедi Дастан кетерiнде.

	Жер көктегенде елдiң алды Бетбақдаладағы үйреншiктi жайлаулына көшiп келе бастады. Созақтағы дүрбелеңнен шошыған ел қанды қырғынның ошағынан шығандап кетуге асығып, Жезқазған жағының елi де жазғы қонысына орнықты. Қанаттаса қоныс тепкен ел бiр-бiрiмен араласып, иен далаға қозғалыс ендi. Мойынқұмның шеткерi жалында отырған Əбдiқайлар да жаз жайлауы – «Жаманшұбарға» көшiп келдi. Киiз үйдiң жабуын қағып-сiлкiп, керегесiн керiп, уығын шаншып, баспанасын қарайтып, түнемеге мал жататын шарбақ қоршауларын орнатып, жаңа қонысқа жайғасқан түнде Салықбай бастаған мергендер тобы сақтықпен келiп, аттан түсiп жатты. Бiлтешам жарығынан сақалмұрты қауқиып өсiп, көзi ғана жылтыраған, беймезгiл сау етiп келгендерді жыға танымаған үйдегiлер үрпиiсiп қалды.

	– Апа, бұл бiз ғой, Салықбаймын! – деп мерген дыбыс шығарды.

	– Е, тəңiрiм, бармысыңдар, тiрiмiсiңдер, əйтеуiр? – деп мергеннiң даусын таныған Жаңыл кемпір қуанып қалды.

	– Сендердiң не өлi, не тiрi екендерiңдi бiлмей, əбден пұшайман болдық. «Аман ердiң аты шығар» деген. Əйтеуiр, бар екенсiңдер!

	Үйдегiлер түн iшiнде қазан көтеру қамына кiрiстi. Қыстан қалған сүр еттi қазанға салып, беймезгiл келген қонақтарға тұщылап, қымыран құйып бердi. Əбдiқайдың ұстарасымен кезектесiп шашын алып, сақал-мұртын бастырды. Дастарқанда басы қосылып отырып, ел iшiндегi жаңалықты сұрады. Зобалаң кезiнде көп адам набыт болса, одан кейiнгi қуғын-сүргiн де талайдың басын жалмапты. Қолға түскеннiң бiразын итжеккенге айдаған, атқан-шапқан, қызыл қырғын толастамай тұрған көрiнедi. Ендi аз күнде белсендiлер бастаған қызыл əскер бұл маңға да келмекші екен. Жаз жайлауда отырған ауыл-ауылды сүзгiлеп, күдiктi дегендi қолға түсiрiп, айдап əкетпек. Жан-жақтан басы тоқайласқан, ел iшiндегi сезiктiлердi тұзақтамақ. Салықбай мерген тобының көзiн жоймай, белсендi мен қызыл əскер тыншыр емес. Бейкүнə елге де тыныштық бермейдi. Бұл – жоғары жақтың шұғыл тапсырмасы болса керек.

	– Ендiгi жерде не iстемек ойларың бар? Осылайша түз тағысындай күндiз бой тасалап, түнде жортып жүре бермексiңдер ме? – деп сұрады Жаңыл кемпiр.

	– Өзiңiз айтыңызшы!? Сонда бiздiң не iстеуiмiз керек? – деп Салықбай кемпiрге қарсы сауал қойды.

	– Кəпiр Мұса мен милиса туысқаның: «Салықбайдың бандысын» қолға түсiрмей қоймаймыз» дейтiн көрiнедi. Ауыл-ауылдың естияр кiсiлерiн қыспаққа алып тергеп, ұрып-соғуын қоймай жатыр. «Елдiң бас көтерерiн түгел қырып бiттi. Ендiгі жерде мергендер жас құрақтай өсiп келе жатқан бала-шағаның тағдырын ойламағаны ма?» деген кемпір-шалдың сөзiн де құлағым шалып қалды.

	Одан кейiнгi əңгiмеден береке кетiп, əркiм ойымен болып отырды. Оқшау қоныс тепкен ауылдан аттанған мергендер басына ауыр ой жамап алды.

	– Бізден хабар алып тұрыңдар. Елден жырақ жүргенде көңiл шiркiннiң қарайып, адамның тағы болып кетуi түк емес. Тым болмаса, айналып соғып, iшер азықтарыңды алып кетiңдер. Осы үйде талғажау етер азықты сендерден аямаспыз! – деп Жаңыл кемпiр тапанан, қаракесек ет, қарынға салған май, құрт-iрiмшiктi дорбаға салып бердi.

	Құлатүздегi жалғыз үй оларға ұзақ пана бола алмады. Көктем күшiне енiп, дала көктеп, жер аяғы кеңiгенде батыс пен шығыстан, күнгей мен терiстiктен түйеге жүк артып, шұбыртып мал айдаған көш-керуен көзге жиi түсетін болды. Иен далада ұзынаяқты жылқы мен түйе малы үйiр-үйiр, табын-табынымен емiн-еркiн жайылып жүрді.

	Мергендерсырттағы кiсiнеген жылқы даусынанелеңдестi. Жайылымдағы үйiрiн қызғанған тұрқы ұзын, шомбал аяқты бурыл айғыр шауып келiп, шiдерлеулi аттарды тiстелеп, сырт айнала бере теуiп, сойқан салып жүр. Жұмыр желкесiн жиырып, басын кекжитiп, қызылкөздене құтырынып алған. Мергендер таяқпен жасқап, ұзатып жiбермек болғанда, бурыл айғыр аттарды айнала шауып, күрзiдей тұяғымен топырақ шашып, айбат шегiп, кетпей қойды. Аттардың шiдерiн шешiп, жетектеп келiп, үй iргесiне байлады.Үйiрiнен оқшау шыққан буырыл айғыр ойқастай шауып, біраз əуреге салды. Кешкiлiк мезгiлде жүк артқан кiрекештер есiк алдына түйесiн шөгерiп, түсiп жатты. Сырттағы аттарды көрiп, өздерi секiлдi ұзақ жолдан аялдап, тынығып жатқан жолаушы болар деп ойласа керек, есiктен дабыр-дұбыр сөйлеп кiрдi. Бейтаныс жандардың iшiнде басына алатопы киген өзбек те бар. Жамбасына тоқым тастап, ер жастанып жатқан мергендер ығысып орын берiп, iзет көрсеттi. Бейтаныс жандар қолтығына қыстырған көне киiздi iргеге жайып жіберіп, жайғасып жатты. Тiлге келiп, жөн сұрасқанда олардың Түркiстаннан шығып, Атбасардың базарына жолаушылап бара жатқанын білді. Өрiк-мейiз, шай-қант, тоқыма, мата, кiлем-алашасын базарға алып барып пұлдап, қайтар жолда астық пен тұз артып келетiн саудагерлер екен.

	– Өздерiң қандай шаруамен жүрген жансыңдар? – деп сұрады саудагерлердің жолбасшысы.

	Үнсiздiктен соң Салықбай жауап қатты:

	– Ауылдан жоғалған мал iздеп шыққан бетiмiз еді. Iзiне түскелі бүгiн екiншi күн. Əлі қарасын көрсетер емес, жануарлар. Ұзақ жол жүріп, көлiгiмiз шалдыққан соң осында дамылдап жатқан жайымыз бар.

	– Қай ауылдан шығып едiңiздер?

	– Созақ жақтан.

	Кiрекеш саудагерлер елең еттi.

	– Жолшыбай қызыл шəпкiлiлер тоқтатып тергеп, теңдi шештiрiп, жүгімізді тiнткiлеп, мазамызды алды. Түркiстаннан қағазымызды дұрыстап алып шыққанымыз абырой болып, əйтеуiр, жөнiмiзге жiбердi! – деген жолбасшы саудагер қабырғаға сүйелген мылтықты көрiп, көңiлiне күдiк алып, бiр-бiрiмен сыбырласып, қозғалақтап қалды.

	– «Бiр көрген бiлiс, екi көрген таныс» деген, жақын таныса отырайық. Ныспыларың кiм болады? – дедi естияр кiрекеш.

	– Жөн-ақ! Менiң атым – Салықбай! – деген мерген үлкендiк жолмен серiктерiнiң атын атап, таныстырып шықты.

	Қатар отырған кiрекештер Салықбайдың бетiне таңырқай қарасты. Алатопылы өзбектiң көзi жыпылықтап:

	– Сонда қай Салықбай? Ел аузында жүрген мерген Салықбаймысың? – дедi даусы дiрiлдеп.

	Өзге кiрекештер де демiн iшiнен алып, тым-тырыс қалды.

	– «Жолаушының iсi жүрсе бiтедi» деген, ендi бiздiң қозғала бергенiмiз жөн шығар! – деп кiрекеш саудагерлер орнынан жапа-тармағай тұрды.

	– «Қуыс үйден құр шықпа» деген, тым болмаса нан ауыз тиiп, сусын iшiп кетiңiздер! – деп мергендер дастарқан жайғанша, кiрекештер аты-жөнiн де айтпастан, төсенiшiн апыл-құпыл бүктеп, қолтығына қыстырып, есiктен шығып кеттi.

	Шөгерулi түйелерiн бұйдасынан сiлкiп тұрғызған бойда жетекке алып, сауырынан қамшылап, ұзап кеткенше асықты. Мергендер iште қалып қойды. Кiрекештердiң əңгiмесiнен бiр тықырдың таянғанын сезген. Тағдыр басқа салғанын көріп, елсiз, күйсiз дала кезiп жүруге бойлары үйренсе де, ертеңгi күнінiң не боларын ойламай қоймайды. Ел шетiнен жырақ, жапан түзде ашқасқырдай қашанғы жортып жүрмек? Кешегi қызыл қырғында мергендер мойнына бiраз кiсiнiң қанын жүктеп алды. «Жаман айтпай жақсы жоқ», өз басы оққа байланса да, серiктерi кесiмiн алып, итжеккенге айдалғанның өзiнде, əйтеуiр, қауымға қосылып, тiрi жан тiршiлiгiн жасар еді. Аштан өлiп, көштен қалып жатқан ешкiм жоқ. Жаратқан иемiз өмiр берсе, жазасын өтеп келiп-ақ, қалған уақытын адам сияқты өткізер ме едi? Үн-түнсiз отырған мерген ауыр ой тұңғиығына батты. Жайшылықта шалт қимыл, тосын шешiмге келетiн тəуекелшiл мiнезiнен арылып, тұлабойын бойкүйездiк меңдеп алған.

	Ендiгi жерде бұл тұраққа аялдауға болмайтынын сезген Салықбай серiктерiмен суыт орын ауыстырды. Бетбақдала мен Сарыарқаны жайлаған елдi шеттеп, Шу өзенiн бетке алды. Өзеннiң биiк нарқамысы сырт көзден бой тасалауға жарап жатыр. Арна бойының құм қобырлары да қалтарысты, жанға жайлы, таныс аймақ.

	Маусымның басынан күн ысып кеттi. Шағырмақ күн көзiнен қызған құмның аптабы бетке ұрады. Адам түгiлi жорғалаған шұбар жыланның бауыры құмға күйiп, сексеуiл көлеңкесiне тығылды. Шiлде түспей ысыған күн мал мен жанды əбiржiтiп тастады. Аптапта ауыз судан таршылық көрiп, шөл қысады. Түн iшiнде кезектесiп, қабақ астында жылтыраған бұлақтан меспен су алып келедi. Суды үнемдеп iшiп, тамақ құрғатпай, кешке дейін жеткiзедi. Қобы беткейiнен жеркепе қазып, төбесiн көлеңкелеп, аптапта жан сауғалады. Түнде ауыз суға кеткен жiгiт бос қайтты. Қабақ астынан ауыл иттерi үрiп, соңынан қуғыншы түсiптi. Қараңғыда мылтық атылып, шаң-шұң дыбыс естiлiп, абырой болғанда қолға түспей кеткен.

	Арна бойында су кешкен аттар жас құрақтың басын шалып, жайылып жүр. Көп мiнiс көрмегелi жонданып, түгі жылтырап қалған. Құйрығымен шыбын-шiркейдi жасқап, басын шұлғып, үйездеп тұр.

	Кешқұрымғы салқында мергендер атын ерттеп, жол жүруге қам жасады. Арна бойымен ағысқа қарсы жүрiп, бөрене төселген көпiр үстiмен арғы бетке өттi. Көне соқпақ сорабына түсiп, түн ортасында Əбдiқай үйiнiң тұсынан шықты. Үйдегілер жатып қалған екен. Сырттағы шайладан шелек салдыратып, су iздеген жандардың дабырлаған дыбысынан оянып кеттi.

	– Бұл кiм-ей? – деп киiз үйден шыққан Əбдiқай дауыс шығарды.

	– Бiз ғой, өзiмiз!

	– Аман-есен келдiңдер ме, əйтеуiр!? Өзiм де айналып соғар деп жүрушi едiм! – деген Жаңыл кемпiрдiң даусы естiлдi.

	Түн ішінде үйдегілерді əбіржіткісі келмеген мергендер салынған төсекке жата-жата кетті. Таңертең Салықбай мерген сақал-мұртын бастырып, дəрет алды. Жайнамаз жайып, намазын ұзақ оқыды. Сыртқа шыққанда күн шапағы, жазиралы дала төсi, төңiректе жайылған мал, көкте ұшқан құс, төбешік басында шоқиған сарышұнақ тышқанға дейiн көзiне ыстық басылып, жанына жайлы шуақ құйды. Мына байтақ жарық дүние, тiршiлiк атаулы қандай ғажап? Барлық болмысымен өзiне тартып барады. «Е, жаратқан ием! Қайғысыз қара су iшкiзе көр» деп тəңiрге жалбарынып отыратын көнекөз қарттар не деген ақылды еді? Уайымсыз, қайғысыз құлатүзде атпен жортып, аң аулаған кезi көңiлiнде сартап сағынышқа айналды. Ауылдан ұзаңқырап, қыдырыстап қайтты. Жазира даланың бел-белес, жыра-жықпылын көңiлiне қаттап алғысы келіп, көкжиекке дейiн байырқалап, көзбен шолды. Жаратылыс молынан өлшеп-пiшкен осы ұлан-ғайыр кеңiстiкке адамдар сыймай жүр. Бұдан бұрын да жер бетiндегi адамдар қырғиқабақ болып, қырқысып өткен. Сол бiтiспес алауыздық пен өшпендiлiк бүгiн де жалғасып келедi. Бəлкiм, ертең де осылай жалғасып кете беретiн болар. Кiндiк қаны тамып, бала кезден топырағын басып өскен жерде тыныш өмiр сүруге мұрсат бермеген пиғылы бұзық жандар басқан iзiн аңдып жүр. Зеңбiрек пен сақылдаған пулеметтен ажал оғын себелеген дiнi бөлек жателдіктердің көксегенi не болды екен? Осыншалықты өшiгетiндей бейкүнə халық не жазды? Даланың момын қазағы өзгенiң жерi мен байлығына көз алартпақ түгiлi, мекенi мен тұрағының қайда екенiн де бiлмейдi емес пе?

	Əуіт басында жуынып, сергiп келген серіктерінің басы қайта қосылды. Салықбай арқа-басты кеңге салған соң олар да жайбарақат жүр. Əбдiқай пышаққа iлiндiрген тұсақтың өкпе-бауыр, шек-қарнының қуырдағын ащылап, құмартып жедi. Сексеуiл шоғына қайнап, иғынан дем алған сары самаурынның күрең шайы да бойды балқытып, маңдайдан шып-шып тер шығарды. Тыныстап отырғанда үйме табақ тұсақтың балбырап пiскен етi келдi. Салықбай алдындағы бастың құлағы мен көзiн, таңдайы мен құйқасын серiктерiне үлестiрiп отырып, ет тураған жiгiтке:

	– Əлi күнге еттi қалай турауды бiлмейдi екенсiң. Қолыңдағы пышақты Əбдiқайға бер! Қаракесек ет пен құйрықты қалай қиялап турау керек екенiн көрсетсiн! – дедi жымиып.

	Еттен кейін Салықбай құран оқыды. Даусын көтерiп, құранның мақамын келтiруге талпынып, ұзағынан қайырып, қол жайып, бетiн сипады. Дастарқан жиналғанда кереге басындағы шанағы қажалған домбыраны алып, тыңқылдатып шертiп отырды. Домбыраның қоңыр үнi көңiл хошын келтiрiп, жаймашуақ сезiмге бөледi. Домбыра шертуге шебер болмаса да жайшылықта көңiл алдарқату үшiн ермек ететiнi бар. Сүгiрдiң «Тоғыз тартау» күйінің бастапқы бунағын тартты. Саусақ көндiктiрiп, «Қосбасарды» майда шертiспен жорғалата жөнелдi. Мылтыққа көндіккен мергеннiң салалы саусағы домбыра сағағында байыппен жорғалап, жұмсақ əуездi саумалдатқанда, серiктерiнiң ықыласын ерiксiз аударды. Көңiлдiң жаймашуақ сазын толқытқан шертiсi жанға жайлы естiлдi. Əбдiқай мен қарт анасы да күйдi ынта қойып тыңдады. Аптал азаматтың қиын-қыстау кезде ел көзiнен қалтарыс жүрiп, кiсiге кiрiптар болған пұшайман кейпiн домбыра сазына қосқысы келген ниетi аңғарылды. Қос шектi тырнақ сыртымен сүйкеп өтiп, күй əуезiн шорт үзiп, домбыраны керегеге сүйеп қойды.

	– Ендiгi қалған шаруа – алаңсыз жатып, ұйқыны қандыру! – дедi серiктерiне қарап.

	– Ұйқтағаны несі? Бұл жерден кетпеймiз бе?

	– Кеткенде қайда бармақсың? – деген Салықбай серігіне қарсы сауал қойды.

	– Қайда барушы едiк? Дала кең. Бой тасалайтын жерге жетiп алмаймыз ба?

	– Осы кезге дейiн бой тасалап, болған жоқпыз ба? Ендiгi жерде маңдайға жазғанын елмен бiрге көрiп алармыз! – дедi Салықбай жайбарақат жауап берiп.

	– Бұл сөзiңiзге түсiнбедiк!? Сонда қалай? Iзiмiзге түсiп, аңдып жүрген жауға өз еркiмiзбен берiлмекпiз бе?

	– Солай еткенiмiз жөн болар! Жықпыл-жықпыл мен сайсала, жыра-жыраны бұқпантайлап, түз тағысындай бой тасалап, қашанғы күн кешпекпiз? Соңымыздан түскен жау құрығы ұзын, қалайда қолға түсiрмей қоймайды! Елге де тыныштық бермейдi!

	Мергеннің серіктері аң-таң болып, таңырқасып қалды.

	Басы жастыққа тиiсiмен көзi ұйқыға iлiнiп кеттi. Сырт киімін шешіп тастап, жылы төсекте емiн-еркiн жатып, ұйқтамағалы көп болыпты. Қуыс үйдi пана тұтып, көңiлi жайланып, алаңсыз тəттi ұйқы құшағына берiлдi. Күн көкжиектен едəуiр көтерiлгенше жатты. Үй иелерi ерте тұрып, қыбыр-қыбыр тiршiлiгiне кiрiскенде ұйқыдан оянған жігіттер тыңайып қалғанын сездi. Көзiнде ұшқын пайда болып, дененiң құрыс-тырысы жазылып, жеңiлдеп қалыпты. Сыртқа шығып, бой жазып жүргенде көз ұшында соңынан жеңiл шаң қалдырып, құлдырықтай шауып бара жатқан аттылыны көзi шалды.

	– Ана кетiп бара жатқан кiм болды екен? – дедi Салықбай.

	– Ауыл-ауылды шолып жүрген белсендi сырттағы ерттеулi аттардан күдiк алып қалды-ау деймiн. Үйге соқпастан, келген iзiмен керi қарай шаба жөнелдi! – дедi Əбдiқай.

	Түс əлетiнде белсендi мен милиция қызметкерiн ерткен отряд тұс-тұстан андағайлап келiп, Əбдiқайдың үйiн қоршап алды. Жерге бауырын төсеп, жата-жата қалып, киiз үйге қарай мылтық кезенiп, оқ жаудыруға сақадай-сай тұрды.

	– Əй, Салықбай! Мылтығыңды тастап, серiктерiңмен бiрге қолыңды көтерiп, бiртiндеп сыртқа шығыңдар! Қарсылық көрсетсеңдер ешқандай аяушылық болмайтынын ескертемiз! – деген қатқыл дауыс естiлдi.

	Жейдесiмен желең отырған Салықбай сыртынан жұқа шекпенiн киiп, белiн белбеумен шарт байлады. Табалдырық аузынан етiгiн киiп, орнынан тұрып, соңына бұрылып қарады. Серiктерiнiң жүзiнде үрей жоқ тəрiздi. Жайбарақат киiмiн киiп жатыр. Босаға маңдайшасынан еңкейіп сыртқа шыққан мергеннің көзін күннiң өткiр шапағы қарып түстi. Дауыс шыққан жаққа қарай жай аяңдап келедi. Бас киiмiнiң жұлдызы күнге шағылысқан милиция қызметкерлерi орындарынан жапа-тармағай тұрып келiп, мергендi бас салып, жерге жығып алды. Қолын артқа қайырып, апыл-ғұпыл кiсен салды. Шөкелеп отырған кезде көк желкесінен мылтық дүмi ауыр тиiп, маңдайымен құмға шаншыла құлады. Сол-ақ екен етiктердiң тұмсығы аш бүйiрден, жауырынынан қадалып, көзалды қарауытып, есiнен танып, сұлап жатты. Соңын ала шыққан серiктерi де тепкi мен соққының астында қалды. Аяқ-қолын матап-байлап тастаған мергендер тобын көп адам жағалай қоршап тұрды. Есiн жиған Салықбай өзiне төнген жандардың аузынан ақ ит кiрiп, көк ит шығып, жапатармағай балағаттаған сөзiн естiдi.

	– Бұл оңбағандарға ешқандай аяушылық жасауға болмайды. Айдалада бұралқы иттей атып тастау керек! – деді Кəпiр Мұса шаптығып.

	– Атып тастай салу түкке тұрмайды. Темiр торға қамап, аш-жалаңаш ұстап, əбден iрiтiп-шiрiтiп, азаптап өлтiру керек! – деген Əбсадықтың айызы қанып тұр.

	– «Қалайда тiрiдей қолға түсiрiп, жоғарыға жеткiзу керек» деген бұйрықты естен шығармаңдар, жолдастар! – деген сөздi айтқан жанның кiм екенiн жөппелемде ажырата алмаса да, даусы құлаққа таныс естілді.

	Танауынан аққан қан қаязып барып тыйылды. Тынысы тарылып, тұмсығын құмға сүйкегенде iркiлген қан қайта ақты.

	Қолға түскен мергендер тобын жаяу-жалпы айдаған қарулыотряд милицияның далалық бекетiне қамады. Жатаған үй қабырғасында темiрмен құрсаулаған қарыстай саңлау бар. Қапас табаны қара жер сыз тартады. Күн көтерiлгенде аядай бөлме iшi қапырық болып кетеді. Күнiне бiр мезгiл өлмес қорек пен шелек ернеуiнен суды табалдырық аузына қойып кетедi. Қамауда жатқан мергендерді: «Бұлар неге тергеп, жауап алмайды?» деген ой мазалайды.

	Бұл кезде белсендi мен милиция қызметкерлерi ауылауылда көтерiлiске қатысқандардың жақын-туысын «қа ра тiзiмге» алып, басын жиыстырып жүрген болатын. Қырық қаралы жанның басын құрап, ат-көлiгiн сайлап, ұзақ жолға дайындалды. Көпшiлiк iшiнде: «Бүлiкшiлердi үйiне паналатып, байланыста болған» деген айыппен Əбдiқай да «қара тiзiмге» iлiндi. Белсендi мен милиция қызметкерлерi тұтқындарды ат-түйеге мiнгестiрiп, алдына салып, айдап шықты. Мергендердiң жарамды атын өздерi мiнiп, тұтқындарға жаман-жəутiк, көтеремiн берді. Жаңыл кемпiр белсендiлерге жалынып жүрiп, қара қоспақты ұлына мiнгiзiп жiбердi. Сауында жүрген қоспақтың ботасын байлап, алып қалды. Созаққа жеткенде қара қоспақтың басындағы ноқтасын сыпырып жiберсе, ауылды өзi тауып келетінiн айтты. Созақ бұл маңнан тұлпардың тұяғы, сұңқардың қанаты талатын, талай күншiлiк жер. Айдауға түскен тұтқындардың жан-жағынан мылтық кезенген қызыл əскер мен милиция қызметкерлерi жандайшаптарын ертiп, Бетбақдаланың мидай жазық даласымен ұбап-шұбап жолға шықты. Тұтқындардың iшiнде Салықбай мерген тобынан бөлек, күнiн əзер көріп жүрген бейкүнə жандар да бар. Жаяу-жалпы шұбырындыға ұшырағандар кiдiрместен жүрiп отырып, жылтырап аққан бұлақ пен құдық басына жетiп аялдайды. Əуелi қару асынғандар шөлiн қандырып, тұтқындардың су iшуiне мұрсат бередi. Қарулы қол оқшау барып, мылтығын кезенiп, кiсендеулi тұтқындарды сыртынан бақылайды. Шөлiн басқанда ат пен түйенi суаруға нұсқау бередi. Аптап ыстықта ындыны кепкен көлiктердiң шөлiн қандыру оңай емес. Қолы кiсендеулі тұтқындар шегендi шыңырау құдықтан қауғамен кезектесіп су тартып, астауға құяды. Ат-түйені суарып болғанда шаршап-шалдығып, суат басындағы құмшауытқа жата-жата кетедi. Тұтқындарға қоржын түбiндегi көгерiп, қатқан наннан үлестiредi. Тiсi бары кемiрiп, тiсi жоғы суға салып жiбiтiп, қаужаңдап, жүрек жалғаған болады.

	Шұбырған тұтқын сол бетпен жүрiп отырып, Шу өзенiнiң арнасына жетедi. Өткел бермей жайылған арнаның бойын жағалап жүрiп, қыспақ өзекшедегі көпiрден арғы бетке өтедi. Одан əрі етек-жеңi кең жайылған Мойынқұмның боз құмы басталды. Ат-түйенің аяғы есiлген құмға тiлерсектен малтығып, жүрген сайын ыстық күнде өкпесiн соғып, болдырып қала бередi. Жүк артылған аттар аяғын суырып ала алмай тұралап қалады. Салықбай мерген алдыңғы аяғын бүккен ат жалынан асып, құмға шекесімен шаншыла құлады. Кiсендеулi қолымен жер тiреуге шамасы келмей, мойны қайырылып, орнынан тұрып кеттi. Болдырған арық ат өкпесiн соғып, тiлерсегi дiрдек қағып, қалш-қалш етедi.

	Таңғы салқынмен ерте қозғалған жүргiншiлердiң тоқтаусыз жүрiп келе жатқанына бiраз болған. Сəскеде күн көзi шекеге сүлiкше жабысып, кешегiден де аптап ыстық боларын байқатқан. Күн қызуын бойына жиып, сыртқа тепкен құмның ыстық демi бетке ұрады. Жолсызбен келе жатқан жүргіншілер бағытынан ауытқып кетедi. Биiк жалдан асып, ойпаңға түскенде шегендi құдық кезiгуi керек едi. Жора малдары дұрыс болмай, еңiстi ары-берi шарлап шығып, ештеңе таппады. Сəскелiктен ауған күн жүргiншiнiң қарсы алдынан жер-дүниенi күйдiрiп ала жөнелдi. Қолы кiсендеулі тұтқындар қамзол, шекпеннiң өңiрiн ашып, бас киiмінiң күнқағарын басып, өлермендiкпен алға жылжиды. Алды-артын орап, мылтық кезенгеннiң де қатары сиреп, қапталдасып, соңдарынан iлби басып келедi. Құм iшiнде шөл қысып, тiлi аузына симай қиналғанның қатары артты. Алда келе жатқан қара қоспақ тынымсыз боздайды. Қылқа мойнын керi бұрып, аялдап тұрып қалатыны бар. Желiнi сыздаған қоспақтың бауырына жабысқан Əбдiқай сүтiн шелекке сауып алады. Милиция қызметкерлерi мен белсендiлер шикi сүттi кезектесiп iшiп, кебірсiген тамағын жiбiтедi. Айдаудағы тұтқындар шелектен көз алмай, жұтынып қояды. Шелек түбiнде қалған сүттi қалайы тостаққа құйып, ыстық құмға қойғанда бетi қабыршықтанып, жыбыр-жыбыр қозғала бастайды. Белсендiлер қайнаған сүтке нан турап, жеп алады.

	– Ой тоба-ай!? Шiлденiң шыңылтыр күнiнде құмға сүт пiсiруге болады екен-ау!

	– Оны айтасың!? Қазанға су қайнатып, ет пiсiруге де болады. Тауықтың жұмыртқасын көмсең демде пiсiп шығады.

	– Қазан-ошақтың төбесiнен күн түсiрмей, шайламен жауып, бағлан қозының етiн сүтке қайнатып жеген күнiңдi аңсап тұрсың-ау?

	– Сүтке қайнаған бағлан қозының етiнен сен де ауыз тиiп едiң ғой? – деген Кəпiр Мұса серiктерiмен сөз таластырып қалды.

	Қолының кiсені шешiлген Əбдіқай қара қоспақты бұйдасынан жетектеп келедi. Шiлденiң аптап ыстығында кенезесi кепкен жандар ескi жұрттағы шыңырау құдық түбiнен жылт еткен құнар таппай, алға жылжыды. Төзiмi темiр деген жанның жүйкесiн жұқартқан аптапта бірнеше түн қонып, жатаған қобыларды артқа тастаған жүргiншiлер жазыққа да iлiктi. Ел көшкен жұрттағы құдық түбiнен жылтыраған ылғал да кезiктi. «Өлмеген құлға өлi балық жолығар» деген, шылбыр жалғап, құдық түбiнен шелекпен су тартып, шөлдерiн басты. Тұтқындар да таңдайын жiбiтiп, демiн алған. Қатқан нан қалдығын суға жiбiтiп, талғажау етiп отырып, басқа төнген қатерден аман құтылғандарына қуанды.

	Қара қоспақ боздауын үдеттi. Шелектен суды сораптап iшiп, басын көтерiп, ұзақ боздады.

	– Əбдiқай, ендi сен керi қайта берсең болады. Қара қоспаққа мінсең, ауылды өзі тауып барады! – дедi Кəпiр Мұсаның мейрімі түсіп.

	– Ол неге керi қайтады? Бүлiкшiл бандыларды үйiне жасырғаны үшiн қылмысқа тартылуы тиiс. Əрi үстiнен протокол да толтырылып қойылған! – дедi Əбсадық наразылық бiлдiрiп.

	– Иə, анасының ақылымен қара қоспақты мiнiп шықпағанда, аптап ыстықта құмнан аман өтуiмiз екiталай болар едi. Жаңыл кемпiр менi осымен екiнші рет ажалдан аман алып қалды! – дедi Кəпiр Мұса.

	– Мейлi, өзiң бiл! Созаққа барғанда жауап беретiн боласың! – дедi Əбсадық.

	Қара қоспақты шөгерiп, жадысын түзеп, белiн тартып жатқан Əбдiқай Салықбайға көзқырын тастады.

	– Алла тағала аман жолығуды жазсын! Сыртыңнан саулығыңды тiлеп жүретiн боламыз!

	– Өздерiң де сау болыңдар! Ел шетiне аман жетудi тiлеймiн. Анамызға бiзден дұғай сəлем айтарсың! – дедi Салықбай.

	Жүргiншiлер қас қарая Созаққа келiп жеттi. Ай жарығымен опырылып құлаған дуал, жатаған үй шарбағы ел көшкендей сұрықсыз көрiндi. Айдауға түскен тұтқындар көше бойымен жүріп келiп, абақтының тар бөлмесiне бөлекбөлек қамалды. Салықбай етiгiн шеше алмай бiраз əуреге түстi. Ұзақ жүрiстен аяғы домбығып, ісіп кетiптi. Əйтеуiр, ел шетiне iлiккенi көңiлге демеу. Сыз жерге жантайып жата-жата кетiп, ұйқыға кiрiскенi де бар. Қалжыраған тұтқындардың аяқ серпуге шамасы келер емес. Талай жортуылда көз шырымын алып, құсұйқылы жүре беретiн Салықбай сол түнi орнынан тапжылмай ұйқтады. Ендiгi жерде басқа түскенiн көре жатар.

	Ертеңіне сəскеге салым мылтық кезенген милиционер жiгiт етiгiнiң тұмсығымен түртiп оятты:

	– Əкеңнiң үйiне келгендей, жатысың жайлы ғой! Тұр қане, тез жинал! – деп бұйырды.

	Жамбасынан сыз өтiп, белi қарысса да ұйқысы қанып, бойы жеңiлдеп қалыпты. Аяғының саусағы жымдасып, қосылып кетiптi. Шұлғауын орап, етiгiне сұғынғанда тобығынан əрі батпады. Қайта суырып, шұлғауын жұқалап орап, артығын қонышына жiбердi. Қару кезенген милиция қызметкерi ұзына бойы дəлiзбен түкпiргi бөлмеге алып келдi. Төрде сылыңғыр қара тергеушi, одан төмен Кəпiр Мұса мен Əбсадық отыр. Ту сыртынан мылтығын кезенген алпамса денелi милиция қызметкерi тұр. Тергеушi алдындағы қағазға шұқшия қарап қойып, үйреншiктi сауалын қойды.

	– Əлеуметтiк шыққан тегiң?

	Бұл сауалы Салықбайға түсiнiксiз естiлдi.

	– Шыққан тегi қара шаруа! – деп ол үшiн Əбсадық жауап бердi.

	– Шыққан тегiмдi сен жақсы бiлесiң ғой! – дедi Салықбай.

	– Екеуiң жақсы таныс екенсіңдер! Бəлкiм, туыстық қатынастарың бар шығар? – дедi тергеушi.

	– Бар болғанда қандай? Бiр атадан тарайды! – деп Кəпiр Мұса нық жауап бердi.

	– Аталас екенiмiзде дау жоқ. Бiрақ, саяси көзқарасымыз бен ұстанған бағытымыз екi бөлек! – дедi Əбсадық.

	– Қанша кластық сауатың бар?

	– Бұл сабазда қандай сауат болсын?! Оқымаған, қараңғы!

	– дедi Кəпiр Мұса.

	– Бала кезiмде ауыл молдасынан ескiше оқығанмын.

	«Құран кəрiм» мен «Пiкайданды» тауысқанмын! – дедi Салықбай.

	– Бұрынғы ата-бабаңның хандық дəуiрiн аңсап, кеңес өкiметiне қарсы қару кезеңгенiң сол ескiше оқығаныңның кесапаты болса керек. Қандай кəсiппен шұғылдандың?

	– Ел қатарлы азын-аулақ мал өсiрдiм. Ара-арасында аңшылықты кəсіп еттiм! – деп жауап бердi Салықбай.

	– Аңшылық кəсiп емес. Тұрақты айналысқан кəсiбi мен мамандығы жоқ деп жазғаныңыз мақұл! – деп Əбсадық түзетiп қойды.

	– Бұрын-сонды қылмысқа тартылған ба едiң?

	– Жоқ, тартылған емеспiн!

	Сөзге тағы да Кəпiр Мұса араласты:

	– Мұның берген жауабына таңырқап отырмын. Қалайша қылмысты болған емессiң? Қылмысты қалай жасағаныңды бiлмесең, саған айтып берейiн. Кеңес өкiметiнде иесiз, сұраусыз ештеңе жоқ екенiн бiлесің. Аң аулау үшiн де жергiлiктi орынның ұрықсаты керек. Аңшылар қоғамынан заңды түрде тiркеуден өтуiң керек. Өзiң түгiлi, иғыңа асып жүрген мылтығың да тiркеуде жоқ. Мiне, көрдiң бе? Бұдан бұрын да қылмысқа əбден белшеңнен батқан адамсың. Қайда, соңынан қалмай, ерiп жүретiн сыбайлас достарың? Көкiрегiне нан пiскен хансымақ Сұлтанбек Шалақов, қоқаңдаған Ыбырай Жылқайдаров, ақылгөйiң Рүстембек Жабаев, Сағындық Шылманбетов, Мырзахмет Бəзiкенов, Асадулла Ибрагимов! Олардың қайда кеткенiң бiлемiсiң? Сенiң аз күн болса да көретiн жарығың бар екен.

	Салықбай мерген үнсiз қалды. Кəпiр Мұса өздерімен құм iшiнде жалғыз жолыққанын, Жаңыл кемпiрдің етегіне тығылғанын ұмыта қоймапты. Оңбаған нəкəстiң iшiне қан қатқанын сездi. Сол кезден Ыбырайдың өшiгіп жүргені тегiн болмады.

	– Мұның атқан оғы бос кетпейдi. Далада жортқан аңнан бөлек, кешегi қанды қырғында қанша қызыл əскердiң жанын жаһаннамға жiбергенiн өзi бiледi. Маңдайдан оқ тиiп, тiл тартпай кеткен командирлер мен жауынгерлердiң ажалы осы сабаздан болған! – дедi Кəпiр Мұса.

	– Созақтағы ұрыста оққа ұшқан Шатаев, Аюханов, Ефименко, Берюхин, Карпушкин сияқты адал коммунистердiң қанын мойнына жүктеген де осы оңбаған мен серiктерi болды ғой? Кеше ғана жасы жиырма беске толған, үйлi-баранды болып үлгермеген, Мəскеудегi ОГПУ мектебiн бiтiрiп, ГПУдiң Сырдария округтiк бөлiмiнiң Түркiстан ауданы бойынша уəкiлi қызметін атқарған Тыныштықбаевтың да қанын жүктеген осылар болды ғой? – деп қарасұр тергеушi қауiпқатердiң қара бұлтын төндiре түстi.

	Кезек-кезек шаптығып сөйлегендердің сөзi үн-үнсiз отырған Салықбайдың шымбайына қатты батты. Аттарын атаған аз ғана коммунистiң өлiмiне өзегi өртенiп, оққа басы байланған көп қазақты қыртына да алмай отыр. Қару кезенген милиция қызметкерлерi мен ентелеген белсендiлерден жүрегi секем алса да, көмейiне лықсып келген сөздi iркiп қала алмады:

	– Сен оны айтасың? Қынадай қырылып, «Тастақсайда» бетi жабылмай қалған бейкүнə халықтың обал-сауабы кiмнiң мойнында? Оларды неге есепке алмайсыңдар? Оққа ұшқан аз ғана қызыл əскердiң сұрауы бар да, қанға бөккен көп халықтың өлiмiне кiмдер күнəһар екенiнде iстерiң болмағаны-ау, сонда?

	Орнынан тұрып кеткен тергеуші темiр шкаф iшiнен винтовка алып, үстел үстiне қойды. Шүрiппеден жоғары ағашының бояуы кете бастаған мылтық көзiне ыстық басылды.

	– Егер мына винтовкаға тiл бiтсе, сенiң бар құпияңды жайып салар едi! Сонда көрер едiк, қалай-қалай сайрағаныңды!? – деп тергеушi темекi тұтатып, ары-берi жүре бастады. – «Аюға əрiп үйреткен таяқ» деген сөздi естуiң бар ма?

	Мерген өзiне төнген қауiптi сезбеді. Көк желкесiнен мылтық дүмi ауыр тиiп, орындықпен қоса жер сүзе құлады. Iле қос бүйiрiнен, жонарқасынан тепкi жауып кеттi. Алақанымен бетiн көлегейлеуге шамасы келдi. Есiн жиғанда абақтының тар бөлмесiнде жатыр екен. Жоғарыдағы саңлаудан жарық көрiнбегенiнен түннiң бiраз уағы болғанын аңғарды. Ақырын-ақырын қозғалғанда тұлабойы бiз сұққандай сыздап ауырды. Танауынан аққан жылымшы қара қан тыйылар емес. Қабағының үстi жарылып, шекесiнде түйнектүйнек iсiк пайда болыпты. Қолға түскелi екiншi мəрте ауыр соққыға жығылды. Алда қандай құқайдың күтiп тұрғаны тағы белгiсiз. Қасында адам баласы жоқ. Сол жатқаннан абақты есiгi ертеңiне сəскеде ашылды. Кезекшi милиционер шелек көтерiп келiп:

	– Жуынып, үстi-басыңды ретке келтiр! – деп бұйырып, есiктi жауып кеттi.

	Шелектi басына көтерген мерген қара суды құныға iштi. Бетi-қолын жуып, кеңсiрiгiне су жүгiртiп сiңбiрiп, тынысын ашты. Шекпенiнiң өңiрiне қатқан қанды жуды. Ақсұрып жейдесiн шешiп, шелекке салып, ары-берi бұлғап алды. Тер сiңiп, ақжемденген көйлегiнiң жағасы қажалып, əр жерiнен сетiнеп кетiптi. Бет-аузы көнектей болып iскен Салықбай сiлiңгiр қара тергеушiнiң алдына тағы келдi. Бұл жолы қасындағы қолтығынан дем берушiлерi жоқ. Адамды қинап, азаптауға бойы үйренген, аяушылық сезiм атаулыдан жұрдай тергеушi мергеннiң бетiне шiмiркпестен қарады. Алдындағы қағаздарды аударыстырып отырып:

	– Бiр оқты шығын етiп, бұралқы иттей атып тастайтын-ақ адамсың! – дедi кiжiнiп.

	Ту сыртындағы бiлек сыбанған, тепсе темiр үзетiн милиция қызметкерлерi сiлiңгiр қара нұсқау берсе болды, бас-көз демей тепкiлеп тастауға дайын тұр.

	– Бес-он күн болса да көретiн жарығың бар екен, сен иттiң. Мына қағазға қол қой! – дедi тергеушi ызбарланып.

	Жiгiттер қолтығынан қаусыра көтеріп, тергеушiнiң алдына алып келдi. Қағазда не туралы жазылғанын да сұрамады. Саусақ арасына қаламсапты қыстырып, парақ соңына шимайлаған таңба қалдырды. Қолтығынан демей көтерген жiгiттер бөлмеден алып шығып, дəлiз бойымен дедектеткен күйi тар қапасқа əкелiп тықты. Бұл жолы да милиция қызметкерi есiктi жабарда керзi етiгiмен жауырынынан оңдырмай теуiп кеттi. Сыз жерге келiп жатып, тағы бiр қатерден аман қалғанын сездi. Өткен жолғы соққыдан бетiне түскен дақтың iсiгi кете қоймаған. Одан кейiн мергендi мазалаған ешкім болмады. Кешіктіріп беретiн ас-ауқатында да өзгерiс бар. Қаракесек етке қосып, тандырнан əкелiп бердi. Табалдырық аузындағы шелектен су үзiлмейтiн болды. «Көп ұзамай талқаным таусылатын болар» деп iштей күн санап жүргенде, сырттағы жарық дүниеге алып шықты. Дуалмен қоршалған абақтының əулісіне тұтқындар қатар сап түзеп тұрды. Қараңғы қапаста көптен күн көзiн көрмеген жандардың жүзi оңған шүберектей боп-боз, тiлiм-тiлiм жара мен iсiк табы бар. Бас-аяғын жинақтап, аты-жөнiн атап, тiзiм бойынша түгендеп шығып, сыртқа шұбыртып айдап шықты.

	«Қайнардың» тұсына келгенде тұтқындарды екiге бөлiп, бiразын «Үспiге» қарай айдады. Қалғанын қарулы əскер тауға қарай алып жүрдi. Тұтқындарды Қаратаудың асуынан асырып, Түркiстанға алып келдi. Қабырғасы таспен қаланып, есiк-терезесi темiрмен мықтап құрсауланған абақтыға қамады. Салықбай мұнда көп аялдаған жоқ. Тұтқындарға қосып, темiржол бойынан вагонға тоғытып мiнгiздi. Ауыр состав орнынан қозғалып, шығысты бетке алып, сартылдап жүрiп кеттi. Шымкентке келген стансада ит жетектеген қарулы əскер қарсы алып, жабық түнiкелi машинаға отырғызып, қала ішіндегі əулi-жайы кең абақты дарбазасынан кiргiздi. Тастан өрiлген биiк дуал қоршаулардың төбесiн айқыш-ұйқыш сыммен торлаған түрменің iшi тұтқынға толы. Жеке-жеке бөлме iшiнде ығы-жығы адам. Қағаз қиындысына темекi үгiндiсiн орап, ащы түтiнiн құмарта сорған етжеңдi еркек жаңадан келгендерден жөн сұрады.

	– Сен өзiң қайдан келген қазақсың? – дедi Салықбайға қарап.

	– Қаратау асып, Созақтан келдiм!

	– Созақтағы көтерiлiстi бастаған сендер екенсiңдер ғой. Қолына шоқпар мен айыр алып, зеңбiрек пен пулемет ке қарсы шыққан батырдың бiрiмiн десеңшi!? Жөн-жөн! Осындағылардың бəрi сау сиырдың боғы емес. Бəрiнiң мойнына iлген қылмысы бар. Тағдырдың айдауымен жанжақтан келiп, тар қапаста басымыз қосылған соң танысыпбiлiсiп отырғанның айыбы жоқ.

	– Əлбетте! Адам баласының басынан не келiп, не кетпейдi? Басқа түскенді иғымен көтеруге тура келеді.

	Салықбай есiмiн айтқанда бейтаныс кiсi аңтарылып бетiне қарады.

	– «Салықбай мергендi Сұлтанбек ханның соңынан ерiп, Қытайға қашып кеткен» деп естiп едiк? – дедi таңырқап.

	– Қытайда не шаруамыз бар? Жұмырбасты пендеге ертелi-кеш бiр өлiм, сүйегiмiздi жат елге сүйреп қайтемiз. Ол əңгiме əншейiн, қауесет қой! Өзiң мұнда не жазып қалып, түсiп едiң? – деп сұрады Салықбай жаңа танысынан.

	– Е, несiн айтасың? Осы қаладағы зауытта темiр жонатын токарь болып iстеушi едiм. Ауыр пейнет көргенімізге қарамастан жалақымыз аз болды. «Жұмысшыларды наразылық ереуiлiне үгiттеп шығарды» деген жаламен осында əкелiп жауып тастады. Күнара шақырып, тергеуге алып қояды. Салықбай оның аузынан шыққан «токарь», «жалақы» деген сөзге түсiнбедi.

	– Сенiң арқалаған статьяң қандай? – деп тағы да түсiнiксiз сауал қойды.

	Салықбай үнсiз қалғанда:

	– Бұлар сенi қандай жазаға тартпақшы? – деп қайталап сұрады.

	– Өзiң бiлетiн жазаның ең ауыры қандай? Ату ма, əлде асу ма? – деп Салықбай оған қарсы сауал қойды.

	– Ату жазасы – елу сегiзiншi статья. Дарға асу деген жаза жоқ.

	– Онда сен жасаған қылмысыңа қарай тағылатын айыптың қандай екенiн бiлетiн болдың ғой? – деп сұрады Салықбай.

	– Өзiме тағылған айыпты мойындамай, əлекке салып жатқан жоқпын ба? Бұлардың мойныма қояр бұлтартпас айғағы тағы жоқ. Қасымдағы серiктерiм де сертiнде тұрып, өңін өзгертіп жауап берiп жатыр. Сен де өзiңе тағылған айыпты мойындама. Толтырған протоколыңа қолыңды қойма. Қылмысыңды мойындамай қойсаң, жазаң да жеңiлдейдi. Осымен төртiншi рет түрмеге түсiп отырмын. Алғашқы екеуiнде тағылған айыпты мойындамай, құтылып кеттiм. Үшiншi түскенде жеңiл-желпi жазамен жiбердi. Ендi сəтiн салса, бұдан да аман-есен құтылатын шығармын.

	– Созақтағы жаналғыштардың қолына түспей жүр екенсiң. Керзi етiктің табанына салып, жуан жұдырығымен төмпештегенде көзiңнiң оты жарқ-жұрқ етiп, қолыңмен iстемеген қылмысты қалай мойныңа алғаныңды бiлмей қалар едiң! – дедi Салықбай.

	Заң-зəкүннен хабары бар қаланың қулары даланың аңғал қазағына қарағанда көзi ашық, көкiрегi ояу ма деп қалды.

	– Менi бостан-босқа жiбере қоймас. Өлiмнен қорқып тұрған жоқпын. Тек сүйегiм елге – Созаққа жетсе екен деген жалғыз арманым бар! – деп Салықбай iшкi сырын айтты.

	Серiгi мырс етiп күлiп жiбердi.

	– Кеудеңнен шыбын жаның шырқырап шығып кеткенде сүйегiң кiмге керек. Ату жазасына кесiлгендi қала шетiндегi «Қайтпастың» сайына алып барып, үкiмiн орындайды. Күн құрғатпай атқан өлiктiң бетiн жаппайды. Арасында шалажансар қалғаны түн баласына ыңыранып, айқайлаған дыбысы естіліп жататын көрiнедi.

	Салықбайдың кеуде тұсы мұздап қоя бердi. Созақты тiрi көрмек түгiлi, сүйегi де бөгде жерде қалатындай көрiнiп, еңсесi түсiп кеттi.

	– Нешуа, ер жiгiт қолымен iстегендi мойнымен көтеруi тиіс. Өзiң құралайды көзге атқан мерген екенсiң, талай қызыл əскердiң жанын жаһаннамға жiберген боларсың?

	«Қанды қан жiбермейдi» деушi едi, басқа түскенiн көрерсiң. Бəлкiм, аман қалуың да мүмкiн.

	– «Соғыста өлгеннiң бəрi шейт» деушi едi. Бетпе-бет келген қақтығыста қызыл əскер бiзге, бiз оларға оқ аттық. Жан берiп, жан алысқан аласапыран қырғында екi жақтан да адам шығыны көп болды. Сол қызыл əскер қатарынан оққа ұшқанның сұрауы бар да, қынадай қырылған кедей-кепшiк, сорлы қазақтың құны соқыр тиынға татымағаны ма? – деп Салықбай пұшайман жедi.

	Бұл жерде Салықбайды ұзақ тергеп, əурелемеді. Қолаяғы кiсендеулi мергенді қарулы əскер ортаға алып, соңғы үкiмiн естiртуге алып кеттi. Тұтқындарды қойша айдап əкелiп, шүлен таратқандай кесiмiн дауыстап оқып жатыр. Үкiмiн естiртiп, қағазға қолын қойдырып алды. Төрде отырғандардың қолындағы Созақтан келген дело көзiне таныс көрінді. Бетiн парақтаған тергеушi:

	– Қалай сауатсыз толтырылған? Мынау сенiң қолың ба? – деп делоны Салықбайға қаратты.

	Шимайлаған жазуды көрген мерген басын изедi. «Один из главарей Сузакского восстания. Меткий стрелок, настоящий снайпер» деген сөздi құлағы шалды. Орыс офицерiнiң көкшiл көзi өңменiнен өтiп барады. Жанарында таңырқаудан бөлек, үрей бар ма деп қалды. «РСФСР қылмыстық кодексiнiң 58-статьясының екiншi, жетiншi жəне оныншы тармағымен айыпталып, ОГПУ үштiгiнiң үкiмiмен атылуға жатады» деген үкiм он жылға қатаң тəртiптегi колонияда жазасын өтеу кесiмiне өзгертiлгенiн естiгенде басының аман қалғанына қуанғанынан, көзiнен жас шығып кеттi. Қару кезенген екi əскер алдына салып, айдап келе жатқанда да өз құлағымен естiген сөзге сенер-сенбесiн бiлмеді. Мергендi ұзақ мерзiмге кесiлгендердiң арасына алып келiп қамады. Бiрiнiң үстiне бiрi мiнгескен темiр кереуетте жатқан тұтқындар iшiнде өзге ұлт өкiлдерi – өзбек, қырғыз, тəжiк, орыс та бар. «Бұлар өзге түгiлi өз қандасына да аяушылық жасамай, абақтыға жабатын болғаны-ау?» деп ойлады Салықбай.

	Алла тағаланың мейiрiмi түсiп, қиюдан қиыстырып, орайын келтiрiп, көрер жарығының ұзарғанына шүкiршiлiк етедi. Қалған өмiрiнде басқа түскен құқайды көтерiп алуға əзiр. Тек жер басып, аман жүретiнi жабырқау көңiлiне көп демеу. Тас бөлме есiгiнен кiрерде қолындағы кiсендi шешiп алды. Темiр қажаған бiлегiн уқалап, қабырғаға арқасын сүйеп отыра кеттi. Кеуде тұсы дүрсiлдей соғып, көңiлi босады.

	– Ағасы, мына жерге жатыңыз! – деп сидам денелi жiгiт орнын босатып берiп, өзi жоғарыға ауысты.

	– Жап-жас басыңмен сен не бүлдiрiп қойып едiң? – дедi Салықбай жiгiтке тiл қатып.

	– «Қызыл отауда» жүргенде белсендiнi таяққа жыққаным үшiн жазалы болдым.

	– Өкiмет адамына қол көтерiп нең бар едi?

	– Ол оңбаған туған қызымен жасты қалыңдығыма сөз айтып, тоқалдыққа алмақ болды.

	– Бұл дүние не болып барады өзi? – дедi Салықбай басын шайқап.

	– Өзiңiз қандай қылмыс жасап келiп едiңiз? – деп сауал қойды жас жiгiт.

	– Сенiң қылмысың менiкiне қарағанда түкке тұрмайды. Қылмысым ауыр, кiсi өлтiргенмiн. Бiреу емес, көп кiсiнiң қанын мойныма жүктегенмiн.

	Қипалақтаған жас жігіт жасқанып қалды. Ірге жақтан:

	– Бұл кiсi Созақтағы бүлiншiлiктi басқарған атақты Салықбай мерген болады! – деген дауыс естiлдi.

	Осында алғаш келгенде танысқан, зауытта токарь болып iстеген алпамса денелi еркек көзiне жылы ұшырады.

	– Салықбай мергендi осында алып келдi деп естiген едiк. Сол сiз екенсiз ғой!? – деп өзгелер де елеңдесiп, мергенге назар аударды.

	Əңгiмеге құлақ түрген тұтқындар жиналып қалды. Түрмедегiлердiң де өзiне тəн тiршiлiгi бар. Тас қабырға бөлмелердi бөлiп тұрса да, бiр-бiрiмен тiл алып, хабарласатынына тəнтi қалды. Мұндағылардың тіпті, Созақтағы көтерiлiстiң немен бiткенiнен де хабары бар болып шықты. Салықбай мергендi қоршап, ортақ əңгiмеге құлақ түрiп, көңiл бiлдiргені де болды.

	– Созақта бой көтерген халық наразылығын қызыл əскер қанжоса етiп басқанымен, елдiң жөн-жосықсыз езгiге төзе алмайтын қайсар мiнезi барын көрсеттi! – дедi токарь танысы.





Тағдыр айдауымен тас түрмеде бас қосқан жандар бiрбiрiн iштартып тұрады. Көпшiлiкпен тiлге келiп, ой бөлiскен Салықбай мергеннiң көңiлi сергiдi. Абақтыға қамалған əрбiр жанның сырттағы жарық дүниеден үмiтi бар. «Басқа түскен ауыртпалықты қайыспай көтерсек, ертеңгi шапағаты мол күнге де жетермiз» деген үмітті көңiліне медет тұтады. Салықбай мерген зауытта iстеген Қалмұратпен түрменiң тас бөлмесiнде жақын танысып алды.

	– Өзiңді қанша жылға кестi? – деп сұрады одан.

	– Бұл жолғысы ауыр тидi. Өткендi жiпке тiзiп, есепке алған болу керек, сегiз жылға кестi.

	– Басың аман болса, сегiз жыл да өтер. Он жылға кескен мен де ату жазасынан аман қалғаныма қуандым емес пе!? – дедi Салықбай.

	Қару кезенген əскер тұтқындарды қойша топырлатып, дəрiгерлердiң алдында сапқа тұрғызды. Мылтық дүмiмен түйгiштеп жүрiп, анадан жаңа туғандай, тыржалаңаш шешiндiргенi əлем болды. Қолын алға созып, отырғызыптұрғызып, еңкейтiп-шалқайтып, мал базардағыдай аузын ашып, тiсiн көрiп, құлағы мен көзiн тексерiп, денсаулығын сынақтан өткiздi. Жуан жұдырықпен жауырын арасынан түйіп жібергенде өкпесiн ұстап, отыра кеткендер де болды. Ту сыртынан жұдырық тиген Салықбай мыңқ етпедi.

	– Туберкулез, гепатитпен ауырған жоқ па едiң? – деген кексе дəрiгердiң сөзiне түсiнбеді.

	Соңындағы тұтқын: «Көкжөтел мен сарыауыруға шалдыққан жоқсың ба?»деп сұрайды» деп түсiндiрді.

	– Совершенно здоров! – деген кексе дəрiгер қолындағы қағазға қолын қойып, мөр басып бердi.

	Əбден тер сiңiп, кiр-қожалақ болған шұбарала төсекте жатып, аяқ серппестен, алаңсыз ұйқтады. Темекiнiң көкшулан түтiнiн де, темiр есiктiң тынымсыз сықырлап, ашылыпжабылған дыбысын да, құбырдан аққан су шорылын да елең етпестен, тəттi ұйқының құшағына берiлдi.

	Көп кiдiртпестен, тұтқындарды абақтының кең əулiжайына шығарып, сапқа тұрғызып түгендеп, төңкерме жабық машиналарға мiнгiздi. Паровоз бен ауыр составтардың болат жолды солқылдата соққан үнінен темiржол төңiрегiне келгендерiн сездi. Төңкерме машина есiгi ашылғанда шам жарығы түскен алаңда екi жарылып, мылтық кезенген əскер тұрды. Ортадағы қуыс қарсыдағы вагонның ашық есiгiне тiреледi. Тұтқындардың аты-жөнiн атап, бiртiндеп жерге түсiрiп, вагондағы бөлек-бөлек темiр торлы қоршауға кiргiздi. Вагонның сырғымалы темiр есiгi жабылып, сыртынан құрсау салынды. Ауыр состав солқ етiп, орнынан жылыстап қозғала бердi. Түрмеге лайықталған вагон толы тұтқынды қайда алып бара жатқаны белгiсiз. Пойыз доңғалағының дүрсiлi құлақ түбiнен жаңғырып естiледi. Жүрiсiн баяулата бере солқ-солқ соғып, тоқтап қалатыны бар. Қарсы ұшырасқан пойызды өткiзiп жiберiп, орнынан қайта қозғалады. Ұзына бойы тар қуыспен мылтық асынған əскер арыберi тынымсыз жүредi. Бiр-бiрiмен тiлге келiп, дабыр-дұбыр сөйлеседi. Қатар-қатар темiр есiктi кiлтпен ашып, əжетханаға барғысы келгендi мылтық кезенiп, вагон түкпiрiндегi қалтарысқа алып барады. «Пойыз қайда бет алып барады?» деп сұрағанға: «Сүйегiң шiрiп, көмусiз қалатын жерге алып барады!» деп қатқыл жауап береді. Əскердiң пиғылын сезген тұтқындар тiл қатуға қаймығады. Жап-жас басымен мұншалықты қатыгез, қаныпезер болар ма? Атажауын айдап келе жатқандай, көзi қанталап, ежiрейе қарайды. «Ауыр жаза арқалағандарға ешбiр қайырым болмау керек» деген қазымыр ой көкейлерiне берiш болып қатқан тəрiздi. «Шынында, бiздi қайда алып барады?» деген сауал темiр құрсаулы вагонда келе жатқан əрбiр тұтқынды мазалайды.

	– Шымкенттегі түрмеде жатқандардың көбi арамызда жоқ қой? – дедi Салықбай iшкi ойын бiлдiрiп.

	– Мына вогонға тоғытылған тұтқындардан не байқадың? – деп Қалмұрат Салықбайға қарсы сауал қойды.

	Темiр тордағы жандарға зер салған Салықбай ештеңенiң байыбына жетер емес. Көпшілігінің жүзi таныс болып қалған.

	– Айдалып келе жатқан тұтқындардың дене бiтiмiне зер салшы? Бұлардың жас шамасы да қарайлас.

	Темiр тордағылар сайдың тасындай iрi, өңшең ұзын бойлы, науша жiгiттер едi. Жас шамасы да отызында орда бұзар, қырықында қыр асар қарулы жандар. Түрмедегілердің денсаулығы мықтысын iрiктеп, пойызға тоғытқанында құпия сыр жатса керек.

	– Денсаулығының ақауы бар, кəрi-құртаңын «Қайтпасқа» алып барып, жанын жаһаннамға жiберген болар!? – дедi Қалмұрат шөп төселген еденде жайғасып жатып.

	– Сонда бiздi қайда алып барады? – деп сұрады Салықбай жолдасының ойын бiлуге асығып.

	– Қайда алып баратынының басын ашып айта алмаймын. Əйтеуiр, көңiл жұбанарлық жерге алып бармасы анық. Қызыл қырғын соғысқа салатын шығар, бəлкiм?

	Қалмұраттың əңгiмесiн естiген Салықбайдың тұлабойы түршiгiп кеттi.

	– «Жақсы сөз – жарым ырыс» деген. Аузыңнан жақсы сөз шықпайтын болды ғой, сенің? – деп Салықбай кейiп алды.

	– Оған несiн ренжисiң? Бас билiгiң болмаған соң ойына келгенін iстетедi. Алда-жалда кiсi өлтiруге жұмсайтын болса, оған да көнуге тура келедi. Кеше ғана қып-қызыл қырғын соғыстан келген жоқсың ба? Талайды ұзақтан көздеп атып, қынын судай ағызған боларсың!?

	– Кісіге мылтық кезенсем, жерім мен халқымды қорғап, дiнiнен безген жатжұрттықты жер жастандырдым. Жазықсыз жанға тиіскен жоқпын.

	– Жарайды, əзiлдеп айтқаным ғой. Қайда айдап барса да жайлы өмiр, тыныштықтың болмасы анық. Қап арқалатып, жер қаздырады ма, əйтеуiр, сор пейнетке салатыны анық.

	Темiр құрсаулы қамаудағы жандардың көңiлi алаңдаулы. Салықбай да басқа түскен кез-келген ауыртпалықты көтерiп алуға бар, «Тек, енді кiсi қанын мойныма жүктемесем» екен деп тiлейдi.

	Жолшыбай кезiккен стансаға пойыз тоқтап, сырттағы жандардың дабырласқан, паровоздың ышқынған дауысы естiлдi. Есiк ашылып, қолына шелек алған əскер жерге түстi.

	«Бұл қай станса болды екен?» деген тұтқындар бір-біріне күбiр-күбiр тiл қатысты. «Шу» стансасына келдiк! – деген сөз естiлiп қалды. – Бұдан əрмен темiржол солтүстiкке бұрылады. Бiз мiнген пойыз Сiбiрді бетке алатын болды».

	«Шу» деген сөз Салықбайдың құлағына жылы естiлдi. Созақтың иен даласына жететін өзен арнасы осы маңнан өтетiн болғаны ма? «Иірiп ағар, қара сулы өзенiм! Алыста қалған, кiндiк кескен Терiскейдегі қара орман ел-жұртыма дұғай сəлем айтарсың! Қайта айналып көрудi тағдыр маңдайға жазады ма, жазбайды ма? Хош, есен-сау болып тұр, ерке-сылқым өзенiм!». Көкiрек түкпiрiнде бұйыққан сезiмi бой көтерiп, жанарынан ұшқын оты жалт еттi. Тұлабойын шарпып өткен əлгі толқын iле басылып, көмейiне өксiк тығылды. Бұрын-сонды Сiбiрдiң аты таныс. Ауылдағының зəре-құтын қашырған итжеккен жер – сол Сiбiр. Басының азаттығы мен ерiк-жiгерi жоқ пенденi тағдыр қайда айдаса да көнбеске шарасы жоқ екен.

	– Қазақстандағы темiржол күретамырының бəрi Ресей жерiне барып тiреледi. Мəскеу содан қорек алып, қанымызды сорып жатыр! – дедi Қалмұрат.

	Тұтқындар əңгімеге құлақ түрдi.

	– Қылмысты өз жерiмiзде жасадық екен, неге Ресей заңымен жауапқа тартады? Кесiмдi жазаны Қазақстанда жүрiп-ақ өтесек болмайды ма? – деп тұтқынның бірі сауал қойды.

	Қалмұрат оған байыппен жауап бердi:

	– Кеңес өкiметi барлық ұлттық республикаларды ашса алақанында, жұмса жұдырығында ұстап, əлемдегi ең күштi мемлекетке айналып отыр. Егер қылмысты Ресей жерiнде жасасаң да, кесiмдi жазаңды Қазақстанда, не Өзбекстанда өтеуiң мүмкін.

	Шымкенттегi зауытта жұмыс iстеп, жазаға тартылып, сот үкiмiн арқалап келе жатқан Қалмұраттың көзi ашық, көкiрегi ояу, көп жайттан хабары бар. Оқығанның аты оқыған, көкейдегi түйткiлдiң түйiнiн шешiп тарқатып, ұғынықты етiп, түсiндiрiп бередi.

	– Бiздiң жерiмiз бен өрiсiмiз бөлек болғанымен, Мəскеуге қарап, күйiс қайырамыз! – деген сөзіне тұтқындар жамырай күлісті.

	Пойыз деген күндiз-түнi тынымсыз жүретiн көлiк екен. Солтүстiкке бет бұрып алып, жер апшысын қуырып, сартылдап жүрдi де отырды. Үлкен стансаға тоқтағанда вагон iшiне қозғалыс ендi. Тұтқындардың жиналуына бұйрық берiлдi. Қарулы əскердің дауысы өктем шығады. Вагонның сыртқы есiгi ашылып, тұтқындар төбесi жабық машинаға ауыстырылды. Станса төңiрегiнде қызыл шəпкiлi мен мылтық кезенген əскер қаптап жүр. Қарғыбауынан жетекке алған иттер де шабаланып үрiп, төңiректi азан-қазан етедi. Тiзiлген төңкерме машина тұтқындарды сыңсыған орман iшiне қарай алып жүрдi. Сонау Қазақстанның шалғайындағы Созақтан Сiбiрдiң ит тұмсығы батпайтын орманды – Байкал өңiрiне Салықбай мерген осылай табан тiредi. Отызыншы жылдары қауырт басталған алғашқы бесжылдықтың екпiндi құрылысы саналатын «Беломор Байкал» каналының қара жұмысына сан мыңдаған тұтқынның қатарында Салықбай мерген де жегiлдi. Кеңес одағының түкпiр-түкпiрiнен сот кесiмiн арқалап келген əртүрлі ұлт өкiлi кезенген мылтық қарауылында қолына қайла мен күрек алды.

	Сыңсыған орман iшiндегi атшаптырым алаңды темiр шарбақпен биiк етiп, қоршап тастаған. Қоршауды жағалай биiк тұғырдан күндiз-түнi қарулы əскер күзетеді. Тұтқындар жабылып жүрiп, атасы тегiн ағашты кесiп, əуелi бөлек-бөлек барак-баспана тұрғызды. Жатақ еденiнен бастап, қабырғасы мен төбесiне дейiн түгел ағаш. Шатырын қара қағазбен жауып, жауын-шашын өтпейтiн еттi. Ағаштан ою оятын небiр ұста балташы осы жерден кезiктi. Жуан бөрененi ұзына бойы қырлап шауып, теп-тегiс етiп, екi басының ойығын бiрбiрiне қиыстырып, қабырғасын ағаштан өрген ұсталар барак iшiндегi жатын орынды да жасап шықты. Орталық штап, қарулы əскер казармасы, асхана, қосымша жайдың бəрiн бiтiрген тұтқындар келесi кезекте қолына қайла, күрек алып, жер қазуға кiрiстi. Тұтаса өскен биiк қарағай мен самырсынды түбiнен кесiп құлатып, бұтағын шауып, сидамдап алып, бөлек-бөлек жинады. Кесiлген ағаштың жерге сiңген тамырын тоңнан аршып алу оңайға соқпады. Ұзақ жыл тереңге бойлап кеткен арбиған тамырын қопарып алу үшiн киiз үй орнындай терең шұңқыр қазуға тура келдi. Осылайша əрбiр ағаш орнын тазалап, одан əрi тағы үңгiп қазып, канал табаны бiртiндеп орман iшiне сұғына берді. Қаратопырақты жер қыртысын кiсiбойы қазғанда табанынан сылқылдаған су шығады. Керзi етiкке жабысқан балшық салмағы зiл тартады. Мықшыңдаған тұтқындар қазылған жердiң топырағын тəшкiге салып, тақтай бойымен жоғарыға шығарады. Құмырысқадай қаптаған қарақұрым тұтқын ит тұмсығы батпайтын жынысты орманды таспадай тiлiп, iшкерiлеп барады. Ауыр қара жұмысты атқаруға тұтқындардың денсаулығы жарайды ма, жарамайды ма, онымен шаруасы жоқ. Қарулы əскер таңертең қойша шұбыртып айдап келiп, сор пейнетке салады. Жұмыс соңында қазылған ор ішінде қалып қоятын тұтқындар да бар. Қарулы күзет өлiгiн тұтқындардың өзi не көмдiрiп, бетiн жасырып кетедi. «Осында алып келген тұтқындардың жазасы ауыр. Мəскеудегiлер маңызды құрылысты барынша қысқа мерзiмде аяқтау үшiн адам күшiн тоғытып жатыр. Адам түгiлi ит байласа тұрмайтын мынандай батпақ жерге кiм өз еркiмен келе қойсын? «Кеңес өкiметiне адам өмiрiнен көрi мына каналдың ертерек бiткенi керек» деген сөздi құлағы шалды. Күнделiктi қатарға iлесуге жарамай қалғанды көрген тұтқындардың зəре-құты қашады. Көпшiлiгi бас амандығын ойлап, өзiн iштей қайрап жүр. Адам баласынан итжанды жаратылыс жоқ па деп ойлайды. Көпшiлiгi ауыр жұмысқа қатқан қайыстай көндігіп алған.

	Көктемнiң алғашқы айынан жауын-шашын басталды. Қою қара бұлт көкті торлап, ақ жауын күндiз-түнi төпелеп тұрды. Жер-көктiң бəрi аяқ алып жүргiсiз, сылқылдаған су. Канал мен жатақ арасына тақтайдан жол төселген. Тұтқындар жұмысқа сол жалғызаяқ жолмен шұбап барып қайтады. Канал орманға ішкерілеген сайын қатынайтын жол қашықтап барады. Ит тұмсығы батпайтын ну орман тұтасқан ағаш, көкке өрлеген биiк самырсынның төменгi бұтақтары тiрi жан өткiзбейдi. Əрбiр ағаштың балақтағы бұтағын кісі бойы балтамен шауып түсiрген соң түбiнен аралап құлатады. Салықбай Мойынқұмдағы тұтаса өскен сексеуiл орманын еске алды. Шөл далада тереңге тамыр жайып, аттылы кiсi көрiнбейтiн дiңгегi түйе белiндей жiгерлi, биiк сексеуiл əр күзде бұтағынан дəн шашып, жас шыбық қылтиып шығып, жынысты орман сусыма құмды шырмауықтай құрсаулап, ұстап тұрады. Сол Мойынқұмдағы биiк сексеуiл мына сыңсыған орман iшiн жерсiнбес едi. Көкпен таласқан самырсын мен қарағайлар да Мойынқұмға тамыр жая қоймас. Ал, итжанды адам бөгде жердi жерсiнiп жүр. Самырсын исi бұрқырап, көкiрегiн ашытады. Орманды жерде туыпөскендер самырсын исiнен күш-қуат алады. Көктемде гүлiн төккенде сексеуiл де жұпар иiс шығаратын. Балта жүзiн сыртқа тебетiн тарамыс сексеуiлдiң томарын томарға ұрып, морт сындырғаны да есiнде. Сол сексеуiл сияқты сырттан келген кiрме жандар жергiлiктi халықты бiр-бiрiне салып қойып, тоз-тозын шығарды. Айрандай ұйыған елдiң шырқын бұзған да сол жергiлiктi шолақ белсендiлер. Момын елдi бауыр басқан атажұртынан бездiрдi. Қаратау асып, Өзбекстан, Тəжiкстан, Қырғызстанда кiсi есiгiне жалданып, бас сауғалап жүрген бейкүнə халықтың оққа байланып, ажал құшқаны мен итжеккенге жер аударылғанының обал-сауабы солардың мойнында. Кiндiк қаны тамған туған жерден жырақта жүрсе де Салықбайдың жүрегi ел деп соғады. Өткен күндi еске алса, тұлабойы қызынады. Толассыз жауған ақ жауын астында үстi-басы сəмiлтiр-сəмiлтiр су болып жүрiп, қара жер қыртысын ақтарып, мылтық қарауылында құмырысқа тiршiлiк кешкен мына бейбақ жанның əрқайсысының кеудесiнде маздап жанған үмiті бар. Пұшайман болған шерменде жандар ертеңгi күннен жылт еткен жақсылық күтедi. Осындағы тұтқын орыстың: «Адамның арманы өзiнен кейiн өледi» деген сөзiн естiдi. Сол бойын жылытқан қиял мен қол жетпес арман жетегiнде жүрiп, талай жанның өмiрi үзiлiп кетiп жатыр. Тырбанып, жер қазып жүргенде əлдəрменi кетiп, шалшық суға тұмсығымен жер сүзе құлайды. Қасындағы серiгiнiң қолдан келер қайраңы – қолтығынан демеп, жар жиегiне арқасынан сүйеп, отырғызып қояды. Азкем тыныстап алып, өз-өзiн күштеп, орнынан тұрып кететiні бар. Өкпесiн соғып, қорылдап үн шығарып, көзi бақырайған күйi жантəсiлiм еткен тұтқынның аяғынан сүйреген əскер аулаққа алып кетеді. Қоян-қолтық қатар жүрiп, жөн сұрасып, таныс-бiлiс болған жаннан көз жазып қалу түкке тұрмайды. Денi сау, делбезесi бүтiн, қара жұмысқа мықты дегеннiң өзi морт кетiп, қисайып қалып жатыр.

	Күнделiктi сор бейнетке белшеден батып жүрiп, жаздың қалай өте шыққанын аңғармады. Күз өтiп, шелектеп жауған ақ жауын соңы қарға ұласты. Қалың орман ақ көрпесiн жамылып, мүлгiп шыға келдi. Орманда бұйығы тiршiлiк кешкен аңдардың тынышын алған канал қазу кiдiрiссiз жүрiп жатыр. Əуелi қар күрелiп, ағаш бұтағы оталып, қара жер тоңын жiбiту үшiн от жағылады. Мол ағашты аяусыз жағып, аязды күнде бой жылытудың өзi қара жұмыстағыларға əжептəуiр демеу. Құшақ жетпейтiн биiк самырсын мен қарағайды түбiнен аралап құлатып, өзегiне май құйып, өртеу əдiсi қолданады. Сұйық май жуан дiңгек тамырына сіңіп, тұтанған от көпке дейiн өшпейдi. Толық жанып бiтiп, күлге айналғанда төңiрегiнiң тоңы ерiген өзекшенi кеулеп қазу жеңiл соғады.

	Сыңсыған орман iшiнен күн көзi көрiнбейдi. Қыстың қамшының сабындай қысқа күнi жантайып атып, жантайып бататын болған. Осы қысқа күн канал қазушылар үшiн қолайлы болып тұр. Таң атысымен ерте жұмысқа салған тұтқындарды iңiр үйiрiле керi алып қайтады. Қараңғыда қалса тұтқындар орманға қашып кетер деп қауiптенгендiктен, кеш түсе құрал-сайманын жиыстырып, мылтық кезенген əскер алдына салып, жатаққа қарай айдайды. Кешкi асын iшiп, барактағы төсектерiне келiп, жата-жата кетедi. Ұзына бойы барак ішіндегі ұстында əр жерден шам қызарып, жанып тұрады. Темiр пешке түнге қарай от жағылады. Күндiз өкпесiн суық шалған тұтқындар түн баласына тынымсыз күрк-күрк жөтелiп шығады. Күнұзын аяз сорып, жылы жерге келiп жатқан тұтқындардың таңертеңгiлiкте ұйқысынан оянбай қалатыны да бар. Босаған орын жаңадан келген тұтқынмен толығып жатады. Салықбай орын ауыстырып жүрiп, темiр пешке жақын Қалмұраттың қасына жайғасты. Серiгi қара жұмысқа қайыстай қатып, əбден көндiгiп алған. Алғашқы көргендей емес, салбыраған бұғағы мен бұлтиған қарны тартылып, жiптiктей болған.

	– Шымкенттен осында алып келген, вагон толы жанның қаншасының о дүниелiк болғанын бiлемiсiң? – деп сауал қойды.

	– Ол жағына мəн бермеген екенмiн! – дедi Салықбай.

	– Вагондағы бөлек-бөлек шарбақта жетпiске жуық жан болатын. Солардан қазiргi кезде қырықтан асар-аспасы қалтқұлт етiп, тiрi жүр! – деген Қалмұраттың сөзiне ойланып қалды.

	Каналды кеулей қазған тұтқындар орманға қарай iшкерiлеп барады. Орманның кейбiр тұсында аладақ-аладақ ашық алаңқайлар кездеседi. Тiзе бойы жер қазғанда қайланың жүзi сандық тасқа, шөгiп жатқан түйедей-түйедей шомбал тастарға соғылады. Сандық тастың айналасын жалаңаштап қазып, арқанмен шандып байлап, жабыла тартып, сыртқа шығарып тастайды. Шомбал тастың үлкенін орнынан қозғау оңайға соқпайды. Жарықшағына темiр сына қағып, ауыр балғамен ұрып, ұсақтап барып орнын тазалайды. Жер астының тау жынысы қалыңдаған сайын жұмыс қарқыны баяулай берді. Жұмыс орны жатақтан ұзап кеткелi түскi асты жеткiзiп беретiн болған. Ауыр жұмыстағылар төбесiн қалқан етiп, тақтаймен жапқан бастырма астында тамақ iшедi.

	Канал құрылысының басшылары тұтқындардың басын құрап, жиын өткiздi. Бес-алтауы кезектесiп сөз сөйледi. Қайқайсысы да алдын-ала келiсiп алғандай, кейiнгi кезде жұмыс қарқынының төмендеп кеткенiн айтып, байбалам салды. Канал құрылысы басталған күз айында, тiптi, одан кейiнгi қыстың қақаған аязды күндерiнде еңбек өнiмдiлiгi жоғары болған. Өткен айда қазылуға тиiстi жердiң тең жартысынан астамы ғана орындалған. Жұмыс қарқыны осылайша төмендей берсе, тəулiктiк еңбек уақытын екi сағатқа созуға тура келедi. Ертеңнен бастап бригада арасындағы еңбек бəсекелестiгiн, жарыс қарқынын арттыру керек. Күндiк еңбек нормасын орындамағандар бұдан былай кесiмдi жазасын қатаң тəртiптегi түрмеде өтейтін болады. Əсiресе, бас инженердiң даусы қатты шықты:

	– Бұл канал құрылысының партия он жетiншi съезi бекiткен алғашқы бесжылдықтың халық шаруашылық маңызы зор екпiндi құрылысы екенiн естен шығармайық! Бүкiл ел, барша халық болып, көз тiгiп отырған Балтық теңiзi мен Ақ теңiздi жалғайтын су тасымалы – канал құрылысын кiдiртуге болмайды. Кемеңгер көсемiмiз, дана басшымыз Сталин жолдастың сiздер мен бiздерге үлкен кешiрiммен қарап, екiншi өмiр сыйлағанын есте мықтап ұстайық! Елiмiз үшiн маңызы үлкен екпiндi құрылыс тағдырын социалистiк қоғамнан шеттетiлгендер мен азғындалғандар, ауыр қылмыс жасағандар мен «халық жауларының» еңбекпен түзеу колониясында өздерiн көрсетiп, толыққанды кеңес азаматы ретiнде ақталып шығуына мүмкiндiк берген кеңшілігін, сiздер мен бiздер, жете сезiнiп отырған жоқпыз. Бұл ешбiр кешiрiммен қарап, төзуге жатпайтын жағдай!

	Сiркiреген ақ жауын астында иiн тiрескен тұтқындарда үн жоқ, мүлгiп қана тыңдайды. «Канал табаны тасқа тiрелдi. Тас оюдан тауымыз шағылып, алақанымыз күлдіреп қалды. Жұмысымыз өнбей жатыр. Тамақты да тойып iшпеймiз. Ауыр қара жұмысқа бұдан əрi күш-қуатымыз жетер емес» деген сөздi əрбiр тұтқын iштей қайталап, сыртқа шығаруға батылы жетпей тұрды.

	Қасындағы Қалмұратқа көз қырын салған Салықбай:

	– Бiз болса да ұзақ жылға кесiлген қылмыскерміз. Ана кісінің: «Сiздер мен бiздер» деп өзiн қосқаны несi? – деп сұрады.

	– Сол көсемсiнiп, шешенсiнiп, сөйлеп тұрған бастықтар да қылмыскер. Кеңес өкiметiнiң саясатына қарсы шыққан құлақтардың, бай-манап пен феодалдардың тұқымы. Социалистiк шаруашылықтың нағыз зиянкестерi, жасаған қылмысына қарай ұзақ жылға кесiлгендер. Құрылыс жұмысының бiлiктi маманы болғандықтан осындағы жұмысқа жегiлгендер. Жоғарыдағылар: «Жұмыс жүрмей жатыр» деп оларды қысады, олар келiп бiздi қысады. Олар үшiн бiздiң жер басып, тiрi жүргенiмiздiң құны көк тиын! Қалайда жұмысты алға бастыру керек. Жоғарыдан жылы сөз естуi керек! – деп жауап бердi Қалмұрат.

	Оның сөзiне қарағанда, өздерi сияқты кеңес өкiметiнiң саясатына қарсы шыққан аса қауiптi саяси тұтқындар ғана емес, ұры-қары, нашақор мен кiсi өлтiрген, əйел зорлаған – нешеме қылмыс түрiн жасап, əртүрлi мерзiмге кесiлгеннiң бəрiн осында тоғытып айдап келiп, ауыр қара жұмысқа салған. Өмiрде ешқандай қақпай көрмей, бетiмен еркiн өскен небiр содыр-сотқарлар осында келгенде темiрдей қатаң тəртiпке ерiксiз көндiгiп, мүсəпiр халге түседі. Өткендегi емiн-еркiн бұла күндері көзден бұлбұл ұшып, пұшайман жеп, қалайда аман қалудың қамымен дүрмекке қосылып жүр. Алғашқыда бұлталақтап, қиқар мiнез көрсеткендi тұтқындардың өздерi-ақ қыспаққа алып, жiптiктей етiп, тезге салады. Толассыз жауған ақ жауын астында тұтқындарды аяғынан тiк тұрғызып қойып, жалаң сөзбен төпелеп, сағын сындырып, мөлтеңдетiп алу да қатаң шараның бiрi болса керек.

	– Ана Бористi көрдiң бе? – дедi Қалмұрат канал қазушыларға айқайшы болып жүрген орысты нұсқап. – Ұрлық-қарлық жасағаны үшiн төрт рет сотты болған. Мiне, ендi ауыр қылмысын еңбекпен түзеу колониясында өтеп жүр. Тұтқындар арасындағы көңiл-күй мен ахуалды басшыларға жеткiзiп тұрады. Оның көзiнше бiр елi аузыңа екi елi қақпақ қоятын бол! Ана десятник Павель де мемлекет қазынасына бiрнеше мəрте қол сұққаны үшiн қылмысты болып, осында бiздiң арамызда жүр. Бригада жiгiттерiн тепкiлеп жүрiп жұмыс iстетiп, айлық еңбек нормасын асыра орындағаны үшiн басшылардың мақтауына iлiнген.

	Қалмұрат екеуi бүгiн жатаққа кезекшi болды. Таңертең тұтқындар орындарынан тұрып кетiп, жатақ iшi бос қалды. Олар төсек-орынды ретке келтiрiп, едендi сыпырып, жуып шықты. Пештiң күлiн алып, тазалады. Сырттағы бөренелердi аралап, ұсақтап жарып, түнемеге жағатын ағашты пеш түбiне жиып қойды. Шелекпен су тасып əкелiп, үлкен бөшкелердi толтырды. Қайламен жер қазғаннан мұндағы жұмыс көп жеңiл. Жылы жерде тынығып қалды. Түскi тамақтан кейiн дамылдап отырғанда жатаққа əскер киiмiндегi екі жiгiт келiп, Қалмұратты алдарына салып алып кеттi. «Сенi штапқа шақырып жатыр» деген сөзден басқа жарытып ештеңе айтпады. Жалғыздан-жалғыз қалған Салықбай дегбiрсiзденiп, серiгiн күтiп жүрдi. Штаптағылардың тұтқынды бостанбосқа шақырмасы белгiлi. Соңынан сөз ерiп, күдiк iлесетiндей, Қалмұраттың бүлдiрiп қойған ештеңесi жоқ сияқты. Дүдəмал оймен жүргенде Қалмұратты екі əскер алдына салып, қайта айдап келе жатты. Келген бетте қабырғадағы iлулi киiмiн қапшығына салып, қажеттi затын жиыстыра бастады. Төсегiн бүктеп жатып:

	– Штаптағы жұмысқа баратын болдым. Кеңсеге қағаз толтыратын писарь керек екен. Сау болып тұр! Сəтiн салса жолығармыз! – деп қысқа ғана тiл қатты.

	Төсегiн көтерiп, əскердің алдына түсiп, кетiп бара жатқанда күдiкпен қарады.

	Канал қазуға қосымша күш келдi. Əр жақтан басы құралған өзге ұлт өкiлдерi жатақтағы бос орынды толықтырып жатты. Араларында ересек кiсiлер мен жас шамасы қатарлас соңғы келгендердiң денелерi iрi, науша, өңшең апайтөс жігіттер Балтық бойынан екен. Бiр əулеттің адамындай сырт тұлғасы келiстi болғанынмен, алғашқыда ауыр қара жұмыстан тез шағылып қалды. Алақаны ойылып, иықтары сол болып, алқынып отыра бергенде, қару асынған əскер жекiп ұрсып, орнынан тұрғызып жiбередi. Көп болып тырбанып, жер қазу iсiнiң өнбей жатқанына көзi жеткен басшылар ауыр техника əкеле бастады. Сақылдай оталған дизельдi мотордан қуат алған жер үңгитiн бұрғылардың дыбысы əр тұстан шығып жатты. Қазылған ор iшiндегi шамбал тасты троспен орап, шынжыр табанды трактормен жағаға сүйреп, шығарып тастағанда канал табанының босаған топырағын құмырысқадай қаптаған тұтқындар жабылып, тазалауға кiрiседi. Үйдей-үйдей тастарды жарылғышпен қопарған дүмпуге де құлақтары үйрендi. Жоғарыдағылар канал жұмысын жеделдетудi шындап қолға алса керек, жұмыс ширақ жүрiп кеттi. Жер қазған Салықбай жұмыс арасында Өзбекстаннан келген Насыролламен танысты. Алатопы мен шапанға үйренген Насыролла ұйпаланған құлақшынды қиқайта киiп, күпəйкесiнiң түймесiн ағытып қояды. Тағдырдың айдауымен сонау Хорезмнен келiп, жер қазып жүргенiне қапалы.

	– Бұл жерге не бүлдiрiп келдiң? – деп сұрады одан Салықбай.

	– О, ака, түйеге өрiк-мейiз, жаңғақ, миуа-жемiстiң неше түрiн артып, алыс қалаларға жеткiзiп саттым. Сенiң Созағыңды да басып өтiп, Атбасардың базарына ям барғанмын. Ошылай саудамен айналысып жүргенiмдi, табыс тауып, бала-шаға асырап, ел қатарлы харекет еткенiмдi қыстақтағы қоңсыларым көре алмады. «Шет жермен байланысады, шпаналық жасайды, сөз тасиды» деп жала жауып, жауапқа тарттырып жiбердi! – дедi Насыролла.

	– Иə, болар iс болды, бояуы сiңдi. Ендi шекең қанша тырысқанымен, ештеңе өнбейдi. Бел ауырып, балтыр сыздайтын қара жұмысқа көндiгуге тура келедi! – дедi Салықбай тоқтам айтып.

	– Қара жұмысқа шекем тырысып жүрген жоқ. Бiр салым көкнəр болса, самауырынның ыстық шайынан қанып iшiп алсам, мына каналыңның қыртысын өзiм-ақ қопарып тастар едiм!

	Салықбай езу тартып күлдi.

	– Құдай сəтiн салса, бұл азаптан құтылып, Хорезмге аман-есен оралғанда əйелiңнiң қасында жантайып жатып, көкнəрдiң уытына балқып, көк шайды қанып iшетiн боласың!

	– Ондай заман қайда, ака!? Ол күнге жетемiз бе, жетпеймiз бе? – деп Насыролла басын шайқады.

	Кешкiлiк мезгілде жатаққа келе жатқан Салықбай сонадайдан Қалмұратты байқап қалып, дауыстап тоқтатты. Үстiндегi киiмi тұтқындыкi болғанмен, мақталы күпəйкешалбары, басындағы құлақшыны жаңарып қалыпты. Етiгiн қара маймен майлап, жылтыратып алған. Сақал-мұртын қырып, бет-əлпетiнiң реңi кiрiп, жылы кеңседе қызмет iстейтiн жанның кейпiн танытты. Екеуi төс қағыстырып, шұрқырасып табысты.

	– Өзiң көрiнбей кеттiң ғой!? Қызметi өскен адам өстедi ме екен? – дедi Салықбай əзiлдеген болып.

	– Несiн сұрайсың? Таңертеңнен кешке дейiн қағаз кемiруден қол босамайды. «Көркем əрi сауатты жазады екенсiң» деп, барлық қағазды алдыма үйiп бердi. Бұрын-сонды шалашарпы, сауатсыз толтырылған қағазды да қайтадан жаңалап, жаздырып жатыр.

	– Соншалықты тынбай, не жаза бересiң?

	– Ол жағын сұрамай-ақ қой! Сен өзiң қағаз жазуға қалайсың? – деп Қалмұрат қарсы сауал қойды.

	– Бала кезiмде молдадан ескiше хат танығанмын.

	– Сенiң ол терiс жазуың кеңсеге жарамайды. Жаңаша сауатың болғанда, кеңсеге алдыруға əрекет етіп көрер едiм. Штаптағылардың сенiмiне аздап кiре бастаған сияқтымын.

	Салықбай досының ниетiне риза болып қалды.

	– Сен одан да сол төте жазуыңмен амандығыңды бiлдiрiп, ауылыңа хат жаз!

	Салықбай оның бетіне таңырқай қарады.

	– Ауылға жазған хатты қалай жөнелтпекпiн?

	– Ол жағынан қам жеме! Хаттың сыртына адресiн өзiм жазып, поштаға салып жiберемiн. Тұрған колхозың қалай аталатын едi?

	«Осы шынымен айтып тұр ма?» дегендей Қалмұратқа байыптап, көз салды. Ол қойнынан көк дəптер мен қалам тұқылын алып, ұсынды да, асығыс жүрiп кеттi.

	Сонау шалғай жер түбiнде қалған ауылына өзiнiң тiрi екенiн бiлдiрiп, хат жазу ойында жүрген шаруа едi. Қасындағылардан шетқақпайлап сұрағанда, жазылған хаттың мұқият тексеруден өтетiнiн, көпшiлiгiнiң жөнелтiлмей қалып қоятынын, кейбiрiнiң тұтқындардың басына сор болып жабысқанын естiп, сақтанып жүрушi едi. Қалмұраттың əңгiмесiнен кейiн iштей булығып, сартап болған ойының көбесi сөгiлді. Көзден таса, көңiлден жырақ кiндiк қаны тамған ауылы көз алдында көлбеңдеп, бей-жай күй кештi. Тақтай төсекте жатып, iшкi жандүниесiнде бас көтерген шым-шытырық ой шырмауынан арыла алмай қойды. Қойнынан көк дəптердi алып, сыртқы қабын бүктеп, ақ қағазға ұзақ телмiрдi. Ауылдағы ет-жақын жандарға арнап, қағазға түсiрсем деген сөзi мүлде көп, көк дəптерге сыймайтын болып көрiнген. Ауылдан кеткелi басынан өткерген тəперiшiнiң өзi бiр кiтап болар едi-ау! Көңiлi алабұртып, ұстындағы шегеге iлiнген фонарь жарығы түскен тақтай орындыққа жайғасты. Қалам ұшын тiлiне тигiзiп, ойланып отыр. Хатты кiмге арнап жазады? Əулеттегi бас көтерер еркек кiндiк атаулыны бүлiншiлiк көк шалғындай отап кеткен. Соңынан ілескен Бекболаттың балаң бейнесi, ақырғы сəтте қабағын кiреуке шалып, жарақатын ауырсынғаны көз алдына келдi. Бір шүйкебаспен бас құрап, соңынан ұрпақ қалдыруды оған тағдыр жазбады. Одан кейiнгi əулетке қарасты шаңырақта улап-шулап қалғаны қатын-қалаш, балашаға. Көрiнген таудың алыстығы жоқ, кейiнгi балалар да өсiп қалған болар. Одан соң ойына оралғаны – өмiрлiк қосағы Ұлбала болды. Дəмдi етiп дайындайтын кеспе көжесiн еске алды. «Құдай қосқан жарым Ұлбала» деп бастап жазды да ойланып қалды. Алдыңғы сөздердi сызып тастап, дəптердiң жаңа бетiне əйелiнiң атын ғана қалдырды. Ауылдағы өзiне жақын жандардың есiмiн тiзiп жазып, амандығын сұрағалы оқталды да, жақын-туыстың қайсысының өлi, қайсысының тiрi екенiнiң дерегiн бiлмей, қайта мүдiрдi. «Ұлбала! Ауылаймақ, ағайын-туыс аман-есен бе?» деп жазып тоқтады. Көңiлiнде сартап болып, сарғайған сағыныштан жазатын сөздерi көп сияқты көрiнгенмен, ақ қағаздың бетiне маржандай тiзiп түсiруге келгенде мардымды сөз таппай қиналды. Бəрiнен бұрын өзiнiң аман-сау жер басып жүргенiн жеткiзгiсi келдi. Хат жазудың мақсаты – аман-саулықты бiлдiру емес пе? Қолына қалам алып, алғаш хат жазарда ойы шашырап, тиянақ таппай қойды.

	«Мен де аман-есенмiн. Ауылдан айдалып кеткеннен Шымкентте он жылға кесiп, Сiбiрге жер аударды. Пойызбен ұзақ күн жүрiп, Карелия жерiндегi Беломор-Балтық каналының құрылысына əкелiп салды. Қазiргi кезде канал қазу жұмысын атқарып жатырмыз. Ауылдағылар «итжеккен жер» деп атайтын Сiбiрдiң қара жұмысына да əбден көндiгiп алдық. Қарнымыз тоқ, киiмiмiз бүтiн. Екi қыс, екi жаз əнi-мiнi дегенше өте шықты. Қалған кесiмдi мерзiмдi өтеп, өздерiңмен амандықпен көрiсудi жазсын. Менiң мекентұрағым...» деп соңына қолын қойған болды. Көк дəптердiң парағын жыртып, төрт бүктеп, төсқалтасына салып қойды. Көптен ойында жүрген шаруаны бiтiрiп тастағанға көңiлi жайланып, орнына келiп, жатып қалды.

	Ертеңiне жұмыстан қайтқанда қойнына сақтап жүрген бүктеулi парақты Қалмұратқа табыс еттi. Жолдасының қолына тисе, ауылға жететiнiне сенiмдi едi. Арада ай өткенде Қалмұратқа жолығып, хатының дерегiн сұрады.

	– Хатыңның баратын адресiн жазып, пошташыға пысықтап айтып, берiп жiбергенмiн. Бұл жақтан Созаққа хаттың қанша уақытта жететiнiн бiлемiсiң? – деп Қалмұрат жағдайды түсiндiрген болды.

	Төзiмiн тауысқан жауап хат та келiп жеттi-ау, əйтеуiр! Жатаққа күлiмдеп келген Қалмұрат қойнынан үшбұрышты хат шығарды. Хат Ұлбаладан келген екен. Мектепте оқып жүрген Үсенбайдың ұлы Жақайға жаздырыпты. Көк сиямен əрiптердi сойдақ-сойдақ, iрi етiп жазыпты. Салықбайдың хатын алғанда, əлдеқашан өлдiге санап, құран бағыштап жүрген ағайын-туыс қуанып, мəз-майрам болып қалыпты. Бiр-бiрiне хабар жiберiп, сүйiншi сұрағандар да бар көрiнедi. Тек милиция қызметкерi, туыстары Əбсадық бұл хабарды естiгенде:

	«Ойпырмай, ол тiрi ме едi?» деп тiксiнiп қалыпты. Бұл сөздi Жақайдың өзi қосып жiберген болу керек. Өйткенi, Ұлбала қайнағасының атын атап көрген емес. Əулетке қарасты бiраз үй Шолаққорған төңiрегiндегi «Жеткiншекке» қоныстанып, бас құрапты. Шаңырақтың түтiнiн өшiрмеуге бел буған жесiр əйел, жетiм бала, кемпiр-шал қауымдасып, тiршiлiк етiп жатыр екен. Өлгеннiң соңынан өлмек жоқ, тiрi жан тiршiлiгiн жасайды. Атың өшкiр бүлiншiлiк қара ормандай тұтасып, ынтымақ-бiрлiгi жарасқан ағайынның тоз-тозын шығарып жiбердi емес пе? Өртеңге шыққан жас құрақтай кейiнгi жас балалар құлпырып өсiп келедi. Көңiл алдарқатар ермегi жоқ, қу тiзесiн құшақтап отырған, табалдырығынан оң аяғымен аттаған шаңырағына деген Ұлбаланың адалдығына риза болып, сүйсiнiп қалды. Осы кезге дейiн құдай қосқанқосағының жер басып, тiрi жүргенiн жүрегi сездiрген сияқты. Кешегi бүлiншiлiктен кейiн Қаратау асып, Түркiстанның төңiрегiне қоныс аударған төркiнiн сағалап жүргенде жақсылық хабар келiп қалатындай көрiнiп, Созақтағы мергеннiң ағайынтуысына барғыштап жүріп, сонда тұрақтап қалыпты. Əлi күнге күйеуiнен күдерiн үзбей жүрген Ұлбаланың төзiмдiлiгi мен адалдығына риза болған ағайын жатсынбай бауырына тартқан. Кешегi аяғын апыл-тапыл басқан Жақай баланың əрiп танып, хат жазуға жарағанына сырттай қуанды. Қу жоқшылық, жетiмдiк қаршадай баланы да ерте есейтіпті.

	Жатақтағылар қалың ұйқыға кiрiскенде жалғыз өзi ояу жатты. Бiр жапырақ ақ қағазды шамның күңгiрт жары ғына тосып, қайта-қайта оқып, кеудесiне басын қойды. Тұлабойына бұрын-соңды байқалмаған шуақ дарып, күшқайраты артқандай болды. Қараңғылық тұмшалаған меңiреу дүниенiң көбесiн сөгер жарық күннiң шапақ шашуын күтiп жатты. Таң алдында ғана көзi ұйқыға iлiнсе де елмен бiрге орнынан қунақ тұрды. Сол күнi жұмысты жапырып iстедi. Сандық тасты үлкен балғамен жабылып, ұсақтап жатқандарға: «Былай тұрыңдар!» деп бүйiрiндегi жарыққа қолын салып жiберiп, төңкеріп тастады.

	– Ой, ака, белiңдi ауыртасың! – деген Насыролланың ескертуiне құлақ аспастан, шомбал тасты иығымен итере бастады.

	– Бүгiн саған екi адамның тамағын беру керек! – дедi сырттай бақылап тұрған қарулы əскер.

	– Əгарəки, бұл қазақ етке тойып, қымыз-қымыран iшiп алса, екі адамның жұмысын беймарал атқарып кете бередi! – дедi Насыролла.

	– Сен өзiң ет қосып, сəбiз тураған, шашпалауыңды аңсап жүрсiң-ау? – дедi əскер жiгiт оған.

	– Ертеде бiздiң қыстақтағы аштықтан өзегi талған өзбектер жиналып отырғанда, арадан бiреуi: «Əттең, ет пен күрiш жоқ. Пiсте май мен сəбiз болса, дəмi тiл үйiрген шашпалау дайындап берер едiм» деген екен.

	– Өзбекстан мен Қазақстанның арасы тиiп тұр. Егер мына Салықбай ака екеумiздi аулымызға жiберiп алсаңдар, қой мен қап-қап күрiшті вагонға толтырып, алып қайтар едiк.

	– Сен өзбектiң есiл-дертiң тамақ болмай, алдыңдағы жұмысыңды iсте! – деп қарулы əскер дауысын көтердi.

	Соңғы кезде ішер астан маза кеткенін тұспалдап айтқанын сезген əскер сөзін жақтырмады. «Атқарғанымыз ауыр қара жұмыс. Қорегіміздің қуаты жоқ» деп айтуға қаймығады.

	Тұтқындар шомбал тасты жабылып, жоғарыға қоңызша домалатып барады.

	Таңертеңгiлiк мезгiлде тұтқындар жұмысқа жиналып жатқанда Қалмұрат соңынан екi əскер жiгiттi ертiп, жатаққа келдi.

	– Салықбай, бүгiн бiзбен бiрге жүресiң! – дедi Қалмұрат. Жатақтағы тұтқындар қару асынған əскерге, төсек орнын ретке келтiрiп жатқан Салықбайға кезек қарады. Жатаққа қарумен келiп, алдарына салып, айдап кеткендердiң қайта оралғаны некен-саяқ. Олар Салықбайды штапқа алып келдi. Есiк аузында мылтық асынған əскер жасағы тұр. Соңындағы мылтық кезенген жiгiттер сыртта қалып, iшке Қалмұрат екеуi кiрдi. Кең бөлме iшiнде құрылыс инженерлерi, прорабтар əскер шенiндегі жандармен əңгiме-дүкен құрып отыр.

	Көпшілік назары есiк аузындағы екеуiне ауды.

	– Жазасын өтеушi Салықбай Аралбаев осы кiсi! – дедi Қалмұрат iштегiлерге тiл қатып.

	Көпшiлiктің назары Салықбайға ауды. Өзiне қадалған көзден қаймығып, назарын төмен салды. Төрде отырған майор қолындағы делоның парағын аударыстырып отырып:

	– Сенiң бұл ертiп келгенiң аң ататын емес, адам ататын снайпер ғой. Қаншама жауынгердi жер жастандырып, обалыңа қалған сабаз?

	Сонау жер түбiндегi Созақ пен Шымкентте тергеу кезiнде толтырылған қағаздың мұрты бұзылмастан осында келiптi.

	– Ал, қане, алға түсiп жүр! Сенiң қаншалықты мерген екенiңдi байқап көрейiк! – деген майор орнынан тұрып, есiкке беттегенде өзгелер де соңынан ердi.

	Самырсыны мен қарағайы оталған ашық алаңқайға бастап келген майор жердегі бос бөтелкені алып, əскердің бiрiне бердi. Əлгі жiгiт қолындағы бөтелкенi екi жүз қадамдай жерге алып барып, қарағай түбiрiне қойды. Белiнен тапанша алып, бөтелкенi көздеп атқан майордың оғы нысанаға тимей, жанап өттi. Əскер иғындағы винтовканы алып, Салықбайға ұсынды. Өзге жiгiттер ту сыртынан мылтығын кезенiп тұрды.

	– Ал, қане, қаншалықты мерген екенiңдi көрсет! – дедi майор Салықбайға қарап.

	Созақта жүргенде қолы үйренген винтовканы алған Салықбай көк түстi бөтелкенi қарауылға алып, демін ішіне тартып, аялдап тұрып, шүрiппесiн басып қалды. Қарағай тұқылынан шоршып түскен бөтелкенiң күл-паршасы шықты. Ту сыртынан бақылағандар басын шайқап, таңырқасты. Келесi бос бөтелкенi əлгі жерден едəуiр ұзаққа апарып қойды. Салықбай көз ұшында жылтыраған бөтелкенi мылтық қарауылына iлiндiрiп, шүрiппенi басқанда қылқа мойнынан бөлiнiп, ұшып түстi.

	– Сенен шынында да бiрдеңе шығады екен! – деген майор Салықбайға жылышыраймен қарады.

	Мылтық кезенген əскер қаруын төмен түсiрдi. Қалтасын қарбанған майор топ кiлт алып, Қалмұратқа ұсынды. Адамдап біраз жерге барған Қалмұрат қолындағы кiлттi төмен салбыратып, ұстап тұрды.

	– Нағыз мерген екенiңдi білейiк, ана кiлттiң бауынан атып түсiршi! – дедi майор.

	Салықбай аппақ қардан кiреукеленген көзiн алақан сыртымен уқалап қойды. Бiрде анық, бiрде бұлдырап көрiнген топ кiлттің бауын қарауылға iлiндiрiп, демiн iшiне тартып, қыбыр етпей тұрды. Шаңқ етiп шыққан дауыспен бiрге бауынан үзiлген кiлт қарға шаншылып түстi. Ыстық қорғасын жидiткен баудың ұшы Қалмұраттың қолында қалды. Қызық көрiп, топтанып қарағандар басын шайқап, таңырқасып, Салықбайдың құралайды көзге атқан мергендігіне шүбəсiз сенген едi.

	– Жарайды, мен келiсiм бердiм! Бүгiннен бастап асханаға барсын! – дедi майор Қалмұратқа қарап. – Бірақ, бар жауапкершiлiгi мойныңда боларын есіңнен шығарма!

	Салықбайды алдына салған қарулы топ бөлек алып кеттi. Сол күннен бастап Салықбай асхана жұмысына жегiлдi. Ағаш жарып, су тасыды. Асхананың iшi-сыртын сыпырып, тазалады. Бұл жердегi жұмыс жер қазғаннан жеңiл болғанымен, таң атқаннан ел ұйқыға жатқанша тыным көрмедi. Асханадағылар атын атамай, «Снайпер» дейтiн болды.

	«Снайпер, картошка аршы!», «Снайпер, ыдысты жу! Жуындыны сыртқа төгiп кел!», «Снайпер, пештiң күлiн алып, от жақ!» деген нұсқауға құлағы үйрендi.

	Бiраз күн өткенде Салықбайды жүк машинасының қорабына мiнгiзiп, орманға алып шықты. Қолына кiсен салынып, желкесiнен екi əскер мылтық кезенiп отыр ды. Орманның ағашы селдiр, жалаңқай тұсымен жүрiп, iшкерiлей бердi. Машина доңғалағы омбы қарға малтығып, матор үнi ышқына шығады. Биiк кезеңге көтерiлгенде машинаны қалдырып, одан əрi жаяу кеттi. Етекте селдiр ағаш көрiндi. Жоғарыдан ағаш арасындағы қыбыр еткен қозғалысты аңғаруға болады. Көз ұшынан жайылып жүрген аң шоғыры көрiндi. Сырт нобайы қомақты, сиырға ұқсайтын сияқты. Жолбастаушы лейтенант дүрбi салып тұрып:

	– Əне, көрдiң бе? Төменде бұландар жүр! – дедi.

	Ағаш-ағаштың тасасымен еңiске түскенде сиырдың үлкендiгiндей аңдар сезiк алып, көрiнбей кеттi. Шоқайнашоқайна ағаш арасынан шыққанда ойпаңда жайылып жүрген топ бұланды көзі шалды. Лейтенант бастап, жерге бауырын төсеп жата кеттi. Бұдан жақын таянса, бұландарды үркiтiп алары кəдiк. Серiктерi Салықбайдың қолындағы кiсендi босатып, винтовка ұсынды. Мерген винтовка ұңғысын аңға бұрғанда қару кезенген əскер желкесiнен қарап тұрды. Салықбай мерген винтовкамен бұрын-сонды көрмеген орман мақұлығын ұзақ көздедi.

	– Неге атпайсың? Болсаңшы, ендi!? – деп лейтенант шыдамсыздана бастады.

	Қоңқақ танау iрi денелi бұлан аяғын ырғап басып, əукесi салбыраған серігіне қабаттасқанда шүрiппенi басты. Қарағай басында қонақтаған құзғын-қарға қарқылдай көкке көтерiлiп, орман iшiн азан-қазан еттi. Қос бұлан алға ұмтыла бере, омбы қарға омақаса құлады. Орнынан тұрған біреуі екi-үш адымдап, қайта құлады. Өзге бұландар жан-жаққа шашырай қашты.

	– Жарайсың, снайпер! Екеуiн бiрдей қосақтап құлаттың! – деп лейтенант бастаған əскерлер жүгiре жөнелдi.

	Жалғыз қалған Салықбай орнынан тұрып, үстiнiң қарын қағып, соңдарынан iлестi. Оқ тиген бұландар аяғын баяу шалғылайды. Үлкен бұланның жауырын тұсынан оқ тесiп өтiптi. Қолтық астынан жарақат алған жас бұлан орнынан тұрғалы бөксесiн көтерiп, алға итiнiп, алдыңғы аяғын икемге келтiре алмай, қайта құлап түстi. Белдігінен қанжарын алған лейтенант алқымынан бауыздап жiбердi. Жабылып жүрiп терiсiн сыпырып, iшiн жарып, iшек-қарнын қалдырып, мүшемүше етiп кесiп, қапқа салды. Шошқаны пiспектеп өлтiрiп, етiн отқа қақтап, жеуге дағдыланған серiктерi Салықбайдың əрбiр қимылынан көз алмай, таңырқасып қарайды. Шаруаға бейiм өскен дала қазағының епсектi iсiне тəнтi болып тұр.

	Бұлан етiн машина қорабына салып, келген iздерімен керi қайтты. Қайтар жолда Салықбайдың қолына кiсен салынған жоқ. Əскер жiгiттердiң əңгiмесiн тыңдап, емін-еркiн отырды. Олардың орманнан олжалы оралғанын көрген штаптағы офицерлер мен асханадағы аспаздар қуанды. Топтанып келiп, машинадан түсiрген бұлан етiн көріп кеттi. Аң етiн бөлшектеп шауып жатқан Салықбайдың қасына Николай деген тұтқынды көмекшi етiп қосып бердi. Оның «Шахматист» деген лақап аты бар. Қара жер қыртысын қопарған ауыр пейнеттен құтылып, асхана төңiрегiнде жүргенiне қуанып, қолды-аяққа тұрмай, жұмсаған жағына шауып жүр.

	– Жұрт сені неге шахматист деп атайды? – деп сұрады Салықбай одан.

	– Шахматқа бала кезден əуес болдым. Мақтанғаным емес, бiздiң деревняда шахматтан мені жеңетiн жан болмады. Сол мықты шахматшы екенім делоға да жазылыпты. Осында келгелi қол қалт еткенде тұтқындармен ойнап жүрiп, атым шықты. Штаптағыларды да жеңіп едім осында жiбердi! – деп жауап бердi Николай.

	– Бəрекелдi, Коля! Адам бойындағы өнерi əйтеуiр, кəдеге асады екен.

	Сырттағы кесiлген бөрене үстіне жайғасып отырған Николай қалтасынан мүштегiн алып, макорка үгiндiсiн салды. Сiрiңкемен тұтатып, қою түтiндi құшырлана сорды. Қарбалас жұмыс арасында темекi тартып, аз-кем тыныстап отырғаны күш-қуат беретiн сияқты.

	– Осы сен снайпер, болса да темекi тартпайсың? Бəлкiм ертеректе насыбай атқан боларсың? – деп сұрады Николай.

	– Темекi деген пəлекеттi аузыма алып көрген емеспін. Қамауға түскен алғашқы кезде, одан кейiн түрмеде отырғанда насыбай ататын серiктерiмнен сұрап, ернiме қыстырып көргенiм бар. Əбден тепкi көрiп келiп, есiмдi жиғанда ерін астына тастап жiберетiнмiн. Тасқамауда отырғанда ауыр ойды қашыратын уыты бар ма деп қалдым. Оңтүстiктен ұзап, осында жеткенше ешкiмнiң қалтасында насыбай қалмады. Насыбай ататынның көпшiлiгi макоркаға ауысты. Бiрақ, мен темекi шiркiндi қолыма алмадым! – деп жауап берген Салықбай: «Бұл темекi туралы неге сұрады екен?» деп ойлады. Темекiнi жиi тартқан Николай ай сайын тұтқындарға өлшеп беретiн мокоркасын мерзiмiнен бұрын тауысып қойып, өзгелерден сұрап жүргенiн байқаған. – Бұдан былай темекi тартатындардың тiзiмiне жазылып, тиесiлi макорканы саған берiп тұратын боламын.

	Николай қуанып кеттi:

	– Иə, снайпер, қазiр сен не айтсаң да, қолыңды ешкiм қаға қоймас. Адам темекiнi ермек үшiн тартпайды. Өзiң айтқандай, ауыр ойды қашырады.

	– Ендiгi жерде ауыр ой ойлап, сарыуайымға салына берудiң қажетi жоқ. Бiздiң қазақта: «Уайым түбi тұңғиық, батасың да кетесiң. Тəуекел түбi желқайық, өтесің де кетесiң» деген даналық сөз бар. Қара басыңның амандығына қуануың керек. Денi-басың сау болса, əлi-ақ жазаңды өтеп, елiңе аманесен оралатын боласың. Ағайын-туыс, əйел, бала-шағаңмен қауышып, арқа-жарқа қуанар күн де келер! – дедi Салықбай серiгiнiң көңiлiн аулап.

	– Осы жерден қайтқанша Марусия жолыма қарап жүрер деймiсiң! Өзi қызуқанды, шыдамсыз əйел едi. Əр еркекпен ойнап-күлiп жүрген шығар, қу сайқал!

	– Соңыңда қалған перзентiң жоқ па едi? – деп сұрады Салықбай.

	– Қайдағы перзент? Байының көзiн ала бере ойнастық жасайтын, қырықсідік сайқал бала көтередi деймiсiң? Өзгеге сенсең де əйел затына сенуге болмайды!

	– Ендеше, қай-қайдағы Марусияны ойлап, басың қатпайақ қойсын! Елiңе аман-есен жетсең, өзіңе ылайықты ұрғашы табылар.

	– Елге оралғанша жасым да бiраз жерге барып қалар. Бойында күш-қайраты сарқылған кəртəмiстi қай ұрғашы керек ете қойсын?

	Осы сəт Салықбайдың есiне ауылдағы Ұлбала түсті. Өзгеге қарағанда ауылдың əйелдерi көмпiс, төзiмдi ме деп ойлайды.

	Николайдың əңгiмесiне қарағанда, кеңес өкiметiнiң саясатына қарсы шығып, наразылық бiлдiрген халық Қазақстанда ғана емес, Ресейдiң өзiнде де көп екен.

	– Бiздің Повольжеде де кедей-кепшiктi купес мен байманапқа қарсы салып, елдiң берекесiн кетiрдi. Деревняның партия ячейкасындағылар: «Бай мен кедей деген ұғым болмайды. Адамның бəрi тең болуы керек. Бiздiң пар тия адамзатты теңестiру үшiн күреседі» деген сандырақ сөзiне малданған кедей шаруа қожайындарымен қырғиқабақ болды. Еккен егiсi мен салған құрылысын тастап, ереуiлге шықты. Өздерiн талай жылдан берi асырап келе жатқан купестердiң əулi-жайына басып кiрiп, қоймадағы азық-түлiктi талан-тараж еттi. Иелерiне қол көтерiп, əйел, бала-шағасын таяққа жықты. Биліктің айдап салуымен шаңыраған ойраң етiп, өздерiн далаға қуып шықты. Ол бейбақтар бай мен кедейдi теңестiрудiң мүмкiн емес екенiн түсiнбедi. Бiздiң купестiң байлығы бұрынғы ата-бабасынан берi жиналған қазына болатын. Ерте бастан тырбанып, еңбек етуге дағдыланған əулеттiң жинаған байлығына көз алартудың қажетi қанша? Нағыз жалқау, жатып iшер жанның қорасына мал жиылмайды. Қол астында он екi жыл адал қызмет еткен купес Василийдiң маған көзқарасы жақсы едi. Кешкiлiкте екеумiз ұзақ отырып, шахмат ойнайтынбыз. Ара-арасында əңгiме айтып, пiкiрлесiп дегендей, көзқарасымды бiлдiрiп қоятынмын. Осындай жақын қарым-қатынасымызды көре алмаған жандар: «Арадағы сөздi купеске жеткiзiп отыратын жансыз» деген ойда болыпты. Купестің арбасын айдап, қамбасына астығын тасыдым. Май шайқайтын орынға сүт-айранын жеткiзiп берiп тұрдым. Еңбегiмдi бағалаған купес ақымды уақтылы берiп тұрды. Ақыр соңында зорлық-зомбылықтан қаны қарайған Василий сияқты купес, бай-манаптар бас қосып, қолына қару алып, кеңес өкiметiне қарсы шықты. Бiрақ, құзғын-қарғадай шулаған кедей-кепшiктен жасақталған қарулы топ орманды паналап, бас сауғалап жүрген купес пен бай-манапты қоршап алып, көзiн жойды. Адамнан өткен қаскөй жаратылыс жоқ па деймiн. «Кезiнде купеспен ым-жымы бiр болған, сөзiн сөйлеген» деген сөздi партия ячейкасындағыларға жеткiзiп, деревнядағы сенiмсiз жанның бiрi болып қалдым. Көп көптiгiн iстемей қоймайды. Василий купестiң еңселi ағаш үйiнiң маңдайына қызыл ту қадап, орталық кеңсе еткен кедей-кепшiк: «Ендi бiрлесiп жұмыс iстеймiз. Бай-манаптың құйыршығымен ымырасыз күресетiн боламыз» деп, шуласып жатты. Байқаймын, менi қатарына қосқысы жоқ. Көзге шыққан сүйелдей, отырсам опақ, тұрсам сопақ етiп, маңайлатпай қойды. Ақырында жазықсыздан-жазықсыз жалалы болып, осы жерден бiр-ақ шықтым.

	Николайдың əңгiмесiнен көкейiне түйгенi – Повольжедегi кедей-кепшiкке қарағанда Созақтың қара халқы имантаразы, аштыққа да, тоқтыққа да төзiмдi ме деп қалды. Созақтағы дəулеттi жандарды билiк басындағыларға көрсеткен пiрiнен безгендер болғанымен, олар ауыл-ауылда аз едi. Жүзге, руға бөлiнбейтiн, ағайын-туыс, жекжат-жұрат дегенді ескермейтін, қырық рулы елде безбүйректер көп екен. Шалғай шетте жүргенде Созақтағы көңiлi қарайған кезі көмескiленiп, жаймашуақ шағы елес берiп, сартап сағынышқа айналды. Қалай дегенде де, қаршадайынан еркін өскен, ағайын-туыс, ет жақыны тiршiлiк еткен Созаққа жер жетпейтiндей көрінді. Əттең, мына «Ит жеккен Сiбiрiне» тағдырдың жазуымен жiпсiз байланып жүр. Бас еркiндiгi өзiнде болса, бiр сəтке де аялдағысы жоқ. Туған жерге қанат байлап, құс болып ұшып кетер едi.

	Сол күнi ауыр жұмыстан қажып келген тұтқындар аң етi қосылған ыстық қаумет iштi. Штаптағы бастықтар да оңашада аңның қаракесек етiнен пышақпен кертiп жеп, мейiрқата тойды. Салықбай мергеннiң орманнан екi бұлан атып келгенi туралы əңгiме елге тез тарап еттi. Бұлан етi таусыла бергенде Салықбайлар орманға тағы шықты. Бұл жолы аң аулауға шопыр мен лейтенант үшеуi ғана барды. Салықбай кабинада екеуiнiң арасында отыр. Өткен жолғы iзбен жүрiп отырып, одан əрi қозыкөш жер ұзады. Қалың ағаш арасына көлiктерiн қалдырып, жаяу кеттi. Шоғыршоғыр ұйыса өскен ағаш арасымен iшкерiлей жүріп, саңлаусаңлаудан айналаға сақтықпен көз салады. Қарағай арасынан қыбыр еткен қарайғанды аңдиды. Көз ұшындағы ағаш басынан қар сусып түсiп, төменде қозғалыстың бары сезiлдi. Əлiгi жаққа дүрбi салған лейтенант ұзақ тесiлдi. Ағаш басынан түскен қар бұландардың жонын жауып, дүние аппақ болып көрiнедi. Олар ағаш-ағаштың тасасымен тағы бiраз жер алға жылжыды. Оқ жететiн жерде бұландар ұбап-шұбап, жайылып жүр. Мүйiзi қарағайдай бұлан аяғын ырғап басады. Бұдан жақын келсе, сезiп қалған аң үркiп кетуі мүмкiн. Ойнақтаған жас бұлан өзгелерiнiң алдын кесе-көлдендеп өте бердi. Əлiгi бұлан екiншiсiмен қабаттасар сəттi күтiп жатып, мылтық атқанда алдыңғы аң аяғын бүгiп, жантайып құлап түстi. Соңында бейқам жайылған бұландар артқа қарай бұрылып қашқанда бiр-бiрiмен соқтығысып, ұмар-жұмар болды. Топ аңды көздеген мерген атып-атып жiбердi.

	– Жарайсың, снайпер! Бұл жолы үшеуiн атып түсiрдiң. Құрқол қайтпайтын болдық! – дедi қуанып кеткен лейтенант. Шопыр жiгiт машинасын жақын алып келуге кеттi. Темекiсiн тұтатып, əлгінде бұландар қашқан бағытқа көз салған лейтенант қар үстiндегі шұбырынды қан iзiн байқап қалып:

	– Снайпер, сен не бiлдiң? Тағы бiреуін жарақаттағасыңау!? – дедi iзге түсіп келе жатып.

	Бiраз жер жүргенде қар үстiнде артқы аяғын шалғылап жатқан жас бұланның үстiнен түстi. Қасына таянған жандардан шошыған орман тағысы жан-дəрмен орнынан тұрып, алға ұмтыла бере тұмсығымен жер сүзіп, омақаса құлады. Оқ шабынан тиген екен, шегi шұбатылып жүр. Машина қорабының жақтауын ашып, бөренелердi көлденең қойып, арқанмен тартып жүрiп, аңды көлiкке шығарды.

	Орманнан аң атып, асхананы етпен қамтамасыз ету Салықбай мергенге бiржола жүктелдi. Басшылар қоймадан тон мен етік босатып, жылы киiнiп алды. Құлақшыны мен шалбарын ақсұрып матамен қаптап алатын болды. Бiртебiрте лейтенант жiгiт ілеспей, аңға шопыр екеуi шығып жүр. Қарағай арасынан қорс-қорс етiп, жосылып жүрген қабандарға кезiгiп, екеуiн атып алды. Желке жүнi күжiрейiп, бөксе жағы қушиған, көзге тұрпайы көрiнетiн қабан терiсiн Николайға сыпыртты. Пышағын жалаңдатқан Николай қуанып жүр:

	– Сендер жылқының етi мен қазы-қартасын қаншалықты жақсы көрсеңдер, бiз де жабайы қабанның етiн сүйсiнiп, емге жеймiз. Қабанды жиi атып келсең жағдайыңның жаман болмайтынын естен шығарма! – дедi Николай.

	«Жылқы етiнiң шошқадан өлсе өлiгi артық емес пе? «Əр елдiң салты басқа, итi қара қасқа» деген рас-ау өзi!?» деп ойлады Салықбай ауылдың етiн аңсап.

	Қалмұраттың ауылға жөнелткен хатына жауап кешеуiлдеп, зарықтырып жүрiп, Ұлбаладан екiншi хат келдi. Əйелi ауылдағы жаңалықты, ағайынның амандығын қағазға түсiртiптi. Iрi əрiптермен сойдақтатып жазған Жақайдың қолын бiрден таныды. Ауыл колхозға ұжымдасып, Жақан қайнаға төраға болып сайланыпты. Колхоздағылар егiн егуге əзiрленiп жатқан көрiнедi. Биыл мақта өсiрудi қолға алмақ. Күш-қайраты барлар көше бойынан үй тұрғызуға кiрiсiптi. Ағайындары жабылып, асарлатып жүрiп, төбе сiн қаусырып, iшiне пеш орнатып, Ұлбалаға да жылылап, баспана тұрғызып берiптi. «Салықбай аман-есен ауылға оралғанда далаға келгендей болмай, өз шаңырағына түссiн» деп сыртынан тiлеулес болып жүргендер бар екен. Кiндiк кескен туған жерге аңсары ауып, ертерек кеткiсi келедi. Бас бостандығы өз еркiнде емес, бөгде жерде жiпсiз байланған тағдырына налыды.

	Орман iшiнен аң ату үйреншiктi тiршiлiгiне айналды. Көктемге салым iшi өскен аңды атуға обалсынып, арасынан еркегi мен кəрi-құртаңын iрiктеп алатын болды. Мамыр айында орман iшi құлпырып кеттi. Неше түрлi гүл мен əсия шөптің иiсi көкiрек сарайын ашады. Қайын дiңгегiнiң қабығын ойып, ыдысқа сөлiн жинап iшудi үйрендi. Аңға шыққан кей күндерi кешке дейiн орман кезiп, ештеңе кезiктiрмей бос қайтатын кезi де болады. «Снайпер, сен жалқау бола бастадың! Əлде жер қазғанды аңсап жүрмiсiң? Неге қабан атып əкелмейсiң?» деген майор қоқан-лоққы жасап, дауыс көтерiп кеттi. Жақын маңда аң қалмай бара жатқанын айтып, ақталған Салықбайдың сөзiне құлақ асатын түрi жоқ. Орман iшiнде қона жатып, ұзап барып, аң аулауға ұрықсат етiлдi. Аңға шыққан күннiң ертеңiне оралып, кейде ұзақ аялдап қалып, əйтеуiр, бос қайтпауға тырысады. Ара-арасында қабан да атып əкеледі.

	Канал құрылысына сырттан адамды үстiн-үстiн əкелiп, төгiп жатты. Жатақ жанынан қосымша жай тұрғызылды. Тұтқындарды қарауылдайтын əскер қатары көбейдi. Шынжыр табанды трактордың саны артты. Құмырысқадай қаптаған жандар қазылған канал табанын тегiстеп, топырағын сыртқа шығарып, тыным көрмейді. Канал бойының əр тұсынан тоған мен су қоймаларының орны қазылды. Трактордың соңынан канал табаны мен қабырғасын темiр шарбақпен құрсаулап, бетондау жұмысы жүрдi. Күнi бойы от жарқылдап, сарт-сұрт еткен дыбыс үзiлмейдi. Каналдың жоғарғы ернеуiнен ұзына бойы жиекжолдар салынып, су арнасының жағасынан ағаш үйлер тұрғызылды. Канал қабырғасы мен табаны түгел бетондалып, екпiндi құрылыс бiртiндеп орманды көктей өтiп, Ақ теңiзге қарай жақындап келе жатты. Қыруар адам күшi канал құрылысына жұмылдырылған кезде жұмыс қарқын алып кетті. Асханаға азық-түлiк молынан жеткiзiле бастады. Салықбай мен Николай көлікпен стансаға жиi қатынап, қоймадан азық-түлiк жеткiзiп жүрді. Қап-қап ұн, макарон мен жарма, картош ка мен консервi құтыларын, қант-шайды машинаға тиеп қайтады.

	– Бұл канал құрылысын Мəскеуден И.В.Сталиннiң өзi қадағалап отыр. Канал құрылысын мерзiмiнен бұрын бiтiрiп шығу туралы шұғыл тапсырма берiліпті. Адам күшi мен азық-түлiктi мол төгiп жатқанына қарағанда ол сөз рас болар! – дедi Николай жолда келе жатып.

	Кеңестiк Корелиядағы алғашқы бесжылдықтың екпiндi құрылысы – Онеж көлi мен Ақ теңiздiң арасын қосқан

	227 шақырымдық су жолы Беломор-Балтық каналының құрылысы сан мыңдаған тұтқынның өмiрiн құрбан етiп, осылайша мерзiмiнен бұрын аяқталды. Аса күрделi су жолы – 128 техникалық құрылымнан, оның iшiнде 19 шлюз, 15 су қоймасынан, 12 су жiберетiн қондырғыдан, 49 бөгет пен 33 жасанды каналдан тұрды. Балтық теңiзiн елдiң солтүстiгiмен жалғаған су күретамыры елдiң орталық аудандарына ағаш, минералды заттар мен кен, балық, өзге де табиғаттың мол байлығын тасымалдауға жол ашты. Беломор-Балтық каналын салуда жер қазу мен тау жыныстарын қопаруда 21 миллион текше метр жер қыртысы тазаланып, 390 мың текше метр бетон жəне 924 мың текше метр қатты құйма əзiрленді. Канал жұмысына елiмiздiң ОГПУ органдары басшыларының күшiмен əртүрлi мерзiмге кесiлген қылмыскерлер күшiмен аса қиын табиғат жағдайында рекордтық қысқа мерзiмде халық шаруашылығы үшiн маңызы зор күрделi су қоймасының құрылыс жұмысы толық аяқталып, пайдалануға берiлдi.

	Тамыз айының басында каналға су жiберiлiп, «Анохин» кемесiмен И.В.Сталин бастаған ел басшылары – К.Е.Ворошилов, С.М.Киров, Г.Г.Ягодалар келiп, канал құрылысының ашылу құрметiне үлкен жиын өткiздi. Атақдаңқы жер жарған ел басшылары кезек сөз сөйлеп, кертартпа күштердің азғырушы ықпалымен өмiрде шалыс басқан тұтқындарға кешiрiммен қарап, еңбекпен түзеу колонияларында жұмыс iстеп, толыққанды кеңес азаматы ретінде ақталып шығуына мүмкiндiк берген Сталин жолдасқа алғыс айтқанда, жиналған жұрт дүркiрете қол соқты. БеломорБалтық каналы еңбекпен түзеу лагерiнiң басшысы алғашқы бесжылдықтың екпiндi құрылысын қолға алу бастамасын көтерген жəне құрылыс жұмысына тiкелей басшылық жасап, қадағалап отырған Сталиннiң есiмiн каналға беру туралы ұсыныс айтқанда жұрт дүркiрей қолдап: «Сталин жасасын!», «Бiздiң данышпан əрi көреген ұлы көсемiмiз жасасын!» деп дауыстады.

	Көп ұзамай Кеңес одағы Орталық атқару комитетiнiң елiмiз халық шаруашылығында маңызы зор Сталин атындағы Беломор-Балтық каналының құрылысы толық аяқталып, пайдалануға берiлуiне байланысты арнайы қаулысы шықты. Кеңес одағы ОГПУ органының жазалауына ұшыраған, канал құрылысының басынан аяғына дейiн қатысқан 12484 жанның кесiмдi қылмыстық жазасын өтеу мерзiмi қысқартылып, бостандыққа шығарылды. Олардың социалистiк қоғам өмiрiне араласуына жол ашылып, түзелiп шыққан адам ретiнде əлеуметтiк қолдауға ие болды. Əртүрлi мерзiмге кесiлген, канал құрылысында үлгiлi еңбегiмен көзге түскен 60 мыңға жуық адамның жазасын өтеу уақыты шегерiлдi. Сталин атындағы Беломор-Балтық каналында ерекше көзге түскен жандардың қылмыстық iсiн қысқартып, азаматтық еркіндігін қалпына келтiру Кеңес одағы ОГПУ төралқасына ұсынылды. Кеңес одағы ОГПУ органына канал жұмысына қатысқан бұрынғы қылмыскер-рецидивистер қатарынан ерекше көзге түскен iскер қызметкерлердiң құрылыс саласындағы мамандығын жетiлдiру мақсатында жоғары оқу орындарына қабылдап, арнайы стипендиямен қамтамасыз ету тапсырылады. Беломор-Балтық каналы құрылысына басшылық еткен бiр топ азамат ордендермен, көптеген тұтқындар «Беломор-Балтық каналы құрылысына белсендi қатысқаны үшiн» медалiмен наградталады. Олардың iшiнде «Писарь Қалмұрат», «Шахматшы Николай» мен «Снайпер Салықбай» да бар едi. Олардың да қылмыстық жазасын өтеу мерзiмi қысқартылды.

	Канал құрылысы аяқталғанда ормандағы сапырылысқан адам қатары сиреп қалды. Жеңiл-желпi қылмыс жасап келгендер де жазасын өтеуден босатылып, елiне қайтарылады. Кесiмдi мерзiмi қысқартылғандар жер-жердегi еңбекпен түзеу колонияларына ауыстырылады. Барған жерiнде алғашқы бесжылдықтың екпiндi Сталин атындағы БеломорБалтық каналының құрылысына қатысқаны көп жеңiлдiк бередi.

	* * *

	Салықбай мерген алтыншы жылы дегенде түрмеден босап шығып, итжеккен жер – Сiбiрден туған елге бет алады. Бетбақдаланың кең сахарасында емiн-еркiн өскен дала қазағы алты жыл тағдырдың қиын соқпағынан өтiп, жақсыны да, жаманды да көрiп, өмiрдiң тайқазанында қайнап шығады. Салалы денесiнде артық ет жоқ, сыптықтай болып тартылып алған. Жазасын өтеген жандармен бiрге Қазақстанға қарай пойызбен сапар шегiп келедi. Қиян шеттегi Сiбiрге темiр тормен құрсауланған түрме-вагонмен келiп, жолаушылар пойызының жұмсақ орнында қайтып барады. Қалтада жиғантерген бiраз қаражаты да бар. Сiбiрге мылтық қарауылында айдалып барып, жат жерде топырақ бұйырған жандарды ойлап, тағдырдың бұл көрсеткенiне шүкiршiлiк етедi. «Кебiн киген келмейдi, кебенек киген келедi» деген, адамның көрер жарығы, татар дəм-тұзы таусылмаса, басқа түскенi болады екен. Аптап ыстық пен қытымыр аязға, аштық пен нешеме азаптауға шыдас берген, төзiмі темірдей жандар ендi мiне, кiндiк қаны тамған қасиеттi топыраққа, ел-жұртына қарай көңiлi алып-ұшып, асығып келеді. Жүрдек пойыз кең байтақ Қазақстанның шекарасына iлiккеннен вагон терезесiнен сыртқа ентелей қарап, əрбiр белес пен сай-саласына көз тiгедi. Өз Отаны, өз елiңнiң ауасы да жанға дəру, көңiлге саумалдап шуақ құяды. Туған елге деген сағынышы көкейде берiш болып қатқан шерменде көңiл жандардың ішінде көз жасына егiл-тегiл ерiк бергені де бар. Пойыз стансада аз-кем кiдiрiстегенде жерге жата қалып, топырағын иiскеп, орамалға түйіп, iшке алып кiредi. Салықбай жолшыбай Қарағанды мен Ақтөбеден түскен серiктерiмен қимай қоштасты.

	Жүрдек пойыз Оңтүстiкке қарай жұлқи тартып келедi.

	Жаңақорғаннан асқан кезде Қалмұрат Салықбайға қарап:

	– Осы бетiңмен елiңе бармақпысың? Менiмен бiрге Шымкентке өтiп кетсең қайтедi!? – дедi ойлы кейiпте.

	Салықбайдың Түркiстаннан түсiп қалатынын бiледi.

	– Қанша дегенмен Шымкент үлкен қала, екi қолға бiр күрек табылады. Зауытқа жұмысқа орналасасың. Ауылдан əйелiңдi алдырсаң, келешекте балаларың да қалада оқиды. Ағайын-туысты аңсап, ауылға асығып барғаныңмен, ол жақтағылардың ой-ниетi мен пиғыл-түсiнiгi əр қилы.

	Көңiлi өрекпiп, асыққан Салықбайға жолдасының сөзi тоқтам бола алмады. Пойыз Түркiстанға аялдағанда серiктерi қош айтысқалы жерге түстi. Салықбай өзiнiң елге қайтып келе жатқаны туралы Ұлбалаға жеделхат салған болатын. Стансадағы ығы-жығы халық ішінен əйелiн iздедi. Абыр-сабыр адам арасынан қай вагонға таянарын бiлмей, аңтарылып тұрған ақжаулықты Ұлбаланы сыртынан байқап қалды. Қолында түйiншегi бар, белiн шарт байлаған Ұлбала күйеуiн көрген бетте ұмытыла бердi. Төсiне маңдайын қойып, жылап алды. Салықбайдың да көңiлi босады. Өзi қанша азап шексе, əйелi байқұстың да аз тəперiш көрмегенiн жүрегi сезедi. Елдiң көзтүрткiсi мен сөзтүрткiсiнен көңiлi қарайған Ұлбаланың күйеуiн көргенде буын-буыны босап, көз жасын тияр емес. Талша бойы жiптiктей тартылып, аққұба өңi тотығып, жазық маңдайын көлденең сызық торлаған.

	Салықбай əйелін қасындағы серiктерiмен таныстырды.

	Ұлбала қолындағы түйiншегiнiң байлауын шешiп:

	– Ауылдың дəмi. Өз қолыммен жасағанмын! – деп iрiмшiк-құрттан үлестiрiп бердi.

	– Қолдың iрiмшiк-құртын ауызға алмағалы қай заман? – деп Қалмұрат дəмiн татып көрдi.

	Олар əңгiмелесiп тұрғанда пойыз жүруге бейiмделiп, Салықбай серiктерiмен қоштасты. Қалмұратқа келесi жазда Шымкентке iздеп баратынын айтты.

	– Ал, ендi Ұлбала қарағым! Шалыңды аман-есен қолыңа табыстадық. Ендiгi жерде жолдасымыздың қас-қабағына қарап, күтiмiн жасайтын бол! – дедi Қалмұрат.

	Қиын-қыстау кезде бiр үзiм нанды бөлiп жеген жолдасының соңғы сəттегi ойлы көзқарасы Салықбайдың жадында қалып қойды.

	Қапшығын иғына асқан Салықбай əйелін ертiп, Əзiрет Сұлтанның кесенесiне жаяу келдi. Тiзерлеп отыра қалып, дұғаны ұзақ оқыды. Өзiн желеп-жебеп, небiр тығырықтан алып шығып, еліне аман жеткiзген əуелi құдай, одан кейiн əулие-əмбие, ата-баба аруағының шапағаты деп бiледi.

	Орталық базар шайханасына аялдағанда Салықбайдың елге аман-сау оралғанын естiген халық жиналып қалды. Сырттай атына қанық жандар үздiксiз келiп, мергенге сəлем берiп жатты. Осы жерден Созақтың адамдарын ұшыратты. Өзi жоқта өмiрден өткендерді естiп, елдегi жағдайымен қанықты. Əңгiме ауанына қарағанда, Созақтағы бүлiншiлiк салқыны сақталып, ел iшiндегi алауыздық тыйылмай тұрған көрінеді.

	Жақтауы шарбақпен қоршалған сəкiде адам толып отыр. Жағалай аяғынан тiк тұрғаны да бар. Дастарқан дəмге толып кеттi. Алатопылы өзбек елпең қағып: «Мерген ака, алыңыз! Сiздi аман-есен көргенге көңiлiмiз жүдə хош болып қалды!» дейдi. Миуа-жемiстiң неше түрi, сымға шаншыған кəуап, кесек-кесек еттi көрiп, мұндағы елдiң өзiне деген ниетiнiң түзу екенiн сезді.

	Ертеңiне тау асуы арқылы Созаққа бет түзедi. Араға талай жыл салып, Салықбай мергеннiң табаны туған жер топырағына тиедi. Көзi тiрi ағайын-туыспен сағынысып, жылап көрiстi. Мал шалып, ағайын-туыстың басын қосып, құран оқытты. Апталдай азаматтың аман-есен қатарға қосылғанына ауыл-аймақ қуанды. Салықбай келген бет те ауыл тіршілігіне белсене араласып кетті. Колхоз бастық Жақан төрт гектар жердi қоршатып, жемiс ағашын ектiрiп, бауға қарауыл етiп қойды. Таң ата орнынан тұрып кеткеннен қас қарая оралады. Иғынан кетпенi түспейдi. Шеңгел шауып, бауды жағалай мал аяғы түспейтiн етiп қоршады. Алма, өрiк ағашының балақтап кеткен бұтағын кесті. Жағалай оқарық бойына терек қаламшасын отырғызды. Бiр есiктен кiрiп-шығатын болып, баудың төңiрегi ретке келiп, етекжеңiн жиып қалды. Жемiс ағашы үлкейiп, мəуе салса, ауыл балалары жемісін жейді. Қаламша төрт-бес жылда биiк болып өсiп, үй құрылысына жарап қалады. Маңдай терiн төгiп, еткен еңбектің жемiсiн ел көрсе, одан артық қуаныш бар ма? Жаңадан қауымдасқан ауылдың ынтымақ, бiрлiгi жақсы.

	Əр үйдiң қорасында төрт түлiк мал басы құрала бастаған. Таңертең өрiске қой-ешкi өредi, сиыр мөңiреп шығады. Оның соңынан балалар қозы-лақты шидiң арасына қарай айдайды. Бас-аяғы жиырмашақты үйден оқитын балалар Шолаққорғанның мектебiне қарай ұбап-шұбап, кетiп бара жатады. Балалардың қатары көбейсе, келешекте осы

	«Жеткеншектiң» өзiнен шағын мектеп ашылатын түрi бар.

	Көктем күшiне енiп, жер көктей бастағаннан Салықбай бақшалық алдынан қос құрып, əйелi екеуi тұрды. Қоршау iшiнен едəуiр жердi күрекпен қопсытып, қауын-қарбыздың тастаған шопағы күн қызуымен ылғалы мол топырақта қосқұлақтанып, қылтиып шықты. Түстен кейiн Жақай мен Елберген бастаған балалар бақшалықты төңiректейді. Шымкентке жақын «Қызылкөпiрге» қоныс аударған Үсенбай қайтыс болғалы ұлы Жақай жазғы каникулында «Жеткiншектегi» ағайындарға келгіштеп жүр.

	– Бау бəрімізге ортақ. Өнiмi де колхозшылардың игiлiгiне жаратылады. Көкөнiс пен дақыл сəтiмен шығып, күзге салым мол өнiм жинасақ, қауын-қарбызға тоятын боласыңдар! – дейдi Салықбай балаларды қуантып.

	Бір мезгіл мылтығын алып шығып, бақшалықты торыған құзғын-қарғаны атып түсiргенде балалар жапа-тармағай жүгіре жөнеледі.

	– Сендер келешегі бар, жас өндiрсiңдер! Ерiнбейжалықбай оқып, бiлiм алыңдар. Мыңғыртып мал жиятын, дүние қуатын заман өтiп кеткен. «Бiлiмдiнiң бетi жарық, бiлiмсiздiң бетi көң-шарық» деген заман туды. Бiлiм қуған, өнер үйренген, мамандық алғанның қор болмасына Сiбiрде айдауда жүргенде көзiм жеттi. Ауылдан ұзап шықсаң дүние кең. Бiлiм-қабiлетiңе, өнерiңе байланысты соқпағыңды да, жора-жолдасыңды да тауып аласың. Мына бiздiң өмiрiмiз ұйқы-тұйқы, қуғын-сүргiнде жүрiп, уақытты босқа өткiзiп алдық. Бiз сапардан оралып, сендер ұзақ сапарға ендi бет алып бара жатырсыңдар! – дейдi Салықбай мерген өткен өмiрiнен ой түйiп.

	Мойынқұм жақтан атан мiнген кiсi сырттап келiп, «Жеткеншектiң» iшiне кiрiп, көшеде ойнап жүрген балалардан Салықбайдың үйiн сұрады. Балалар бақшалық басындағы мергеннiң қосын көрсетiп жiбередi. Жолаушы қостың алдына келiп, түйесiн шөгердi. Иғына кетпен асып, бақшалықтан шыққан Салықбаймен төс қағыстырып, қауышты. Бұл келген – Созақ көтерісіне бiрге қатысқан қарулас жолдасы Дастан едi.

	– Ойпырмай, сенi де аман көретiн күн бар екен-ау!? Қызыл қырғында қолға түсiп, із-түзсіз кеткендердiң қатарына қосып қойған едiк. «Қырық жыл қырғын болса да ажалды өледi» деген сөздiң растығына көзiм жетiп отыр! – деп Дастан жолдасы таңданыс бiлдiрдi.

	Салықбай Созақтан айдалып кеткелi басынан өткен тəперiшiн айтып бердi. Жолдасының əңгiмесiн зейін қойып тыңдаған Дастан кейбiр тұсында басын шайқап қойды.

	– Ал ендi, өзiң қалай тiрi қалдың? Соны айт! – деп Салықбай жолдасына қарсы сауал қояды.

	– Iзге түскен қызыл əскерден қашып, «Ұшарын жел, қонарын сай бiлген» қаңбақтай, Мойынқұмның қобықобысын, Шудың нарқамысын паналап, бой тасаласақ та тыным бермей, Жезқазған жаққа шығандап, ұзап кеттiк. Сондағы шашырап жүрген ағайын-туысты сағалап жүрiп, бүлiншiлiктiң абыр-сабыры басылғанда елге оралдым. Онда да ел шетiнде, Бетбақдаланың өтiнде жүрiп, өлмес тiршiлiгiмдi жасадым. Кешегi қанды қырғында шейт кеткендердің қай-қайсысы да ел намысын жыртуға келгенде аянбайтын, халқына тұтқа болар азамат едi ғой, шiркiн! Сенi де өлгеннің қатарына қосып, сыртыңнан дұға бағыштап жүргенімде: «Салықбай мерген жазасын өтеп, елiне оралыпты» дегендi естiп: «Қой, бұл жүрiсiм жараспас! Жер шалғай болса да Салықбайды көзіммен көріп қайтайын» деп келген бетім! – дедi жолдасы.

	Салықбай жолдасының ниетiне риза болып қалады. Серке сойып, қонақ еттi.

	– Ендi не iстемек ойың бар? – деп сұрады Дастан қайтарында.

	– Ауылдағы ағайын-туыстың арасына келдiм. Қалған өмiрiмдi осында өткiзiп, тағдырдың маңдайға жазғанын көрермін! – дедi Салықбай.

	– Менiмен бiрге жүрсең қайтедi? Бұл жер қанша дегенмен орталық, саған тыныштық бере қоймас. Елiм деп еңiреп келгеніңде ауылдағылардың өзi-ақ ұстатып жiбермесiне кiм кепiл? – дедi Дастан iшкi күдiгiн жасырмай.

	– Ағайын-туыстан ұзап, қайда барып барқадар табамын? Ендiгi жерде құдай тыныштығын берсiн! – дедi Салықбай мерген.

	Жолдасының алған бетiнен қайтпайтынын бiлетiн Дастан түйесiне мiнiп, қайтып кетедi.

	Ауыл iргесi тұтаса өскен қалың ши. Үй-үйдiң қорасынан өрген мал ши арасында жайылып жүредi. Одан əрмен ұзап шыққанда қалыңның ішінен қоян кезігедi. Шиті мылтығын иғына асқан Салықбай бiр ауық қоян атып қайтады. Мал толық қондана қоймаған жаздың басында қоянның етi көжеқатыққа жарайды. Баудың iшiне қонған қолбала бүркiтті ұстап алды. Қайдан адасып келгенi белгiсiз, адамды қара тұтып, ұшпай отыра бередi. Төрт-бес қоянды аяғынан қосақтап, иығына салып, ауыл арасындағы қасқа жолмен келе жатқанда қызыл шəпкiлi милиция қызметкерi Əбсадық қарсы ұшырасты. Созаққа қарай өтетiн үлкен жолдан бұрылған Əбсадықты танып, көрiспегелi көп болғандықтан қуанып қалған. Ағайын-туыстың басын қосып, құран оқытқан күні ол ауылда болмады ма, əйтеуiр, төбе көрсетпедi. Жайдары қалыпта амандасқалы қолын созғанда Əбсадықтың түксиген қабағынан секем алып қалды. Көптен көрмеген туысымен төс қағыстыратын жөнi бар едi.

	– Келмей жатып, үйреншiктi кəсiбiңе кiрiскенбiсiң? – дедi Əбсадық иғындағы мылтық пен қоянға қарап.

	– Е, Əбеке, ел қатарлы күнкөрiстiң қамы ғой! – дедi Салықбай.

	– Бүгiн қоян атсаң, ертең адам атудан тайынбассың! Адам атуға етің əбден үйренген. Осы кезге дейiн түрме көргеннiң имантаразы болып, түзелiп келгенiн кезiктiрген емеспiн. Қаны қарайып, кегiн iшiне сақтап, сұрланып келедi. Сенiң де iшiңде қандай иттiң өлiп жатқанын былайғы жұрт қайдан бiлсiн? Iшкi сырыңды бүгiп, мүлəйiмсiген түрiңмен мына менi, милицияның адал қызметкерiн алдай алмайсың! – деген Əбсадық жуан жұдырығымен төсiн түйгiштеп қойды.

	Көшеде екеуден-екеу тұрып, ə дегеннен əңгiме осылай шилығып кетер деп ойламаған Салықбай абдырап қалды. Əбсадықтың сұрланған жүзiнен бұл шүйлiгуiнiң тегiн емесін сезді. Көшеден өткенде өзiне қарай шабаланып үрген иттi тапаншасымен атып кете беретiн, жылаған жас баланы «Əбсадық келе жатыр!» деп қорқытатын сабаз бұл жолы да көптен көрмеген бауырымен емес, түрмеден қашқан қаскөй қылмыскермен кезiккендей, талағы тарс кетiп ашуланды.

	– Сен атып өлтiрген жандардың топырағы əлi кеуiп үлгерген жоқ! Олардың жақындары бетімізге салық етiп басып, ел iшiнде еркiн жүруден қалып барамыз. Көз көрмес, құлақ естiмес жаққа қараңды бiржола батырмай, ауылға қай құдай айдап келдi? Бұл жерден қандай жайлы өмiр, барқадар табамын деп келдiң!? – дедi Əбсадықтың көзi шатынап.

	– Бұл ауданда танитын жанға мылтық кезенiп көрген емеспiн. Жазығы жоқ халықтың қанын судай ағызған дiнiнен безген жатжұрттықтарды аттым. Түрмеде отырғанымды өзгелер бетiме салық етсе де, сен айтуға тиiс емес едiң! Қылмыс жасасам, қолыммен iстегендi мойныммен көтерiп, кесiмдi жазамды өтеп келдiм. Маңдай тер, адал еңбегiммен ақталған қағазымды сен қызмет ететiн орынға тапсырғанмын! – дедi Салықбай көңiлдегi сөзiн айтып.

	– «Ақталдым» дегенің далбаса сөз! Талай жанның мойныңда жүрген қаны түрмеде алты жыл отырғанмен «жуылып кеттi» деп ойлайсаң, мықтап қателесесiң! Ауыр қылмыспен итжеккенге алпыс жылға айдалсаң да ақталмайсың, бiлдiң бе? – деп бетiнiң түгi шығып, сұрланып алған Əбсадық оң қолымен Салықбайдың иығындағы шитi мылтықты жұлып алғалы сiлки тартқанда арқасына бауы кептелiп, əлеуеттi күш шiреп, тұрып қалды. Мылтықтың бауын иғынан асырып, жұлып алды. Салықбай қарсылық көрсетпеді. Шитi мылтықты иығына асқан Əбсадық үйiне қарай аяңдап, кетіп бара жатты. Салықбайды күтпеген жерден мұқатып, iштегi қыжылын басқанына риза едi. Көшедегі екеуiнiң арасындағы кикілжіңнен бiраз адам құлағдар болып қалды.

	– Милиса қайнағамен бекер іліністіңіз! – дедi Ұлбала пұшайман жеп. – «Сiздiкi жөн» деп, құтылғанда болар едi. Қанша дегенмен, оның ақ дегенi алғыс, қара дегенi қарғыс, өкiметтiң сенген адамы емес пе?.

	Талай жыл арып-ашып, ауылға келiп, ендi-ендi көңiлi жайланғанда төтеннен тағы бiр кесапаттың қырсығы шалды. Ауылдағылардың да көңiлi алаң. Қолында күші бардың тыныш жүрген жанға нақақтан-нақақ жала жауып, қаралауы түкке тұрмайды. Салықбайдың көңiлiне күдiк ұялап, сезiктенiп жүргенде Əбсадық милиция қызметкерiмен алдына салып айдап, аудандық ішкі істер бөлімінің түрмесiне қамады. Бастапқыда бұл уақытша түсінбестік, көп кешiкпей бостандыққа шығарады деп ойлағанымен, тергеудiң беталысы ауыр болды. Бұдан бұрынғы көтеріліс кезiндегi, Беломор-Балтық каналы құрылысында толтырылған қағаздарды аударыстырып-төңкерiстiрiп, əйтеуiр, iлiк табуға қатты кiрiсті. Сыртынан бəле-жаланың қара бұлтын қалыңдатқан Əбсадық əзiрейiлдей етіп көрсетсе керек, тергеуде көп əуреледі. Қолдағы құжаттан, ауызба-ауыз тергеуден күдiктi ештеңе таппаған соң Əбсадыққа: «Өзiңнiң туысқаның екен. Не iстесең де, өзiң бiл!» деп шығарып салады.

	Ауылдан күдiктi жан ретiнде айдап əкетіп, бостандыққа жіберсе, айыбы ашыларын сезген Əбсадық түн iшiнде Салықбайды абақтыдан алып шығады. Қасына абақты қарауылын ертіп алады. Мылтығын кезенiп, алдына салып айдап, «Жеткiншектiң» сыртындағы қалың ши ішіне алып келедi.

	– Сенiң не үшiн алып келе жатқаныңды бiлемiн. Соңғы рет намазымды оқып алуға мұрсат бер! – деп Салықбай құбылаға қарап отырып, екi бас намазын оқиды.

	Өмiрдiң нешеме құқайын көрiп, жүрегi даулап көрмеген есiл ер соңғы демiнің таусылатын, ажалының таянған сəтiн қасқайып тұрып қарсы алды. Тапаншадан үстiн-үстiн атылған оқ ту сыртынан қадалып, қара жердi құшағына алған бойы етбеттеп құлады. Ұзақ жыл қуғын-сүргiн мен айдаудан аман келiп, шырқыраған шыбын жаны туған жер топырағын құшақтаған күйi жай табады. Жатса да, тұрса да көзiне күйiк болып, аңдыған Əбсадық қасындағы жалғыз куəгерге апыл-ғұпыл көр қаздырып, ерiк-жiгерi мұқалмай өткен қайсар жанның бетiн топырақпен жасырады. Жермен жексен тегiстеген топырақтан сүйегiнiң қайда жатқаны белгiсiз болып қалады. Ертеңiне ши арасында қозы-лақ бағып жүрген балалар Салықбай мергеннiң тымағын тауып алады. Əбсадық алдына салып, айдап кеткен күннен көңiлi тыншымаған Ұлбала: «Бiздiң үйдегi отағасынан хабар алсаңыздаршы. Iздеу салсаңыздаршы!» деп көршi-қолаң, ағайындарды мазалап жүргенде ерiнiң бас киiмiн танып, төсiне басып, аңырап жылап қоя бердi.





Оқборан




	Салықбай мергеннiң қазасынан кейiн Ұлбала маңдайы торсықтай егiз ұл туады. Қапияда көз жұмған асыл азамат шаңырағының отын өшiрмейтiн еркек кiндiктiң жарық дүниеге келуін қамыққан көңiлiне медет тұтады. Кеше ғана көз жұмып, топырағы суып үлгермеген азаматтың шаңырағынан жас нəрестенiң дауысы естiлгенде ағайынтуыс қуанды. «Қасқырдың бөлтiрiктерi дүниеге келген екен» деп iшiн тартып, сұрланып қалған да болды. Жесiр əйел бір басына жететін тiршiлiк тəперiшiн белi қайыспай көтерiп жүрiп, қос құлыны көзге көрiнiп келе жатқанда нəрестенi қынадай қырған қу шешектен екеуi бiрдей шетiнеп кетедi.

	Ауылдың бас көтерер азаматының көзiн жойған отыз жетiншi жылғы қызыл қырғынның соңы сұм соғысқа келiп жалғасып, өртеңге шыққан құрақтай құлпырып өскен жастарды, елге тұтқа болар естияр жандарды майданға алып кетедi. Ауылдың ауыртпашылығы кемпiр-шал, қатынқалаш пен буыны бекiмеген бала-шағаның иығына түседi. Соғыс аяқталып, ел бейбiт еңбекке көшкен кезде де Ұлбала «Кешегi халық жауының жесiрi» деген сөзден құтылмады. Салықбай мергеннiң отын өшiрмей отырған жесiр əйелге белсендiлер: «Колхоз ісіне араласпады. Еңбек күн таппады» деген жаламен мал-мүлкiн тəркiлеп, жер аударады. Құдай қосқан қосағы Салықбай мергеннiң азапты жолымен бұрынсоңды атын естiмеген сонау шалғайдағы Хабаров өлкесiнiң Биробижан қаласында кесiмдi жазасын өтеп жүргенде Алматыдағы медициналық институтта оқитын Жақайға хат жазып тұрады. «Мен саған сағат, киiм алып қойдым. Бiраз ақша да жинадым. Келiп алып кетпейсiң бе?» деп жазады бiр хатында. Уақыт қиыншылығынан студент Жақай жеңгесiнiң соңынан iздеп бара алмайды. Тағдыр жазуымен ел шетiнен шалғайда жүрген Ұлбала денсаулығының төмендігіне қарамастан туған елге аман-есен оралуды ойлап, қатарынан қалмай еңбек етедi. Түрменiң кəсiподақ комитетi Ұлбала туралы жағымды мiнездеме берiп, адал еңбегi үшiн елiне қайтаруға болатынын айтып, жергiлiктi прокуратураның келiсiм беруiн сұрап, Созаққа хат жолдайды. Аудан прокуроры Ұлбаланы танитын, бұрын араласқан жандардың пiкiрiн сұрайды. Олардың көпшілігі Созақ көтерiлiсiнде Салықбай мергеннiң кеңес өкiметiне қарсы шыққанын алға тартып, əйелi Ұлбала туралы жағымды пiкiр айтпайды. Аудан прокуроры: «Кеңес өкiметiне қарсы шыққан халық жауының əйелiн елге қайтаруға жатпайды» деген мазмұнда жауап хат жазып жiбередi. Ұлбала 1953 жылы Биробижанда қайтыс болып, сүйегi сонда қалып қояды. Осылайша шаңырақтың соңғы үмiтi сөнедi.



	Оглавление

	МЫЛТЫҚ ҚАРАУЫЛЫНДАҒЫ АУЫЛ

	БIРIНШI ОҚ

	ЕКIНШI ОҚ

	ҮШIНШI ОҚ

	Оқборан





