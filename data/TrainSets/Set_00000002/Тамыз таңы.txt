	Біржан Ахмер

	Тамыз таңы





	Өлеңдер жинағы, 2021 жыл





	Жас ақын Біржан Ахмердің бұл жинағы лирикалық әдемі әлемімен ерекшеленеді. Поэзияға деген шексіз сүйіспеншілігі, адал махаббаты бірден сезілетін өлеңдері табиғат пен тіршілік тамырын дөп басқандай әсер қалдырады. Жинаққа әр жылдары жазылған жырлары еніп отыр. Кітап жыр сүйер қауымға арналған.





АЛАБҰРҚАҚ ДАЛА ЖАҢБЫРЫ...




	«...Еріні күйген жүрек!». Тәуір теңеу, әдепті мұң. Болмыстың өңге айналған сүгіреті осылай өрнектелсе, таңданбасқа не шара!? Жалпығаламдық тыныс сезіледі. Біржан – бұрынғы сал-серінің жаңа жалғасындай. Алабұрқақ дала жаңбырындай себе сергек. Жел гуілінің өз үні болады. Алтайлық аңқыл самалдың екпіні көп жас ақындардың шын өлеңіне жұққан!

	«...Қара көздер, сенделеді күз жұққан...». Ғасырдың отырықшылдығы екі өкпеден қысқанда қала жастанған ақындар даланы аңсайды!? Биік ғимараттардың темір сүзбелерінде ілініп тұрған небір тұрмыстар жас ақынның көңілін далаға қарай қуатын секілді. Ақында өз әлемінде бейтарап, далабезер! Бұл енді мәңгілік қанға сіңген далалық мән. ...Бірін-бірі жоғалтып ап адамдар, жат сезімді жағалайды... Бір орталық, бір қамауда тоғысқан тұрғындардың бірін-бірі жоғалтуы өркениеттік қасірет! Мың жыл өзінен еш ажырамаған көшпелі жұрт ұлы қалада бірінен мәңгі адасады. Біржан жырларында осы бояулар басым. Осыдан жүздеген жылдар бұрын өмір сүрген жандай бәрін сезінеді. Сезіну деген ұлы құбылысты тек ақынға берген тәңірім!

	Ол өткен шақта да, осы шақта да өмір кешіп жүреді. Өткенмен жүрегі үндес. Сонда құдірет! Ғұмырлық қасиет еш үзілмек емес екен! Ақындар – қос өмірлі! «...Есіл дәурен сен тағы, ескірдің бе, шынымен!». Бұл ойда бәрі тұр... Сағымды – күйік дейді! Біржандық кейіп, шәйірлік шырқау, далалық мінез деп ұқтық. Махаббат, сезім туралы бір өлеңін оқыңыз. Абай дананың жаңа үні секілді ме!?



	жүрегім жүрегіңмен үндеседі,

	үнсіз ғана сүйеді, тілдеседі...

	сөздерің – сағым тұнған самаладай,

	көздерің – қоюланған түн кешегі.



	ғажап қой.. жүзің, қолың, қастарың да,

	не бар екен сезімнің астарында?

	алдыңнан Əлем болып қарсы аламын,

	таң келіп, терезеңді ашқаныңда.



	мен сені сүйем солай, ұялшағым,

	бұл ғұмыр – өң менен түс. қиял.

	сағым. өзгелер түсінбейтін сағынышпен,

	өзіңді жиі аңсадым.

	жиі аңсадым...



	Мінеки, енді осындай ұлпа, далалық кейіпті жырлармен сусындау үшін ұлы поэзияға қарай тағы да бір сәт!!!



	Ақын, «Шұғыла» журналының бас редакторы,

	СҰРАҒАН РАХМЕТҰЛЫ





1 БӨЛІМ





МАУСЫМ ӘУЕНДЕРІ




	Көңілді ауып Күн бейнесі алқызыл,

	Тау шыңынан домалайды бауырға.

	Жақсылыққа құмарланып Жан-Қызыр,

	Үнсіз ғана қарап тұрмын жауынға.



	Табиғатқа сүйсінгенде ар көзі,

	Кеуде ашылып, кеңістікке енемін.

	Естіледі Жаратқанның әр сөзі,

	Жалғыз қалсақ, мен және де өлеңім.



	Өлең, сірә, азап па еді сүйдірген,

	Күн қондырған қаламымның ұшына?..

	Тылсымдығы, ғажаптығы күйдің де ең –

	Ғалам сыяр көкіректің тұсына.



	...Мұздан-дағы сезінемін жылылық,

	Періште-нұр шашылғанда аспаннан.

	Ой бүршігін жарып шығып сұлулық,

	Біз білмейтін,

	Басқа ғұмыр басталған..



	***

	Ымырт түссе, қанат жайып адырға əн,

	Аңсарыма дем салады жел ескі.

	Күнмен бірге күңгірт ойға шомылған,

	Қиялымды жан түсінбес көмескі.



	Қызыл іңір. Қабағында шоқ тұнып,

	Селеу қырға түсіреді сəулесін.

	Бозала бұлт торып жатыр аптығып,

	Манар таудың мұз балқыған сəлдесін.



	Жырыма ұқсап қоңырланған жер беті,

	Тəңір сыйы – айырмайды кімді естен?

	О, ғаламның мінсіз сұлу келбеті,

	Сыршыл жанның жүрегімен тілдескен.



	Қоңыр төбе. Оңашада қоңыр мұң.

	Жерді шарлап қоңыр ойдың құсымен,

	Арлы өлеңге жан бітіріп отырмын,

	Жүректегі Құдіреттің күшімен.



	***

	күндер келіп күзі кем, жазы басым,

	күрсінгенге ашады қазынасын.

	көктемеде оралған қоңыр қаздай,

	өз ішіңе бет алсаң, жазыласың.



	Тәңір сәуле аңғарып қанатыңнан,

	бұл табиғат сен үшін жаратылған.

	тылсым әлем – алаңшыл ана сынды,

	сәбиі үшін ұйқысыз таң атырған.



	мына жартас сен үшін жаңғырады,

	кісінейді даланың арғымағы.

	соққан самал, көшкен бұлт, алқызыл кеш,

	қозғалмаған қара тас.. жанды бәрі.



	соған мәңгі байлаулы ойым.. жаным,

	бүгін тағы ғарыштан ой ұрладым.

	тамыздағы жалғыз-ақ таңғы шықтан,

	Құдіреттің ғажабын мойындадым.

	солай...



	***

	бояулы сиқыр екен – сөз дегенің.

	білемін, ертең тағы өзгерерін.

	қаламнан жұлдыз ағып тұрса болды,

	жоқ, сірә, жұмысым да өзге менің..



	нұр саулап тұрса болды қаламымнан,

	жаралған ой – тылсымнан, дала – сырдан.

	сөз деген ақ көйлекті сұлу қыз-ай,

	бір сәуле көрейінші жанарыңнан.



	сол кезде көңілімнің бағы сайрап,

	жақын боп көрінеді алыс аймақ.

	ғұмырдың азабын да байқамадым,

	ішімнен мұңы жұпар дауыс алдап.



	тыңдаса содан кейін жырды ғалам,

	Жарықты қанып ішем Күн-тұмадан.

	келемін бірақ әлі болжай алмай,

	жазарын нені, қашан, кімді қалам..



	***

	Аңсаған арқар тауды, боз даланы,

	ішімде бір тіршілік қозғалады.

	үміттің қызылкүрең шоғын үрлеп,

	жақсы ғой көңілдердің маздағаны.



	өзгерді содан бері ой танымым,

	түсінер бірақ, сірә, ондайды кім?

	түн келсе, көкірегімде сезім бүрлер –

	сезімім – ғарыш жаққа жолдайтын үн.



	мамыр-ай, жұлдыздарың қандай жарық!

	отырмын үнсіз көріп, таңдай қағып.

	кеудеде құбылады сан түрлі сыр,

	кете алмай Сөз киесі арды айналып.



	сондағы, жұлдыз ақса, қарап тағы,

	көңілім қанат қағып баратқаны...

	аспанның бүлдіргенін Күн тереді,

	тау жақтан шұғылалы таң атқалы.



	мамыр бұл – сағым беріп, жалын алған,

	қарсы алар күмбір үнмен ағын алдан.

	пендеге бір тылсымды сездіреді,

	тірлікті түспен бояп Тәңір алуан.



	ол түстің бірі қоңыр – жан қалауы,

	ғұмырым сол бір түске арналады.

	қиялым – кемпірқосақ, өлең жазсам,

	ғарыштан жерге дейін жалғанады.



	***

	Несіне ойға батып, кектенемін,

	жартас та жасырады көп бедерін...

	құбылар Күн бесінге таяғанша,

	жасанды көзқарасты жек көремін.



	оятып Сөз әлемін мамыр таңы,

	ғажап қой, дүниеге шағылғаны!

	періште Айға қонып пенде ішілік,

	күйігі сағыныштың қалыңдады.



	қайдасың, бүтін болмыс – мұнар алып,

	шыңында қалқып ұшқан мұң айналып.

	...біз неге мың мінезге тағзым етіп,

	жабыққан бір жүректі ұға алмадық?



	секемшіл көңілімнің күз – алабы,

	әлі де бірде ысынып, мұзданады.

	сарғайып жерге түскен жапырақтай,

	қиялдың ұшып кетті жүз парағы.



	ашылып жан әлемнің есіктері,

	шашатын пейіл қайда несіптерін?..

	жылыстап кетті қанша маусым-көңіл,

	мен күткен жылы жаңбыр кешіккелі.



	***

	Сөзден бұрын Күнді сүйем, гүлді сүйем,

	мамыражай, тұп-тұнық түнді сүйем.

	алып-ұшқан алғашқы кездесудей,

	ару-бұлақ елітер күлкісімен.



	жасыл түспен ғаламды кім бояған?..

	сұлу баққа кезім жоқ сырды аяған.

	Жанарымның қарама жарқылына,

	көкіректің көзімен күнде оянам.



	бүгінгі – елес. Өткенге қайта оралып,

	жатқандай ма ғұмырым қайталанып?..

	Жанмен ғана байқайтын көркемдікке,

	түкпірінен сананың айқайладық.



	сөзден бұрын желді сүйем, үнді сүйем,

	көл бетінде ойнаған нұрды сүйем.

	үйлесем бе, қарашы, суретіңе,

	мен де сенің, табиғат, бір түсің ем...



	***

	Кезігу де жалғанда, жолығу мән...

	Бұлдыр көзде қалғиды торы-тұман.

	Кісінеген бұлттарға құрық салып,

	Ой қайтады күндегі жорығынан.

	Күннің нұрын көрер ме түн айналам?.

	Ой бағу да қиын деп кім ойлаған.

	Өмір деген – бір сәттік түс-елесте,

	Көрінеді кім болып Құдай маған?



	Ақ парақтар желге ұшса сәл мұңдана,

	Түсінер ме мұны да салқын қала?..

	Өзгереді бәрі де, өзеурейді,

	Өзгермейтін іштегі қалпың ғана.



	Көп мінездің қаралау жолақ – түбі.

	Кісі дейтін қол бұлғар жоқ ақтығы.

	Жүрек теріс кеткені, о несі екен,

	Жанарына біреудің қарап тұрып?..



	Көңіл құсын ұшырма, тыныш, қарғам,

	Күндер қайтып келмесін ырысты алған.

	Жүрек бар деп жұбаттым, мен әйтпесе,

	Кеудемізді аяймын қуыстанған.





СЕРТ




	Ой орманын аралап оңашада,

	Ақын болып кетіппін қарашы, аға.

	Қам көңілім тыншымай келеді əлі,

	Қарашығым жаутаңдап қарашаға.



	Бір Құдайым білетін анығын-ақ,

	Шексіз еске тылсымның бəрі – жұмбақ.

	Ақын болып кетіппін, ағажан-ау,

	Адамзаттың кеткен соң жаны құрғап...



	Сен де мені, сардала-ау, кешірер ме ең,

	Ғұмырымда жазбадым кесір өлең.

	Күн батқанда – көзімде көл тербеліп,

	Таң атқанда – таулармен есінегем.



	Жұмыр жерден ғарышқа жырым ұшып,

	Он сегіз мың ғаламмен ұғынысып.

	Есениннің ессіздеу күйін кешіп,

	Мұқағали ақынның мұңын ішіп,



	Жылуы жоқ болған соң арайсыз маң,

	Ақын болып кетіппін абайсыздан,

	Кешір мені...





КӨКТЕМДІ ІЗДЕУ




	Биыл көктем күз секілді күп-күрең,

	Сағынып та, үлгеріппіз қамығып.

	Бұрынғыша болар бәрі күт, білем,

	Бүршіктері ақ қайыңның жарылып.



	Биыл көктем күз секілді салқындау,

	Түнгі ызғарын сезіп көрші даланың.

	Жай отындай бір сілкініп, жарқылдау –

	Керек боп тұр, керек боп тұр, қарағым.



	Биыл көктем күз секілді мұң шақты,

	Құлазу да қиын, сірә, мұндайда.

	Кездер, қалқам, бола бермес кіл сәтті,

	Кербез ғұмыр бұлаңдамай тұрмай ма?!



	Биыл көктем күз секілді тұманды,

	Жасыл баққа жасқанамын енуге.

	Жырақтағы бұлт жасырған мұнарды,

	Жарығым-ай, сәл-ақ қалды көруге.



	Биыл көктем күз секілді бояулы,

	Құбылыс па қара өлеңге ұқсаған?

	Ақын болып кетер ме еді аяулы,

	Табиғаттың тылсым сырын ұқса адам.



	***

	Даланы аңсап тыпыршиды құс-кеудем,

	Жалыққандай күреңі жоқ түстерден.

	Қиялыммен самғап кетем кей-кейде,

	Қалам менен қағаз қалған үстелден.



	Балбалды аңсап бұлқынамын қашанғы,

	Жырдан өзге – бәрі-бәрі жасанды.

	Көзім жанып, құрық салып алыстан,

	Кездер қайда үйрететін асауды?!



	Жусанды аңсап сан жолықтым сағымға,

	Бозжусанның жұпары бар қанымда.

	Жайсаңдардың жүзі қалды есімде,

	Балалықтың ізі қалды шағылда.



	Шалғынды аңсап мен неліктен түрлендім,

	Күйіндім бе, неге осындай күйге ендім?

	Өз жанымның мың құбылған бейнесін,

	Құладүзге қарап тұрып білгенмін.



	Байламаған құлқын деген «шідерге»,

	Мені, сірә, біреу түздей күтер ме?

	Жалғыз қалып тілдесейін даламмен,

	Ей, бауырым, еріңді сал күреңге!





КҮЗ




	қара көздер... сенделеді күз жұққан,

	күрең жолдар – сағыныштың торабы.

	жапырақтар үнсіз, сөзсіз бізді ұққан,

	ұшып келіп жүректерге қонады.



	мұң өседі бақшасында бақыттың,

	толғанды кім ұзақ қарап ғаламға?

	тамырына салқыны өтіп уақыттың,

	жапырақтай сарғаяды жанар да...



	көкіректен тарағанда мұнарға əн,

	аңсарымен қауышады сары алап.

	бірін-бірі жоғалтып ап тұманнан,

	адамдар жүр жат сезімді жағалап.



	мына мезгіл – аңсаттырған əз уақыт,

	көз алдыма күнді əкелген кешегі.

	көк пен жердің сағынышын маздатып,

	күрең-сары жапырақтар көшеді.





	көкжиекті шексіздікке жалғаған,

	уақыт нұры тамды, міне, бөктерге.

	сиқырлы əлем жұмбағына арбалам,

	күз қанатын желпіп өтіп кеткенде..



	***

	Кір басты ма, көңілді шаң басты ма,

	Күндесті ме, дос-дұшпан арбасты ма?

	Барлығы да бауырмал бір көргеннен,

	Барлығы да аңғал ед(і) алғашқыда.



	О, қалайша өзгерді мына ғалам,

	Осылайша құбылып тұра ма адам?..

	Тəні дертсіз қоғамда келем сүріп,

	Бір-бірінің жан дертін сұрамаған.



	Шідерлесе шынымен күйікті ұстам,

	Сірі жандар көбейер сүйіп-құшқан.

	Аспан ғана кіршіксіз бірақ бүгін,

	Құстар ғана бақытты биікте ұшқан.



	...Ғұмыр кешкен тағдырын түзге балап,

	Адамдар-ай, сары ала күзге – қонақ.

	Сүйсінеді неге көз көкті шолып,

	Күрсінеді неге аспан бізге қарап?..





ӘЛДИ-АНА




	Кірпік ілмей жатырсың неге, анашым?..

	Қараңғы түн. Ұйқысыз сен ғанасың.

	«Жас теректі» несіне уайымдадың,

	Жел соғады, əйтеуір жел болғасын.



	Жұлдыз біткен жұтылып жанарыңа,

	Мейірімге тұншықты-ау ғалам мына.

	Жер дегенің – пендеге болса мекен,

	Аспанды əкеп қоямын табаныңа!



	Таусылмашы... Емес бұл жанашуым –

	Аналардың қашан да бағасы ұлы!

	Сенің көзің – Құдайға сыйынатын,

	Он сегіз мың ғаламның қарашығы.



	Ал, мына түн – өзгермес байырғы түн,

	Қайырсыз кім, білмеймін қайырлы кім...

	Ұйықташы, анашым, алаңдамай,

	Ұйықтаңдар, аналар, қайырлы түн!

	Əлди, Ана...



	***

	Бір сағыныш өртеп жүр жүрегімді,

	Бұлдыратқан жанымды, бұл өмірді.

	Сағынышпен еске алу қандай ғажап,

	Көктем лебі тербеген гүл өңіңді...



	Бір сағыныш өртеп жүр жүрегімді,

	Тағдыр, сенің тапсамшы бір ебіңді...

	Алай-дүлей сезімнен арылам деп,

	Шаттық емес, жаныма мұң егілді.



	Бір сағыныш өртеп жүр жүрегімді,

	Қастерлеуге Жарықты – түнек үлгі.

	Таңғы шықтай мөп-мөлдір жақсылықтан,

	Мен үзбеймін, сен де үзбе күдеріңді.



	Бір сағыныш өртеп жүр жүрегімді,

	(Білем солай бір ғұмыр сүрерімді).

	Сағыныштан жаралған азабымен,

	Сүйсем сүйем осылай бұл өмірді.



	***

	Кешкі іңірде... көкжиекке Күн ауып,

	Қызыл арай жер мен көкті көмкерді.

	Сұлу қыздай бір ысынып, нұрланып,

	Көлдің беті өртенді.



	Өртенді көл, аққу қонса не етеді,

	Бұлдыр тұман бауырына тағы еніп.

	Дүр дүние сұлу болып кетеді,

	Жұмақ желін жан өбіп.



	Неге аққулар әсемдікке құмар тым?..

	Мөлдір мұңнан жаралды ма әуелден.

	Мен өмірді соған қарап ұға алдым,

	Ішімдегі әлеммен.





ҰЛЫМА СЫР




	Сен мені «әке» дейсің,

	Не деген жұмбақ есім,

	Баласы үшін желкен қып бұлғар есін.

	Күн батқанша қиялға ерік беріп,

	Таң атқанша бойлаймын мұңға несін?



	Мен сені «ұлым» деймін –

	Қызық әлі,

	Жанарыңда жүр, міне, жүзіп арың...

	Сөйте-сөйте мен саған жақындаймын,

	Сөйте-сөйте құс жолы сызылады.



	Уақыт та алға дөңгелеп баратқанмен,

	Бір сәтке де таппайды тағат кеудем.

	Сені көріп, кездерім ғайып болды,

	Ең қымбатты бақытқа балап келген.



	Ұқсар жүзің,

	Ұқсайды қос жанарың,

	Жымиысың, ұқсайды қас-қабағың.

	Бір күндері екеуміз сырласамыз,



	Бір күндері сенімен дос боламын.

	Күтіп алып шақтардың арайлысын,

	Адам жасау балшықтан – оңай ісің.

	Өзгердім бе, әлде мен жұмсардым ба,

	Неге жылып көзіңе қарайды ішім?



	Сен мені «әке» дейсің,

	Мен оған елеңдеймін,

	Өң бе, түс пе, бәрібір сенердеймін.

	Сенші маған, мен енді таусылмаймын,

	Сенші маған, мен енді көнермеймін.



	***

	Сары белді тұман тұмшап – ойлы, ауыр,

	Көкшіл тартып, көрінбейді қойлы ауыл.

	Сырға таққан сүмбі талға қырындап,

	Ызғырық жел ысқырады – бойдақ ұл.



	Бұл дауыстан құлақ тұнар, байқашы,

	Жұлдыз болып тамған кезде Ай жасы.

	Аңғал-саңғал алып-ұшқан тіршілік,

	Қарғам менің, айтшы маған қайда осы?



	Табар ма едім осы маңнан, бұл жерден,

	Тағдыр қалай, адам қалай түрленген?

	Балбал тасқа жан бітеді бір күні,

	Бізден бұрын Күннің нұрын күнде емген.



	Құдай бар деп қиялымнан жоғары,

	Көкірегіме үміт-кептер қонады.

	Ессіздігім еске түссе, ес жиып,

	Ертеңімді ойлап тұрмын мен әлі.



	Солай, қарғам, ешкім әлі көрмеген,

	Сөзді сүйіп, сөзбен ғана емделем.

	Жапалақтап қар жауады, сол кезде,

	Жалған жайлы қайта сұра сен менен...



	***

	Бұлтты аспанда – сылқым Ай,

	Көңіл көзде – ой басым.

	Амал бар ма бұл Құдай,

	Ақын қылып қойғасын?..



	Ауыр-ауыр сөз жұтып,

	Алай-дүлей күйге ендім.

	Туып қайта тозды үміт –

	Сүйіп қайта күйгенмін...



	Маған ұнар мамық түн,

	Мейір тұнған кейпінде.

	Көпшіл қырттан жалықтым,

	Естілік жоқ еркінде.



	Күн секілді мұң да – өзге,

	Мұң секілді – басқа адам.

	Қанша сыр бар бір сөзде,

	Тазартқан һəм ластаған?



	Көңлі жаз боп қалар кім,

	Күз жайлаған ғаламда.



	Жанарынан адамның,

	Жанашырлық табам ба?

	Кірлі қоғам, жаны – ұлық,

	Қалардайын жылып бір,

	Ай астында қамығып,

	Бөрі кеудем ұлып тұр...



	***

	Бауыр да бауыр, бауырдан,

	Сүріне асып сауырдан..

	Қаршадай ғұмыр, көктегі,

	Қазбауыр бұлтты сағынған.



	Өркешті белден Күн ауып,

	Өзеурей түскен қыр алып.

	Боз жусан, селдір селеулер,

	Тына да қалған бір ауық.



	Көз жауын алып мына түн,

	Көнеден «сөйлеп» тұратын.

	Жамырай шығып жұлдыздар,

	Жалғанды жарық қылатын.



	Сездіртіп ойды, байламды,

	Нұрлантып тұрды Ай маңды.

	Əжейдің естіп аңызын,

	Аңызақ кеуде жайқалды.



	Солай да солай, мен кейде,

	Сонау бір күйге енгенде,

	Бауырға басқым келеді,

	Боталы көзді көргенде.



	Бəрі де қалды сол қырда,

	Байсалды даусы таудың да.

	Күрсіне келіп аунадым,

	Шаттығым сіңген шалғынға.



	Басылмай жанның аптығы,

	Жаңғырған ессіз шаттығы,

	Қай жерде қалдың жоғалып,

	Балалық шақтың ақтығы?!



	***

	Қызғалдақ толы қырда анау,

	Құлпырып жатыр бір әлем.

	Жалғанды күнә – жырламау,

	Сол үшін тудым мына мен!



	Гүлдерге құшақ жаямын,

	Ыстық от менде бар әлі.

	Қызғанып қызыл бояуын,

	Қызыл Күн ауып барады.



	Көңілді бұзбай бөтен ой,

	Тыныштық тапты жаным да.

	Дүние ғажап екен ғой,

	Үлбіреп тұрған шағында.



	Түсімде көрген қыр маңым,

	Өңімде тіптен ғажап-ақ.

	Қызғалдақ, сені жырладым,

	Жүректің өзін мазалап.



	Құлақ түр самал сөзіне,

	Жаңа әлем жатыр жаралып.

	Кеудемнен шығып, өзіңе,

	Жүгіріп кетті балалық.



	***

	Күн кешуді үйрендім,

	Күз мезгілден қысқа ауған.

	Тілдесуді үйрендім,

	Таңда оятқан құстардан.



	Құлшынуды үйрендім,

	Бұлақ аққан баулардан.

	Күрсінуді үйрендім,

	Әжім-әжім таулардан.



	Жұмсақтықты үйрендім,

	Ақ мамықтай бұлттардан.

	Тазалықты үйрендім,

	Жапырақтан.. шық тамған.



	Жасқанбауды үйрендім,

	Жарға біткен ағаштан.

	Аспандауды үйрендім,

	Жұлдыздардан жарасқан.



	Толғануды үйрендім,

	Тебіренген толқыннан.

	Ойлануды үйрендім,

	Күзден.. гүлді солдырған.



	...Жалғыз жүріп жырақта,

	Шағымнан-ақ ес білген,

	Жыр жазуды бірақта,

	Үйренгем жоқ ешкімнен.



	***

	Жылт еткен сәттерден,

	Жыртылған дәптерден,

	Күз бенен көктемнен,

	Күрең бел, өткелден,

	Өмірім құралған.



	Алқызыл таңдардан,

	Алқоңыр маңдардан,

	Аяусыз күндер мен,

	Аяулы жандардан,

	Өмірім құралған.



	Күнде ойнар отпенен,

	Көрерсің шоқ менен,

	Уыздай бақыт пен,

	Уақытша өкпеден,

	Өмірім құралған.



	Күндерден, түндерден,

	Таулардан, гүлдерден,

	Күдіксіз көңіл мен,

	Үмітшіл үндерден,

	Өмірім құралған.





АБАЙДЫҢ МОНОЛОГЫ




	Тыным бермей кіл сыбыр,

	Тоймай асқан межеден,

	Қарап тұрсам бұл ғұмыр –

	Қан майданның өзі екен.



	Сол ұрыстың – түбі не,

	Мәні бар ма «ағының»?

	Жан ішіне үңіле,

	Жарамды үнсіз таныдым.



	Бірақ мендік сыр басқа,

	Жұпары өңге жусаннан.

	Өзім сынды мұңдасқа,

	Өлең-сәби туса – арман.



	Ғажап дейді жалған бұл,

	Сезбегендер сөз дертін.

	Қаламымнан тамған нұр –

	Ғаламды да өзгерту!..



	Шыңғыстауға қараймын,

	Жанның жағып білтесін.

	Мұңын сезіп маңайдың,

	Бұздым жүрек түрмесін.



	Жыр жазуға шығатын,

	Жота да анау күрсінді.

	Қара өлеңдей – мына түн,

	Қардың өзі – тылсым-ды.



	Көкжиек боп қиялым,

	Алыстама, сен менен,

	Мен – бір қоңыр сиямын,

	Өшкен, бірақ өлмеген.



	Тағдырды адам таңдай ма?

	Тәңір жазды, көнесің.

	Салғым келед айғайға,

	Соңғы рет ап жер есін!



	...Өлең қашап көңілге,

	(Десе де «Алаш ақыны»),

	Жалғыз келіп өмірге,

	Жалғыз кеттім ақыры.



	***

	Пендені кім түзетер, заманды кім?..

	Жоғалтпаса тəуір-ақ адамдығын.

	Жаны өртеніп жалғаннан Абай да өтті,

	Көкірегіне сыйдырып ғалам мұңын.



	Тірі сөзбен тіршілік – тоқтамас хақ,

	Өлі сөзге кімдер бар жалт қараспақ?

	Есімінен сөзі озған саңлағым-ай,

	Ескірмес ой жаңғырып жатқан асқақ.



	Тəн кірлесе, жанымның дəруі не?

	Жан кірлесе, нəпсінің əмірі ме?

	Кел одан да екеуміз жуынайық,

	Өлең деген Тəңірдің тəліміне...



	...Тоғышарлар торласа маңайымды,

	Тартыспай-ақ қалыппен сол байырғы,

	Шыңғыстаудың басына жалғыз барып,

	Шөліркесем, іздеймін Абайымды...



	***

	Неліктен жұмбақ тіршілік,

	Неліктен сырлы бұл ғалам?

	Жан бар ма екен құлшынып,

	Жүректің сөзін тыңдаған?



	Төбеде Ай тұр сұрланып,

	Тербеліп жатыр түнгі айдын.

	Отырмын содан сыр бағып,

	Сəт күтіп толқи жырлайтын.



	Көңілім, енді былғанба,

	Дəме жоқ жанды шат қылар.

	Күз келсе неге бұл маңда,

	Көрінбейді екен аққулар?..



	Ұнатам күздің салқынын,

	Ұнатам күздің сазын да.

	Күрсіндім, күйдім, шалқыдым,

	Бір өлең арнап жаздым да.



	Өмірім менің – жыр деймін,

	Шабытым асып кемерден.

	Өзгенің жолын білмеймін,

	Өзімді таптым өлеңнен.



	…Шаттығым солай қалыс қап,

	Жанымды мұң мен мұз басқан.

	«Ақынмын» деймін дауыстап,

	«Ақынсың» дейді күзгі аспан!





ТІЛЕНШІ




	Тоқтамай бір жан өте ме?

	Қаланың демі – тым суық.

	Ол неге жатыр көшеде,

	Ол неге жатыр күрсініп?..



	Қайғыдан тас боп қалсаң да,

	Тұрсаңшы енді, байғұсым.

	Біреуге күлкі болсаң да,

	Мен үшін ауыр қайғысың.



	Жібітіп көңіл тоңыңды,

	Қайғыңды Күндей еріткен,

	Аллаға жаяр қолыңды,

	Адамға жайдың неліктен?!



	Сынаққа келер дайын кім,

	Өлшеулі мынау бес күнде.

	Шаранасында уайымның,

	Шарасыз қалғып кеттің бе?





БАҒАЛАҒЫМ КЕЛЕДІ...




	Мен бағалағым келеді,

	Әрбір сәтті,

	Әрбір сөзді,

	Естіген...

	Кешкі іңірде сыр бөліскен естімен.



	Мен бағалағым келеді,

	Әрбір жанды,

	Әрбір таңды,

	Нұры аппақ,

	Көкіректе қалатұғын тұрақтап.



	Мен бағалағым келеді,

	Әрбір жүзді,

	Әрбір көзді,

	Мөлт еткен,

	Арманы үшін аяу жанын шерлеткен.



	Мен бағалағым келеді,

	Әрбір ойды,

	Әрбір мұңды,

	Бес күнде,

	Ақтарылып айта алмайтын ешкімге.



	Мен жай ғана түсінгім келеді,

	Өзімді,

	Өмірді...



	***

	көруге ынтық жан бар ма сəулелі ойдың сұлбасын?..

	жан кірпікке ілінген сүртеді əлем мұң жасын.

	мынау жұмбақ ғаламды тану да – азап, сүю де,

	миығынан бір күліп, мырс еткенде сырласың.



	сөздер қалды өткенде – сыңғырлаған жылы ағыс,

	көздер қалды көктемде – тұңғиықта, тым алыс.

	құшағында аспанның құстар қайтып барады,

	жерде қалып тек қана құлқыны көп құр дауыс.



	есіл даурен, сен-дағы ескірдің бе шынымен,

	елемеген сыңайлы күй кешемін мұны мен.

	түн торыса ғаламды, тағы да сол қаламды ап,

	табу үшін өзімді жүрегіме үңілем.



	мас қылатын көңілді мазасыз шақ бұл-дағы,

	мизам бақтың түсіндей түрленеді сыр мəні.

	алмағайып ғұмыр-ай, біле алмадым, қайтейін,

	айдынына жүректің аққу қонып тұр ма əлі?..



	***

	Күзгі гүлдердей семіп барады Жан сағым,

	Адами сезімдер..

	Һəм іштегі аңсар, ым.

	Ақыл айтқыш ағаның құлқы басым ойынан,

	Маңыздырақ

	Санама

	Сұлбасы кестеленген арса мұң.



	Ал сен,

	Көңілдердің құлшынысын байқашы,

	Бұл өмір – уақытты өлтірген

	қылмыскерлердің айқасы.

	Адамның миында не қалды? Ештеңе…

	Ештеңе жоқ қазір.

	Олардың ойында –

	Кешкі.

	Түскі.

	Таңғы асы.



	Даурығып қайтеміз ендеше,

	Осылай жүректен тама берсінші ой ыстық.

	Біздер неліктен болымсыз жаққа ойыстық?

	Шындықтан қашудың заманы басталды,

	меніңше,

	Бұл жерді жіберем дегендер шығады әлі райыс

	қып…



	Иə, рас,

	«Рухтың дауысы қажеті қанша» дейтұғын,

	Қалыпқа салынған киесіздердің кейпі кім?

	О, бастан

	Қарашығында жұмбағы тұрған ғаламның,

	Мен – бір тылсымның ойымын

	Əрі Еркімін.





КЛОНДАУ




	Жапырақ тамыры,

	Топырақ тозаңы,

	Көңілдің түстері,

	Ақылдың азабы.

	Ұқсай ма,

	қарағым?



	Ұқсай ма,

	Мына түн,

	Бір сөзден бір ғалам туатын,

	Сірə бұл –

	Тылсымның өзі ғой,

	Жүректің көзі ғой…



	Білемін.

	Келешек күндердің дауысы —

	Бұлқынған

	Бүгіннің жарысы.

	Адамнан іздейтін адалдық,

	Адамнан іздейтін адамдық,

	Уақыт та келеді.



	Сол күні,

	Сөздер де жасанды болады,

	Көздер де жасанды болады,

	Сана да жасанды болады,

	Жара да жасанды болады.



	Сондықтан,

	Үніне тамылжып даланың,

	Гүліне тамсанып даланың,

	Жаныңды жоғалтпа,

	Жаныңды жоғалтпа,

	Қарағым!..





КВАНТ




	Мына Жер – бір ғана тамшысы ғарыштың,

	Мына Күн – бір ғана жарығы «ағыстың».

	Шексіздік торында уақыт-құс қамалып,

	Жатыр ма тіршілік түрленіп,

	Жаралып?..



	Бір сызық ұшқаны —

	Жұлдыздың түскені.

	Күн сайын құбылар аспанның түстері.

	Кеңістік құшағын тануым мүмкін бе,

	Миллиард сөз туса,

	«Жан» туса

	Бір түнде?..



	Менің де миымда бір ғарыш бар білем,

	Һəм соның ішінде беймəлім əлгію«мен».

	Сөйлесем жұлдыздар ағып бір түсердей,

	О, қалқам,

	Мен миды

	алмадым кісендей!.

	Ішкі жан толқиды ғарышты көргенде,

	Білемін, Аспан да – мен сынды шерменде.



	Көңілдің дауысы,

	Өмірдің заңдары,

	Бəрі де бар онда,

	Түсінсең болғаны…

	Бір түске ұқсайды осы таң шырайлы,

	Бір түске ұқсайды осы кеш шұрайлы.



	Бояуы мың түрлі ғаламым кеш мені,

	Мен сенің – бір түсің,

	Ғарыштық көштегі.

	Содан соң,

	Шертіліп ғаламның сазы ұлық,

	Жүрекке тамады бір тамшы Сөз-үміт.

	Өзіме қараймын,

	Өмірге бағынар.

	Уақытқа қараймын,

	Оның да

	«жаны» бар…



	***

	Көзімнің ұшында – сүтті түн сəулесі,

	Кеудемнің ішінде – сезімнің əуресі.

	Бір белгі бар білем киелі сөздерде,

	жыр сіңген аспанда,

	түн сіңген көздерде…



	Сағаттың тырсылы.

	Жаңғырық көктегі.

	Бəрі де тылсымға бөлейді тек мені.

	Телміре Ай тыңдап айдынның дауысын,

	Шексіздік жұтып тұр сəуленің ағысын.



	Иə, рас,

	Қоңыр күз желі ұшып көшеде,

	Күңірентіп кетті ғой біздерді кеше де.

	Теңіздің иісін жүрекке жұқтырып,

	Толқындай теңселіп тұр əлі күпті үміт.



	Ол толқын – дыбыссыз,

	Ол толқын – ғажап-ақ!..

	Тірісің, егерде жан тұрса мазалап,

	Кеудеңде.

	Осылай..



	***

	Бозарып атқан таңнан,

	Түннен тұп-тұнық,

	Көкжиектен сонау көктемнің кешігіп келерін

	Ұқтық.



	Сәуірдің самалы емдейді жанды,

	Арды сақтауға,

	Өзекті өлеңге айналдырып қарап тұрмын,

	Тауға..



	Мұнар да мұнар, мұнар күн бұл,

	Бұлбұл, сайрашы,

	Көзімнен түсті мөлт етіп тірліктің

	«Тасы».



	Іштегі әлемнің дауасы қайсы,

	Көңілден шықты үзіп,

	Бүкіл адамның ғұмырын жиса, болады -

	Сызық.



	Қарлығаш ұшып қарашығында Ойдың,

	Жойдым күмәнді.

	Ал, соңында бір Сөз ғана қалады екен ғой

	Мәңгі...



	***

	Таң атты тағы. Тағатты мүлде тауысып.

	Терезе жақта көбелек ұшты жарысып.

	Бір өлең туды өзекті жарып бүршіктей,

	Сұлбасы – сұрғылт,

	Бояуы қанық,

	Жаны – Шық.



	Күн батты тағы. Ғұмыр да солай алмасты.

	«Тықылы» тозған сағаттың тілін шаң басты.

	Айнаға қарап арттағы күнді еске алдым,

	Сүйсінген кезім,

	Түсінген кезім,

	Алғашқы.



	Бейуақта солай жарасын жанның жамапты ән,

	Дәуір ғой ол да құс жолын өртеп баратқан.

	Апырм-ай, енді адамзат қайда жол тартты,

	Асығыс асып адалдық дейтін жолақтан?..



	Жазмыш қой деумен жазыппын өлең естідей,

	Ғаламды тыңдап, қаламның даусын естімей.

	Сезінсең терең уақыттың сынық сәулесін,

	Ғұмыр дегенің – таңғы үміт пенен

	Кешкі үрей..



	***

	желдің гуілін,

	топырақтың тынысын,

	бозаң қырда өсетін Өлең-шөптің сыбысын,

	жапырақтың жүзінен ғарыш жаққа бет алған,

	қыз-ауаның күлкісін,

	ардан ғана именер ақылымның сөздерін,

	жүректердің дүрсілін,

	аққулардың аспандағы əуенін,

	қыраттардың қыбырын,

	көк теңіздің кісінеген дауысын,

	жастығымдай бұлқынған жанартаудың дүмпуін,

	өзім сынды ақын-ғалам өлеңін,

	барлығын да,

	Сеземін!..





ВЕНЕЦИЯ




	Көктің күбірі,

	Бұлт көшкен,

	Жаңбырдың ұлы үні,

	Вена қаласындағы күреңдеу, күңгірт бақтарда,

	Өткеннің елесі қалды,

	Көздерде һәм хаттарда...



	Ескірген үйлер,

	Көнерген күйлер,

	Киімі тозған адамның көші,

	Қызық тым,

	Қиялдың қайығында барады жүзіп Түн.

	Еркіндік деген – тыныштық екен,

	Тұп-тұнық,

	Гүлдерге қалыпты, міне,

	Шық тұнып..



	Бүгін,

	Дүрмегі бітті қаланың.

	Көлшікті басып,

	Алаңсыз жүгірген баланың,



	Күлкісін аулап,

	Бродский қарап тұр,

	«Мен бір күні адам боламын»...



	***

	Бәлкім,

	О дүние дегеніміз – бұл дүние шығар?

	Азабы да бар аздаған біртүрлі,

	Шідерлеген құлқынды,

	Ләззаты да бар аздаған,

	бұл жақта,

	Ұқсап тұрған жұмаққа...



	Бәлкім,

	Жан дегенің – жарық шығар?

	Қос өмірдің арасында тартылған,

	Әрбір сәуле – әр тұлға...

	Қыбырлаған құмырсқаның да,

	Ызыңдаған масаның да,

	Сыбырлаған гүлдердің де,

	Жаны бар деймін,

	Гәп бар ма?

	Осы бір сөзді өзіме айтамын,



	Пенделерді жақтарда.

	Бәлкім,

	Тағы да бір байқап қоямыз ба?

	Өмір деген – ақиқат па, әлде,

	Жай аңыз ба?..

	Күрсініс пен күлуің де – адамның жаны,

	дегенмен,

	Шынайылықты сеземін, қалқам,

	Жүрегі жұмсақ өлеңнен.



	***

	сөз – ғаламнан, ғалам – Хақтан жаралған.

	құсни хаттай шимайланған жер беті.

	өмір мəні – асау жүрек, ақ арман,

	əр күн сайын алмасады келбеті.



	пенде дейсің... кімді, нені білмедім,

	ақтау үшін бір ғажайып сөз ол да.

	сезіндің бе мынау ғажап Түн демін,

	сезіндің бе, жүрек соқты ғазалда?..



	мұң мен шаттық – жаратылыс ділі ме,

	жан əлемі – барлығыңның елесі.

	керуендеп ой көшетін күніге,

	ішімізге үңілмейміз неге осы?..





АҚҚУ КҮЙІ




	Беу, домбыра, өміріме өң берген,

	Сенен ұлы сағынышты сезгем мен.

	Сенің қоңыр дауысыңа анамның,

	Құрсағында жатқанымда-ақ тербелгем.



	Күйші-ғұмыр домбырасын қолына ап,

	Күйін шертсе, кетер көңіл балқып-ақ.

	Қиялымда аққу құстың бейнесі,

	Көл бетінде жүзіп жүрді мамырлап.



	Аққу сыңсып беу-беулеген дауыстан,

	Кісінесіп, күрең мұңмен табысқам.

	Мендік ғұмыр – екі ішектің арасы,

	Діріліне бақ пен соры ауысқан.



	Күйсіз ғазиз жүректі кім иітпек?!

	Сұңқылдаған жанға әуені сүйікті ед(і).

	Аққу құсқа айналдың да, дүние,

	Көз алдымда бара жаттың биіктеп.





ҚАРАГЕР




	Дүбіріңнен дүрліксе дала-дастан,

	Кісінесең жаңғырып барады аспан.

	Екі тумас қарагер – қанатым ең,

	Елсіз белдің желімен жағаласқан.



	Тынысыңнан ойнаған тылсым үнді,

	Пысқырғанда естуші ем тың сырыңды.

	Қас-дұшпанның алданбай құрығына,

	Қашаған-жыл сындырмай қылшығыңды...



	Сүріндіріп осқырып, осалды бір,

	Түн ілдіріп жеткенде тосаң дүбір.

	Жауыздықта босатпай арыныңды,

	Ауыздықпен алысқан асау ғұмыр.



	Торсық шеке, мойыл өң, доға сағақ,

	Ілкі іңірде бұлт көшіп, жон асады ақ,

	Жылқы терін сіңірген құладүздің,

	Жалқы демін ішемін оңаша қап.



	Көне жұртта қалса да көне өлеңім,

	Күлігім-ай, сен маған бөлек едің.

	Шідерлігің қанаған тағдырыңмен,

	Ұлтымды еске түсірдің неге менің?





КӨШ




	Күмбез көкте күңіреніп қобыз-бұлт,

	Күрсі əлемді толғап жатыр аңыз ғып.

	Үр ғаламның ырғағына ілесіп,

	Түз кеудемде үн қатады тамыз-құт.



	Селеу қырға көшіп келед(і) сағымым,

	Сағым десем, еске түсер «тағы» ұлың.

	Оқиды олар көкжиектің ғазалын,

	Жұмыр жердің ұстап тұрып тамырын.



	Көлеңкесі күнгейінен көбірек,

	Аз ғұмырдың ажары ма – төңірек?..

	Аңсап келген сол арманшыл сағымнан,

	Жанарымның мұзды əлемі ерімек.



	Көш, бабамның асылдары далама,

	Дауа болып тұз себілген жарама.

	Қазағымның күллі ғұрпын көшірші,

	Қапылыста қуыстанған санама.



	Көш, аңғалым, сен шырқаған қоңырлы əн,

	Қоңыр əнді аңсап отыр қоңыр маң.

	Қара адырдан мен шығайын өлең боп,

	Бар ғұмыры бір парақтан оқылған.



	Өзім десе, сала қоймас өгейлі үн,

	Сағыныштан бүлкілдейді көмейім.

	Маңдайыңнан иіскетші, қандасым,

	Таңдайымнан тәтті өлеңді төгейін...





ҚАРАУЫЛ




	Қара түнде жел еседі – күзгі мұң,

	Қаз бен қулар естіртеді ізгі үнін.

	Қарауылдың шаңын жұтып өскен ұл,

	Қарагердің босатпайды тізгінін.



	Қаратаудан теріп жүріп тобылғы,

	Қара белдер қайратты еткен сол ұлды.

	Қара қойды сары адырдан асырып,

	Қара қойшы қарап тұр ма жолыңды?



	Қара талдар ақ бұлаққа майысқан,

	Қарала бұлт көкжиекке ойысқан.

	Қара шалдың қара тері тамшылап,

	Қара қамшы өретұғын қайыстан.



	Құдай сүйген қарапайым жанарын,

	Қарап өскен бір-бірінің қабағын,

	Қара өлеңді таң атқанша оқытып,

	Қараша жұрт қайтарады қонағын.



	Қарауылдың тамсандырған таңына,

	Қиял, шіркін, жетелейді арыға.

	Қара бие мамасынан сүт дертіп,

	Қара құлын кісінеп тұр тағы да.



	Қара ауылым, өмірімнің мəні ме ең?

	Қара желдің ер жетіппіз əнімен.

	Қара ошақтың қасындағы тіршілік,

	Қарап тұрсам, қымбат екен бəрінен.





ЖАНДЫ ОЯТУ ЖЫРЫ


	(Қасым Аманжоловқа)



	Өзің жайлы жырлап ең, өлең тілін гүл ұғып,

	Ақселеу де тербелді аппақ нұрға жылынып.

	Таң бозына қараймын таңырқанып жанарым,

	О не деген Тылсым бұл!..

	О не деген ұлылық..



	Түн сейілткен таң бозы. Көзімде – Күн,

	көңілде – Ай,

	Сағат тілін жел сүйреп, азынаған өмір-ай.

	Сағым қалқып алыста, сағынышты меңдеткен,

	Қызыл жақтың қызарып тұрады екен белі ұдай.



	«Бұлт жүзеді аспанда өркешіндей бураның»,

	Деп толғайды ескі жұрт жоғалтып ап мұнарын.

	Кешіріңдер, адамдар,

	Кешіріңдер, бұқара,

	Мен ғарыштан ақынның жазуларын ұғамын.



	Дауыл Қасым,

	Өр Қасым,

	Қасым-Қасым дегенде,

	Ой шырпысы тұтанып, өрт лаулайды денемде.

	Қай өлеңді арнайын маңдайымда жазылған,

	Қай сөзімді арнайын мынау дархан, кең елге?!



	Түн қойнында Ай туып, жүзік сынды құбылды,

	Құбылды да қайтадан баяндады ғұмырды.

	Бұлбұл сайрап бақшада, бұлақ теріс ағар-ау,

	Сен шығарсаң жұмақтан ғизизленген үніңді.



	Хат таситын содан соң айналамын құсқа да,

	(Бірақ өлең дегенің бұл жалғаннан тысқары, ә?)

	Жүрегімде бүрленген бір тал шыбық – жан сөзім,

	Соны жұлып бір кептер беймәлімге ұшты ала.



	Беу, замана!..

	Беу, дәуір,

	Жанды оятып кейде үнмен,

	Сүрлеуіне бір қарап, сойқандатып сел жүрген,

	Мынау нәзік мінезге Қасым керек деймін мен,

	Мынау тыныш далаға дауыл керек деймін мен!..





ЖИДЕБАЙ БАСЫНДАҒЫ ЖЫР


	(Ибраһим мен Шаһ-кəрімнің мазары)





I




	Ойхой, менің қоңыр далам, момын далам, мұңлығым,

	Топырағыңа тəу етер келді ме екен күн бүгін?!

	Мен өзіңе кеп тұрмын Абай рухын сағынып,

	Тіршіліктен торығып,

	Тəңіріме жалынып...

	Қайран өлең,

	Қайран сөз,

	Жатқан шығар тұншығып,

	Қапастағы қырандай құладүзге құлшынып,

	...Тар қабірді ашшы бір, тілдесейін ақынмен,

	Тазартайын рухымды Тəңір берген ақылмен,

	Қанат болып ұшайын қаламаған төменді,

	Жүрек болып кетейін жұтып алған Өлеңді!..



	Ойхой, менің қоңыр далам, момын далам, маңғазым,

	Жар салшы бір жаһанға, болмайтынын Ар жазым!

	Боз жүрегі жұпарлы боз жусаннан аумаған,

	Құлыныңмын мен сенің құмдарыңда аунаған.

	Қағбадан соң құбылам – Қарауылдың мекені,

	Құраннан соң қастерлім – Қара өлеңім екені,

	Білінбей ме сендерге,

	Беу,

	Адамның ұрпағы,

	Өздеріңе ашайын нендей ғажап сыр тағы?!

	Қарасазды айтам ба, Мұқаң туған, қаламмен,

	Қара түнде жыр жазып, тілдесетін ғаламмен?

	Қара-ойымды айтам ба, Махаң туған кешегі,

	Кесілгенше дүр басы, жібермеген есені.

	Қайсыбірін айтайын,

	Əз бабамды сағынып,

	Қайран дала, қайран ел - жыр күтер ме қамығып?..

	Мен түгілі, сол кезде қара аспан да егілер,

	Сөйтіп сонау бұлттардан,

	Сағынышы төгілер,

	Жидебайда арындап жыр оқиды күн сайын,

	Жер үстінде – Ақындар, қабірінде – Өлілер!..



	Сайларыңа үңілсем, нендей сиқыр таппадым,

	Сөйлеп тұр ғой менсіз-ақ, тауларың мен жақпарың.

	Тарам-тарам тағдырын өретұғын таспалап,

	Мұндағы ауыл, кəдімгі ауылдардан басқарақ.

	Күрдір-күлдір кісінеп күрең шапқан баста анау,

	Кіндік қанын Абайдың сарқып ішкен,

	«Қасқам-ау» ...

	Тұмсығымен түркілеп ару Айдың шекесін,

	«Бөріліде» бөрі ұлып, құтырғанда не етесің?

	Таңың ғажап, шіркін-ай,

	Далам,

	Сенің түнің де,

	Сайрап тұра берсең ғой əз бақыттың тілінде.





II




	Күн еңкейді.

	Қарашы,

	Іңір түсті...

	Қара түн.

	Сəт те туды көкте анау жарық жұлдыз ағатын...

	Кеткім келмей мен тұрмын құшағынан даламның,

	Кеткім келмей тұрмын-ау мазарынан бабамның,

	Адам болса ғаламда,

	Арманына жетпеген,

	Ақындар жоқ ғаламда,

	Ар азабын шекпеген!

	Абыздар-ай,

	Абыздар,

	Елесіңнен айналдым,

	Ақ кемеге мініп ап ақиретке беттеген...

	...Қар жауды алғаш, мінекей,

	Ол да – аспанның ғазалы,

	Аспан бірақ өлеңін шың-құздарға жазады.

	Жауа бергін, ақша қар

	Жауа бергін,

	Осылай,

	Енді аспанның өлеңін тыңдайықшы,

	Досым-ай!..



	***

	Мен бір жұмбақ әлемге түн келгенде енемін,

	Құлағыма естілер сұңқылдаған бөлек үн.

	Ақпандағы тұп-тұнық, алаңсыздау түстерде,

	Ақ қардағы аққудың аяу жүзін көремін.



	Өң мен түске көпірдей – жұмақ нұры жан тылсым,

	Сол сезіммен аңғардым, Құдай сынды тағдыр шын.

	Аққу, тағы серпіші қанатыңды нұрлана,

	Жүректегі мейірім жер-жаһанға жаңғырсын.



	Беймарал бір маусымға балаушы едім бұл айды,

	Өзің қонып айдынға, жан қозғалған сыңайлы.

	Қара дақты көңілді қайта-қайта тазартып,

	Ақ түйіршік періште аспан жақтан құлайды.



	«Періште» деп ат қойдым, құсым, міне, саған да,

	Мен бірақта білмеймін нендей сиқыр бар онда.

	Қарашығым – жай ғана елшісі ғой жүректің,

	Қайран қалмай қайтемін мынау сұлу ғаламға?..





2 БӨЛІМ





АРУ ТҮННІҢ АЖАРЫ




	Жарығым,

	мұнша аяулы болар ма сезім деген?..

	сезім деген – сенделген өзім дер ем.

	көкжиекке тығылған Күн нұрындай,

	ұяласың...

	мөлдіреп көзіңде өлең.



	Күннің нұры – арыңның шұғыласы,

	білем, содан əр сəттің құны басым.

	жылылығын сезінсең жүрегіңнің,

	ұлылығын бақыттың ұғынасың...



	Содан кейін,

	жаныңның тыңдашы үнін,

	жүректердің сездің бе «ымдасуын»?

	ізгі əлемнен,

	ал кейде күзгі əлемнен,

	іздейді екен құс-көңіл шын ғашығын.



	өмір солай, секілді өң мен түсім,

	өң мен түстен қалықтап келгенбісің? ..

	періштедей жаныңа өлең арнап,

	пенде болып күн кешем мен сен үшін.

	жарығым...



	***

	гүлге құмар жаныңды Күнге теңеп,

	жүрсің маған, жаным-ау, күнде еркелеп.

	ғалам деген беймәлім кеңістікте,

	сүю менен ғұмырды сүрген бөлек.



	сұлу қылып сені кім мүсіндеген?..

	сұлулықты көрмейді... түсінбеген.

	үмітіме ақшулан қанат бітіп,

	ұшып жүрем өң емес, түсімде мен.



	жұпарыңды жұқтырып бұрымдағы,

	сен ояндың еркелеп бүгін тағы.

	кездескеннен мен саған ғашық едім,

	кездескеннен өзге әлем құбылмады..





ҮЙЛЕСІМ




	жүрегім жүрегіңмен үндеседі,

	үнсіз ғана сүйеді, тілдеседі...

	сөздерің – сағым тұнған самаладай,

	көздерің – қоюланған түн кешегі.



	ғажап қой.. жүзің, қолың, қастарың да,

	нендей сыр бар сезімнің астарында?

	алдыңнан Əлем болып қарсы аламын,

	таң келіп, терезеңді ашқаныңда.



	мен сені сүйем солай, ұялшағым,

	бұл ғұмыр – өң менен түс. қиял. сағым.

	өзгелер түсінбейтін сағынышпен,

	өзіңді жиі аңсадым.

	жиі аңсадым...



	***

	Бір күні, жаным, ғайып болады,

	Сенің жылағаның,

	Менің өкініштерім,

	Жүрегіңнің о, неткен оты күшті еді...

	Қиындықты жымиып қарсы аламыз,

	Қалап алып үміттің бекіністерін.



	Сен – мендіксің,

	Мен дағы – өзің едім,

	Сезім нұрын көремін, сезінемін.

	Білем бір күн бақытпен қауышамыз,

	Білем бір күн бақыттың кезігерін.



	Жылайды аспан, сенімен жылайды әлем,

	Күрсіністен тамшылар құлайды әрең.

	Жүректердің ішінде жасырынған,

	Қандай ғажап сырласу Құдайменен!..



	Бұл сырласу –

	Болады мұң тілінде,

	Жаратқандай сыршыл ғып Күнді гүлге.

	Бері қара, жадырап тұрсын жүзің,

	Бері қара, өтінем,

	Бір күлімде...



	Нәп-нәзігім,

	Жанымның бір бөлшегі,

	Жалғыз жырға сыймайды сыр мөлшері.

	Күлгеніңді қалаймын қылықты боп,

	Жүргеніңді қалаймын күнде еңселі.



	***

	күнім, саған жарасар еркелеген,

	еркелесең, көңілім шертеді əуен.

	қоңыр үнді сарын кеп көкейіме,

	көкіректі қозғайды көркем өлең.



	күнім, саған жарасар күрсіну де,

	тылсымы көп көзіңе түн сіңуде.

	ұятына періште ұялатып,

	құс ғұмырды дәл сендей кім сүруде?..



	күнім, саған жарасар барлығы да,

	кеңдігі де, өмірдің тарлығы да.

	оңаша қап өзіңдей шомыламын,

	ойлы аспанның жып-жылы жаңбырына.



	күнім, саған жарасар гүлдегенің,

	гүлдегенің – үмітті үрлегенің.

	мені сосын өзіңе құштар етер,

	біліп тұрып, ештеңе білмегенің,

	Əдемі ғой...



	***

	Алғашқы қар... не деген əдемі едің,

	Қос қолымда еріші, кəне, менің.

	Дəл өзіңдей ділі – нұр, аппақ – ары,

	Бір сұлудан мен бейбақ дəмелі едім.



	Алғашқы қар... жүзіңнен назды ұққандай,

	Алақанды тұрмын мен жазып талмай.

	Балқып кете беретін жылы сөзге,

	Ару сынды жүрегің нəзік қандай!



	Пенде деген – (не ғылып, не істемеді?..)

	Қарауытқан астыңда көш келеді.

	Күнəсізге қонасың, күнəліге,

	Білмейсің ғой əзірге ештеңені...



	***

	бірге күткен әрбір таң – ұлы таңым.

	күңіренген кездерді ұмытамын. жаным,

	сенің жанарың сөнбеу үшін,

	жүрегімнің шамымен жылытамын.



	таңсәріде.. терезе алдында – біз.

	аймалайды желімен салқын тамыз.

	әрбір сәттің аулайық қауырсынын,

	алып-ұшып ешқайда алқынбаңыз.



	сүйем десем, ұялып жымиясың,

	ал жырақта қызарды Күн ұясы...

	таңырқадық, тамсандық, аяладық,

	таңда бардай ғаламның құпиясы.



	шуақ шашып тағы да күлемісің?

	сен бүгінде – жан менен гүл емісің.

	махаббат деп ат қойдық, шын мәнінде,

	саяхаттап келеміз жүрек ішін.





СЕНІҢ ЖҰПАРЫҢ...




	көк аспаннан жауып тұрды жеңіл қар...

	жанарларда білте жанған – бөлек түн.

	сенің жұпар иісіңде өмір бар,

	сол өмірді жүрегіммен көп өптім.



	мазаласа санамдағы ой қалың,

	мына түннің ерем тымық көшіне.

	сенің жұпар иісіңе тоймадым,

	жарығым-ау, жасырайын несіне?



	Айдан ада, Күннен жырақ – бұл сезім,

	шексіздіктің жұмақ қылын шерте ме?

	сенің жұпар иісіңде жүр сөзім,

	сөздеріме еркелеші, еркеле.



	мас көңілдің жырын тыңдап масайма,

	бүкпе бірақ ішіңдегі сырыңды.

	сенің жұпар иісіңнен босай ма,

	тұла бойым – Тəңір жазған туынды.

	пəк сезімнің сырты – жауһар, тегі – ұлық,

	ғашық көзге құлпырады көрікті өң.

	егіз жүрек қос бұрымдай өріліп,

	ессіздікке жетелейді неліктен?





ХАТ





І




	Қарлығашым, біз жолыққан сəтті ойлап,

	Қара түнде жаным тыншып жатпайды-ақ.

	Қабыл алсаң, өзің жаққа ұшырдым,

	Қайтқан құстың қанатына хат байлап.



	Желпіп өтіп жақпар тастар төбесін,

	Сол құстарым жетер əлі, көресің.

	Қашықтықты уақытпен өлшейді,

	Ғашықтықты немен өлшеп бересің?



	Білесің бе, білесің бе, бұрымдым,

	Тауқыметтер түлетеді, ұғынғын.

	Кешеуілдеп шұғыласы тарайды,

	Кірпігіне Күн ілінген ғұмырдың.



	Сезім барда беретұғын арға мəн,

	Сен көктемді, мен өткенді қарғаман.

	Терезеден түскен жалғыз тамшыға –

	Сүйсең егер, сыйып кетер бар ғалам.





II




	Қарлығашым, жалғыздық қандай ғұмыр?

	Жүрегіңе жүрегім жолдайды жыр.

	Құлай ғашық болған ба саған да аспан,

	Қарақаттай көзіңе қонбайды кір.



	Таусылғалы біздегі сабыр қашан,

	Бұл күндері күз – жуық, сəуір – масаң.

	Айлар өтті жылдарды өрге сүйреп,

	Сағынбасаң, болмайды сағынбасам.



	Сағын, жаным, сол кезде тоқтар бəрі,

	Əл-дəрменім қайтейін жоқ қолдағы.

	Сені көріп, əйтеуір, əлі есімде,

	Көкірегімде бір уыс шоқ қалғаны...

	...Еріді ме көктем кеп соңы қардың,

	Өзіңді ойлап, еріксіз торығармын.

	Сағынышпен қоштасып кетем үнсіз,

	Екеуімізге келгенде жолығар күн.





ІІІ




	Қарлығашым, келді ме түн тағы да,

	Жетелеген біздерді мұң бағына..

	Өлең оқып берейін қоңыр жел боп,

	Құлақ салшы даланың ырғағына.



	Көк дөнені көңілдің ала шапқан,

	Еркін өскен жан едік бала шақтан.

	Кие сезім барады көтеріліп,

	Иендегі құйындай жаңа соққан.



	Сағынғанын сөзімен ұғындырған,

	Бейіш исі шығардай бұрымдыдан.

	Екеуімізді өлеңнің құдіреті,

	Жақындатып кеткендей бұрынғыдан.



	Тобылғы тау, сүмбі тал, жылы дала,

	Ғашықтардың сөзіне құныға ма?

	Бəрі өтеді, қалады жер бетінде,

	Ашылмаған ақынның сыры ғана...



	***

	Мен сені қуанту үшін,

	Құрсауланған аспанды қақ бөлемін,

	Тамылжытып бір әнді сап беремін.

	Албыраған жүзіңе, сол кездерде,

	Ақша қар боп төгілер хат дегенің.



	Мен сені қуанту үшін,

	Бірер сәтке өзімді ұмытамын,

	Ұмытам да, сезіммен жылытамын.

	Жер мен көктің шүбәсін мойындамай,

	Ақиқаттың қарсы алам ұлы таңын.



	Мен сені қуанту үшін,

	Жанды тербеп жанартау өртіндей жыр,

	Қоймас, сірә, домбырам шертілмей бір.

	Қарашы, айым,

	Ешқашан құбылмайды,

	Уәде берген жанымның сертіндей қыр.



	Мен сені қуанту үшін,

	Шалқып күлем күнде ұқсап нәрестеге,

	Саған көңілім, білмеймін, әуес неге...

	Мұнан басқа тағдырды қаламаймын,

	Мұнан басқа кеудемде жоқ ештеңе.



	***

	Балқытып бойымды барасың қайда,

	Бал тілмен баурап ақынды.

	Түбінде əйтеуір табасың айла,

	Торлап ап мендік ақылды.



	Жанарың сенің от үрледі ме,

	Жаралды қайдан бұл екпін?

	Жарасын жазып отырмын міне,

	Еріні күйген жүректің.

	Тұрғанда солай бұл жүрек тынып,

	Құмықты дерсің көмейі,

	«Ұнатам» дегенде үлбіреп тұрып,

	Үн қатпай қалдым əдейі...



	Сағымның білемін күйік екенін,

	Сонда да көңілім өзіңде.

	Сүйемін демеймін, сүйіп өтемін,

	Сөздердің бəрі – сезімде.





ЕСІЛДІҢ ЖАҒАСЫНДА...




	Мүлгіген тыныштық кешінде,

	Махаббат жайында сөз қозғап.

	Телміріп отырмыз Есілге,

	Көктегі Ай сынды көз маздап.



	Томсарып, торығу мүмкін бе,

	Кеудені жауласа керім үн.

	Өзгеше бүгінгі күлкің де,

	Өзгеше бүгінгі өмірім.



	Ғашықтар бейнесін бақылап,

	Табиғат сыйлаған күй қандай!

	Сардала сертімді қабыл ап,

	Самал жел некені қиғандай.



	Мөлт етіп сезімнің тамшысы,

	Біздегі жүректі қозғады.

	Осы ғой махаббат жаршысы,

	Осы ғой көңілдің жаз бағы.



	Түнгі аспан сырымды білді ме,

	Жұлдыздар ойымды үзіп кей..

	Күміс Ай құбылып тұр міне,

	Мен саған сыйлаған жүзіктей.



	***

	Жүрсің бе білмей, күнім,

	Бəйшешектер ертерек гүлдейтінін,

	Сағынбаса, жүректер кірлейтінін,

	Кеудесінде сезімнің оты барлар,

	Түніменен кірпігін ілмейтінін,

	Білмеймісің?..



	Аяулым-ау,

	Сен дағы аңғар бəрін –

	Ақша бұлттан көрінбес таулар барын,

	Тас түнекті сейілтер шамдар барын,

	Барлығы жоқ – бақытты пенде бар да,

	Барлығы бар – бақытсыз жандар барын,

	Біліп жүргін.



	Құлай көрме,

	Құдайым сынатты деп бұлай неге,

	Жабырқасаң жалғыз қап, жылай көрме,

	Жер түгілі аспанға,

	Шырай бер де,

	Күлімдеп жүр!..



	***

	Мен сенің тəтті қылығыңды сүйем,

	Бұрымыңды сүйем өрілген.

	Періште сынды ұғымыңды сүйем,

	Жылуыңды сүйем төгілген.



	Мен сенің мөлдір жанарыңды сүйем,

	Қабағыңды сүйем сəн кірген.

	Ұялшақ, нəзік жамалыңды сүйем,

	Қадамыңды сүйем əр жүрген.



	Мен сенің аппақ алқымыңды сүйем,

	Əр күніңді сүйем – арайлы.

	Тіл қатқандағы жарқылыңды сүйем,

	Қатеңді де сүйем, жарайды...



	Ерніңнен сосын еріп мен сүйемін,

	Еліткен шығарсың Күндейін.

	Осының бəрін неліктен сүйемін,

	Неліктен сүйемін? Білмеймін...



	***

	Қалқам, мен түні бойы көз ілмедім,

	Сөзден нұр, жоғалғандай өзімдегі үн.

	Жан дауысын тыңдамай жүріппін-ау,

	Сондағы жүрегімнен сезінгенім.



	Жә, қайтем, өз-өзіме, жатқа налып,

	Біздерді жатқан жан жоқ ақтап алып.

	Одан да кел екеуіміз оңашада,

	Сырласып отырайық баққа барып.



	Қызғансам не етер екен бағы барға?..

	Жоқ, бірақ байланған ғой жаным Арға.

	Сұп-суық қыс аязын сезінемін,

	Жып-жылы көктемені сағынарда.



	Енді сен, бір сәтке үзбес «құлшылығын»,

	Табиғаттың тыңдап көр тылсым үнін.

	Бұлттардың арасынан сығалаған,

	Ай деген көріп пе едің түн сұлуын?



	...Тыныштық. Сағындың ба көктем лебін,

	Ол келер ертіп бүгін-өткендерін.

	Бұл бақты сылтау қылып, жай, өзіңе,

	Ашылғым келіп еді көптен менің.



	***

	Бүгін тағы саған келдім кешқұрым,

	(Мен кешкендей сағынышты кешті кім?)

	Бəріне де көнем, қалқам, бірақта,

	Қоштасқалы маза бермес ескі мұң.



	Сені әлі де түсінбеппін тегі мен,

	Кейде тіпті түсінуге ерінем.

	Маңдайыма жазылмаған жұмағым,

	Дос болуым – қиямет қой сенімен.



	Сағынышым, жүрегімнің айт емін,

	Жанарымда шайқалып тұр Ай-көлі.

	Біз екеуміз дос болғанша, дұрысы,

	Танымайтын адам болсақ қайтеді?..



	Бүгін тағы саған келдім кешқұрым,

	(Мен кешкендей сағынышты кешті кім?)

	Дос болуға шақырмашы сен мені,

	Достықпенен сүю қиын,

	Кеш, күнім...



	***

	Қылықтым-ай, жанның тасып құмары,

	Ессіз болсам, дей көрмеші «кінəлі».

	Сені көрсем, неге екенін білмеймін,

	Еш себепсіз гүл бергім кеп тұрады.



	Өмір – теңіз, жылдар салып араға,

	Мұң көлінен жүзіп келем жағаға.

	Сеніменен еш себепсіз кездесіп,

	Еш себепсіз сырласуға бола ма?..



	Қылықтым-ай, «неге жазды» демегін,

	Қабыл алғын ғашық жанның өлеңін.

	Бұл жалғанда сені сүю – бақыт қой,

	Өтінемін, сұрамашы себебін...





ҚАР




	Қар жауып тұр... Қалқам, сен келші бері,

	Біздік сезім – жүректің елшілері.

	Еріндері түйіскен екеумізге,

	Ақын-аспан жыр оқып берсін енді.



	Айыптасын, біреулер кінəласын,

	Көкірегімде онсыз да күнə басым.

	Құшағында мұз-қарды балқытқан, жер,

	Сезімімді сен ғана ұға аласың.



	Қыз алдында дəрменсіз екенімді,

	Көрсетеді мына түн бекер үлгі.

	Жалғыз қалсам, кешірмес жалқы Құдай,

	Екі дүние кешірер екі ерінді...



	Ғаршы Иесі жаратқан екеу қылып,

	Ғашықтардың қашанда жетегі үміт.

	Қар аспаннан құлдилап түскен сайын,

	Біз аспанға барамыз көтеріліп.

	Жаным...





БАҚ ІШІНДЕ...




	аппақ Айдың жамалынан мұң сырғып,

	айналаны тербетіп тұр үнсіздік.

	бақ ішінде бір сағым бар беймәлім,

	сығырайтқан шам көздерін нұрсыз қып.



	көкірекке шермен бірге толса мұң,

	жібек желмен ұшып кетер сол сағым.

	сонда бақта қалатыны жалғыз-ақ,

	саған деген аңсарым...



	сіңіріп ап талдағы бар тылсымды,

	жерге түсіп, жапырақтар күрсінді.

	жарты әлемге сыя алмаған аңсарым,

	жұлдызы жоқ түн сынды.



	саған жазған қайда жырым,

	қайда әнім?

	санамдағы сағынышқа айналдың.

	мен ешкімнің таңғалмаймын сөзіне,

	бірақ саған қайранмын...

	бақ ішінде...

	сырласуға бір батпай,

	сен де маған қарап тұрсың үн қатпай.

	екеуіміз – қос шам болып жаралдық,

	жеткізбеген жол-өмірді ұнатпай...



	***

	Қоңыр күз...

	Күңіреніп ақ қайың сарғайды,

	Адамдар...

	Әлі де өз-өзін алдайды,

	Орнайды,

	Бірақта,

	Жүрекке – сағыныш,

	Көңілге – бір аңсар,

	Көзіне – мөлдір мұң,

	Сөзіне – сиқыр үн.



	Ал мынау қалада,

	Әлі де Тыныштық...

	Адам боп бәріміз ерекше ұғыстық,

	Кісі боп тіл қаттық өзгеше кейіпте,

	Ақыры,

	Неліктен ығыстық?!



	Ал мен,

	Қылғым-ақ келеді іштегі мұңды азат,

	Жердегі ойларды,

	Көктегі Күнді азат,



	Құлағым шыңылдап, таппасам бір маза,

	Қалқам-ау, бір сәтке сен мені тыңдашы.

	Қарашы,

	Айдынның жүзіне қанатын бір серпіп,

	Аққулар сұңқылдап аспанға жыр жазад(ы)...



	Содан ба?

	Кеше мен,

	Қаңғыдым Мұқаңдар жүретін көшемен,

	Сабылдым, Сарылдым,

	Жарылдым ішімнен,

	Қалқам-ау,

	Әйтпесе несі ақын?!

	Несі өлең?!



	***

	Сен – менің өзімсің,

	Көзімсің нұрланған.

	Сиқырлы кезімсің,

	Сезімсің бүр жарған.



	Сен – менің барымсың,

	Арымсың қуатты.

	Аяулы жарымсың,

	Таңымсың шуақты.



	Сен – менің үнімсің,

	Гүлімсің ең көркем.

	Жалынды жырымсың,

	Еркеле енді, еркем.



	Мән іздер ақ құстан,

	Әлем бұл, танырсың.

	Екеуміз – баққа ұшқан,

	Жалғыз тал қауырсын.



	***

	Қалқам,

	Күз көңілім сарғаяр екен қаншалық?

	Жұрт кетіп барады баянсыз бағын жар салып.

	Тағдырдың жазуы сынды түрлетұғын күн сайын,

	Бір адам бар ма жапыраққа қарайтын тамсанып?..



	Қалқам,

	Сұсты еді неткен көпшілік жүрген көшелер,

	Бір-бірін мақтап бұлқынды емес пе кеше де ел?!

	Жұлқынды емес пе,

	Ауыр сөздерден шытынап,

	Жүрек дейтұғын ішкі әлемдегі кеселер.



	Қалқам,

	Оңаша қалғанда ой аулап көрдім жанымнан,

	Сонда бір жұмбақ əлемді көрдім сағынған.

	Сірə менің де осы бір жаным, жүрегім,

	Тылсым Күз секілді сары сиямен жазылған.



	Қалқам,

	Мейірім сезілер қаныпезер қастан да,

	Алқоңыр күз кеп бір ғажайыпты бастауда.

	Жанындағы сарқылмас сағынышты сездіріп,

	Жапырақтар жерге емес,

	Құлап жатыр аспанға…





3 БӨЛІМ


	АУДАРМАЛАР





БҮГІНГІ КҮН





	Бұл өмірдің дауылын да, жауынын,

	көрген едің. Мен де оны көп көрдім.

	өткен күнмен өмір сүрме, жарығым,

	ол өйткені жүректі өртеп кеткен мұң.



	көңіліңде қиял-сəби іңгəлап,

	мазаңды алса, кетер ме еді кейде əлің?

	келешегің көкжиектен тұр қарап –

	ол да бізге мəңгілікке беймəлім.



	əр сəтімде, əр сəтіңде бар шырай,

	сеніменен болар, қалқам, бағалы.

	терезеден тайғанаған тамшыдай,

	уыз-көкте уақыт сырғып барады.



	қараша əне, төгіліп тұр Хақ нұры,

	мына шақтың неткен сұлу ажары.

	қандай ғажап – бүгінгінің шаттығы,

	қандай ғажап – бүгінгінің азабы.

	А.Дементьев





КҮЗ




	Сарғайған гүлдер, сірə, көп,

	Күз келсе, баққа үңілем.

	Тамшылар – дымқыл тұман боп,

	Қалықтап тұрды күнімен.



	Жауратты ызғар жер-шөпті,

	Аулақта – Орман, шерлі едім,

	Сүйінші сұрап көрсетті,

	Алтыннан тіккен көйлегін.



	Тыңдап көр сен де жаныңмен,

	Тыныштық – ол да сырлы өлең.

	Ұлиды бұл күз сағыммен,

	Ұлиды қоштасуменен...



	Аралап көрші бұл күнде,

	Алқоңыр бақтың арасын.

	Жолдарға, шамға, гүл, түнге,

	Жас төкпей көзің қарасын.



	Ес жиып, сосын көктегін,

	Үміт қыл келер уақытты.

	Қайтармас бірақ көктемің,

	Бұйырмай кеткен бақытты...

	И.Бунин



	***

	Сүю бұл – бір күннің бесінші бөлігі,

	Кеш емес, түн емес, күн де емес, таңы да.

	Сен келсең – түнде де Күн нұры төгілді,

	Сен кетсең – кеш түсер таңсəрі жаныма.



	Сүю бұл – бір жылдың бесінші уақыты,

	Күз де емес, Һəм көктем, жайдарлы жазың да.

	Қыс та емес, сірə бұл – жаныңның бақыты,

	Өзіңнің еркіңде: шаттығың, назың да.



	...Сүюге ұқсамас əлемде ештеңе,

	Бала шақ, қарттық та, жастық та – бəрі емес!

	Сүю бұл – өмірдің бесінші бөлігі,

	Жай ғана...

	В.Шефнер



	***

	О, егерде үйлессе жүрек-сезім,

	Арман – тұнық, жалынды болар ма жан?

	Ысырылып содан соң түнек кезім,

	Ашылғанын аспаным, қалар ма жан?



	Болса да айқын ойларым санамдағы,

	Əлсіз, нұрсыз емес пе ол алайда?

	Жарылып бір ұяттың жанартауы,

	Ез тірліктің шынысын шаға алмай ма?



	Жан ауырып, кегіммен, көз жасыммен,

	Өзімнен өзгені артық сүйдім, кешір.

	Тұтқындамын, əуремін өз басыммен,

	Махаббаттың мұңына күйдім, кешір.



	Сенсіз лаулап, алдыңда мұздап барам,

	Көкірегім суынды. Сенім – тұман.

	Мен осылай өзіңді сүюменен,

	Сынға төздім, – төзбесем сенің кінəң,

	Мадонна!..

	Ф.Петрарка





ЭЛЕГИЯ




	Ессіз күндердің елесі сөніп,

	Бұлыңғыр тартып, кетті ме менен?

	Шараптан құйшы, бəріне көніп,

	Қайғымды үнсіз шектірген, өлең.

	Мендік жол – мұңлы. Басқанда түнек,

	Кешірсін ғалам болсақ күнəлі.

	Құрғақ уəдеден қашқанда жүрек,

	Теңіздің исін аңсап тұрады.



	Алайда, достым, өлгім келмейді,

	Аңсаудан мені арылтпа бекер.

	Көктемнің жүзін көргім келмейді,

	Көгінен күздің қалықтап өтер.

	Көзімде сосын егілер ғалам,

	Кеудемді жұмбақ тылсыммен тіліп.

	Жалт етіп сонда көрінер маған,

	Күлімдеп тұрып күрсінген үміт.

	А.Пушкин



	***

	Əнбісің, жаным, əуелеп тұрған,

	Бұлбұлдың əлде дауысы?

	Жалығар ма едің көбелек мұңнан,

	Бір ғұмыр – қанат қағысы.



	Сыры не сендік күрсінісіңнің,

	Жүрсің бе мұңға оранып?

	Үрлесең отын құлшынысыңның,

	Жалғыздық кетер жоғалып.



	Тыңдашы, əнін сырнай-ғаламның,

	Өзіңдей ол да əнші еді.

	Тағаттап сосын тыңдай қалармын,

	Құшағыма алып мен сені.



	Меңзейді бізге періште жел кеп,

	Жалғыздық жолы – өліммен тең деп.

	У.Шекспир. 8 сонет.



	***

	Сырнайы сығанның – самал жел сыңсыды,

	Көрікті ару қыз, күлкісі өзгеше.

	Көгілдір көзінен сырғанап мұң шығы,

	Тұрғанын мен көрдім, өзі тек сезбесе.



	Жырақта – екеуміз, жанымыз – бір демде,

	Сен – алау жалынсың, мен – шоқтай маздадым.

	Айналып ақ қарға, сен тағы күлгенде,

	Төбеңнен өлең боп төгіле жаздадым...



	Мен үшін қоңыр жел – қоңыр сөз, ақырғы,

	Пәк күлкің – тудырды-ау адамнан ақынды.

	С.Есенин



	***

	Екеуміз ғана қалдық па,

	Көппіз деп жанды тағы алдап.

	Қабырға,

	үстел,

	сандық та,

	Қарайды бізге алаңдап.



	Күйдірді мені тыныштық,

	Һәм жаңбыр сыртта жылаған.

	Сүйсіндік, сүйдік, ұрыстық,

	Жаралған солай, сірә, адам.



	Біздер тек нүкте ғанамыз,

	Қараса көктің көзімен.

	Сөнеміз, қайта жанамыз,

	Тағдыр ғой ол да, сезінем.



	Тылсымын солай еледім,

	Күз бенен көктем,

	жаз, қыстың.

	Екен ғой өмір дегенің -

	Жазуын оқу жазмыштың.

	В.Гафт





СӘТ




	Сіз қайдасыз? Дәуір қайда мыңжылдық,

	Сағым болып бұлдырар көк жиекте?

	Шаһар қайда, көрген, сезген жұртың жұт,

	Қанжар-майдан сан шаншылған сүйекке?



	Бәрі бітті. Қалды жалғыз бүгінім,

	Өткен ғұмыр келмейді деп айта алам.

	Жүректердің лайлап алып тұнығын,

	Тас-тірлікке кірісеміз қайтадан.



	Таңсәрі мен қоңыр кештің арасы –

	Үміт пенен күдіктердің торындай.

	Сұрағыңа жауап берер, қарашы,

	Бұлт ішінен шыққан кезде соңыра Ай.



	Жұлдыз жанып, сыр айтады түн маған,

	Жер мен көкті баламаймын елеске.

	Бөгде өмірді біреу айтса, тыңдаман,

	Бүгінгі өмір – шын өмірім емес пе?..

	Х.Л. Борхес



	***

	Тіл қатса біреу сұлулық жайлы,

	Дертті қып мендік есті аман,

	Сол сәтте, күнім, ұғынып жайды,

	Себепсіз сені еске алам.



	Ал кейде біреу көңілі шалқып,

	Көктемнің көркін жырласа,

	Өзіңе деген желігім артып,

	Қиялым кетер қырды аса.



	Көзіңнің нұры – күллі ғаламда,

	Сөзіңнің жанда сыңғыры.

	Қарай да алмай жүрмін адамға,

	Кетер деп ұқсап бір қыры...



	Тұтқынға алған санамды менің,

	Тылсым бар білем күлкіңде.

	Ендеше, жазбай жарамды, керім,

	Еске алмау сені, мүмкін бе?..

	Э.Асадов



	***

	Әнеу күнгі әртіс сынды, шебер тым,

	Болса дағы, бағытынан адасқан,

	Және де әлгі ессіз жандай жоқ еркім,

	Жігері өшіп, жан-жағына қарасқан.



	Тыныштықта қиналмайды жан аса,

	Сәтсіздікке кінәсі жоқ жүректің.

	Махаббатты – шексіздік деп атаса,

	Шексіздікті көкірегіме түнеттім.



	Жанарымда жазылған ғой барлығы,

	Жанарыңда сызылған ғой ұятың.

	Сен адамсың, мен де адаммын, жан нұры –

	Шындық барда бұл жүрекке сиятын.



	Үнсіздістіктен оқисың ба сөзімді?

	Көздерімнен естисің бе сезімді?..

	У.Шекспир. 23 сонет.





БАЛЛАДАЛАР


	ӨМІР ЖАЙЛЫ ТОЛҒАНЫС





ҚАРҒА ТУРАЛЫ БАЛЛАДА




	Көктемеде көбелектер бақта ұшып,

	Көңіл, шіркін, аптығар кез шат құшып.

	Ескеніне мəз болады самал жел,

	Жапырақтан шық-моншақты ап түсіп.



	Тамсанбаған аң-құс қалмай бұл маңда,

	Бал дауыспен бұлбұл əн сап тұрғанда,

	Қу тіршілік қыспағынан қамығып,

	Қу бұтаққа келіп қонды бір қарға.



	Шошыды ма, бәлкім оның түрінен,

	Сауық тоқтап, тіл қатпады бірі де...

	Қарға құстан жиіркенді барлығы,

	Қарғыс айтып қарқылдаған үніне.



	Мейлі сыртқы келбетіне күлсін жұрт,

	Арса-арса бұтақтарды бір сілкіп,

	Ну орманнан ұшып кетті жыраққа,

	Көзіндегі мөлдір жасын күн сүртіп.



	Тамшылардың тырсылына ұқсап мұң,

	Боздатқанын кім түсінер бұл шақтың?

	Тəні бірден қызықтырмас қарғаны,

	Жаны күйген пенделерге ұқсаттым.



	Күңгірт көктің мысы басып көңілді,

	Сосын жерге суық нөсер төгілді.

	Қара қарға ақ жаңбырдың астында,

	Қаламсыз-ақ суреттеп тұр «өмірді».



	Әз басына қонбағанмен бүгін бақ,

	Құс үмітін үкілейді ұғым пəк.

	Сұсы жаман кей қарғаның ішінде,

	Бір бозторғай жүрген шығар шырылдап...





ЖОҒАЛҒАН ҚАМШЫ ТУРАЛЫ ЖЫР




	Бес жасар бала бопты бұрынырақ,

	Секілді жаз-дидары жылы бұлақ.

	Көз жасын көлдей төгіп, жылқы көрсе,

	Әкеге «мінгіз» дейтін жығылып ап.



	Жүзінде оты бар ед ол баланың,

	Көрді әке жолының да оң боларын.

	Қамшыны қолға ұстатып, «ал, шап!» деді,

	Сезініп үмітінің жалғанарын.



	Бір қарғып, сонда күлік шапты алысқа,

	Ұқсады ұлға ғұмыр қатты ағысқа.

	Өн-бойын үрей жаулап, үн қатпады,

	Түскендей өмір-өлім арпалысқа.



	Сәйгүлік асты қанша төбешіктен,

	Баланың жан лүпілін жел есіткен.

	Қамшысы қапияда қолдан құлап,

	Қалды бір жұрт білмейтін жер бесікте..



	Арғымақ тоқтады әйтеу ақырында,

	Тыныстап, талықсыды пақыр ұл да.

	Көзінде сырғып тұрды жас моншағы,

	Ат тері шылқып тұрды тақымында.



	Ай емес, жылдар өтті сол бір кештен,

	Бала да қайраттанып, алғыр өскен.

	Елсізге шапқандығын, дегенмен де,

	Ешқашан шығармайды тағдыр естен.



	Өзгерді содан бері өмір заңы,

	Өзгерді сусындайтын көңіл нәрі.

	Мансабы жұртқа мәшһүр адам болды ол,

	Ал әлгі дүр қамшысы табылмады.



	Әкесі ұл жолына жалғыз қарап,

	Өкінді өзгергенін, жан сыздап-ақ.

	...Адамдық жайлы сөйлеп жүр баласы,

	Айнасын жан дүниенің айғыздап ап.



	Сол қамшы – мұра еді ғой, қасиетті,

	Сол қамшы – тілі еді ғой, өсиетті.

	Кім білер, бұл күндері ол әлі де,

	Бақыт деп танып жүр ме қасіретті?..





КЕЛІНШЕК ТАУ




	Қаратау, аңыздардың алқабысың,

	Сиқырлап, мені өзіңе тартамысың?

	Ұшындым қаныпезер бұл қоғамнан,

	Ұшырдым саған қарай Арқа құсын.



	Тағдырдың сабағы бар әркімге азық,

	Сондықтан ырым – үлгі, салтым – қазық.

	Жұмақтан Сөз құйылып санасына,

	Балбалға кеткен жырын халқым жазып.



	Жендетке тастап кетер кім ұясын?

	Мұны естіп бір бозарып, жымиясың –

	Созақтың елі айтатын аңыз қылып,

	Айтайын «Келіншек тау» құпиясын.



	Бағзыда бір бай болған дәулеті көп,

	Мансабы манар таудай, әуресі жоқ.

	Атырған әрбір таңын құс төсекте,

	Отырған патшалардың дәмдесі боп.



	Атағы шексіз еді бұл адамның,

	Ішінде ерек еді тұлғалардың.

	Бартұғын жалғыз қызы ұрпағынан,

	Көзіндей жаһұт нұрлы сырғалардың.



	Бейне бір айналғандай жыл құсына,

	Хақ қолдап, қызы шықты тұрмысына.

	Дүркіреп атап өтті ұлы тойды,

	Қалады байлық болса кім қысыла?!



	Жүк артып той біткен соң түйелерге,

	Жіберді Айсұлуды «иелерге».

	Ұмытса қанағаттың ұлылығын,

	Құл пенде Құдайына сүйенер ме?



	Қыз түлеп ерке қылық, есіруден,

	Жырақтап кісіліктен, кешіруден,

	Күйеудің қара шаңырақ мекеніне,

	Арудың қырық түйе көші жүрген.



	Көш ұзап, келген кезде Балдысуға,

	Қарамай жар сөзіне, жар мысына,

	Бүлінді аяқ-асты Айсұлу қыз,

	Бөленген әкесінің алғысына.



	Сандықтан алып шығып жасау-жүгін,

	Танытты сабырсыз һәм масаң қырын.

	Алтыннан әспеттелген сыйды қарап,

	Көрсетті жұрт алдында осалдығын.



	Ішінде барлығы алтын заттарының,

	Тек қана итаяғы жепті ақылын.

	Итаяқ – ағаш болды, алтын емес,

	Жоқ болды мұндай істі ақтар ұғым.



	Долданып сонда Айсұлу ашуланды,

	Аңырап айдалада көші қалды.

	Бұл баққа қол сілтесе, неге барды?

	Бұл сертті бұзар болса, несіне алды?



	Итаяқ кінәлідей барлығына,

	Алтыннан жасалмауы – болды күнә.

	Құзғындай мың құбылды қыз мінезі,

	Көз салған дүниенің қалдығына.



	Көрсетсе уытының ұшын жалған,

	Боқ-мансап бір күндері сусыр қолдан.

	Өмірдің бақ-дәулеті орнамайды,

	Көңілдің қанағатын ұшырғаннан.



	Ішкі жан – Тәңірді іздеп құлшынады,

	Сыртқы тән – баянсызға ұмсынады.

	Бақыттың дәмін татпас бұл адамзат,

	Бұзылса иманы мен тылсым ары.



	Айсұлу әкесіне жан жіберіп,

	Қара ағаш итаяқтан қалды жеріп.

	Алтыннан жасатуды талап етті,

	Басқасы итаяқтан оңды болып.



	Қызына назаланды сонды әкесі,

	Қызарып, қаһар төгіп өң-шекесі,

	«Білмеген жақсылықты тас бол, қызым!»,

	Деді де, қарғыс айтып қалды әкесі.



	Құдірет! Жеткен кезде қарғыс солай,

	Қалды қыз тағдырымен аңдыса алмай.

	...Тас болған көкірекке жаутаң қағып,

	Төбеде төніп тұрды жалғыз Арай.





	https://t.me/kzkitap





