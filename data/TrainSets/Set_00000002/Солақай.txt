	Шәкен Күмісбайұлы

	Солақай





	Таңдамалы повестер мен әңгімелер





	Екінші том





	«Солақай» (повестер мен әңгімелер). Бұл томда жазушының «Солақай» және «Қамшыкие» повесімен тоқсанға жуық қысқа да нұсқа әңгімелері енген. «Солақай» повесі үшін авторға 2008 жылы халықаралық “Алаш” сыйлығы берілген. Негізгі тақырыбы – спорт. Жап–жас ауыл баласының Шаймұрат Күлшебайұлының шынығып, ауылда бокс сырын ұғып, республика чемпионы атанады. Бұл жолда біраз қиындықтарды бастан өткеріп, талай адамдармен текетіреске түсіп, түптің түбінде жеңіп шығады. Осы жерде айта кетер бір жайт, қазіргі уақытта да спорт тақырыбына көлемді әдеби шығарма жазған қаламгер екен саяң. «Қамшыкие» повесі әділетсіздік пен әділеттің текетіресі. Оқиғасы өте қызық. Екі повесті де бала қауым өте қызығып оқитыны шүбәсіз шындық.

	Бұл әңгімелердің бір ерекшелігі – тосын бала қызығарлық сюжетке құрылып, жақсы жамандыққа саналы түрде қарсы тұруға үндей “Көк ту, Қазақстан және мен”, “Мемлекеттік қуаныш”, “Шекара дауы” сияқты әңгімелеу патриотизмге, Отанға деген сүйіспеншілікке тәрбиелейді.





СОЛАҚАЙ




	Ақбасты Алатаудың беткейiндегi көкорай бақ қоршаған Алматыда жүр едiм, бүгiн, мiне, Байарысты тауып отырмын. «Ақ жалын» журналының редакциясынан шақыру алып, әке–шешеме де, сүйiктi жарыма да айтпай «Астана қайдасың?» деп, айды аспаннан бiрақ шығардым. Ауылдың қу ауыздарының «қақпағын» қалай жабарсың. «Күлшебайдың баласы Алматыға кетiптi. Болар бала боғынан... Әттеген–ай, қу жалғыздығы ғана өзектi өртейдi» десе, ендi бiрi «әке–шешесiн, бала–шағасын ауылға тастап... Онысы несi?» деп кiнәлағаны анық. «Асырап сақтаған түрi осы болса, шекемiз қызған екен...»

	Бiр жыл, тоғыз ай Алматыда өмiр кештiм. Көрдiм, бiлдiм, үйрендiм. Нөмiр сайын бұрқыратып мақаланы жаздым–ай кеп... Бiрақ, басыңда баспанаң болып, бала–шағамен шүйiркелесiп отырғанға не жетсiн. Өзiң қалада, әке–шешең, жарың, бала–шағаң ауылда қалсашы? «Үймен жарылқаймын» деген бас редактордың уәдесi созыла түсiп, ақыры бiр күнi қаланы тастап шығып, Қызыларықтағы ауылыма қайтып оралдым. Өтiп бара жатқан уақыт...

	Бөлекбайдың баласы кеп менiң орныма кiрiп алыпты. Ары–берi жүгiрiп тапқан орным «Байарыс» мектебiнiң мұғалiмдiгi. Әкеме ризамын.

	– Жалғыз қарғамнан ендi айырылудың ретi жоқ. Ақылы бар. Балам қайда жүрсе, мен сондамын, – деп, көшiп келдi.

	Мектеп директоры толықшалау келген, қырықтың мол iшiндегi әйел. Сөзiне қарай, тiрлiгi де тынышсыздау ма, кiм бiлсiн, салған жерден:

	– Шаймұрат Күлшебайұлы, жиырма жетi сағат жүктеме, тоғызыншы «б» орыс сыныбының жетекшiсiсiз. Бастарыңыз жас, – деп бiрден iске көштi.

	– Әрине, тәртiбi қиындау, әрине. Өңшең бiр бастықсымақтың баласы, тегі. Ағымнан ақтарылайын, әйелі мұғалiмдердi басынып алады. Еркексiз ғой...

	Қызықты қараңыз. Сыныптағы жиырма бiр оқушының тең жартысы от басындағы жалғыз ұлдар, қала бере кенжелерi, көп iшiндегi – тiгерге тұяқ. Қыздар – ерке тотайлар. Он шақтысы ғана «қатардағы сарбаздар». Дариға Жетпiсбайқызының қуанышында шек жоқ. Сынып жетекшiсi Дариғаның «мен сендерден кеттiм» дегендегi оқушылардың «уралап» салғанын көрсең. Алдарындағы бiр емес, екi мұғалiм тұрғандағы көрсеткен өнерлерi осы. Тiптi бейқам, кейбiрiнiң «Бiрiң кетсең, бiрiң келдiң. Сенi де қуып шығармыз, әлi» демесiне кiм кепiл. Сан көздер ұрлана қарайды кеп. Адамды күйдiретiнi – орысша шүлдiрлеген дерiне мәз. Сөйте тұра, Пуризиди Николай деген грек баласынан басқасының бәрi қазақтың қараборбайы. Балабақшадан бастап орыс бөлiмiнде бiрге тәрбиеленген, тегі. Бiрiн–бiрi айтпай бiледi. Онысы жақсы–ақ. Ал, мына тiрлiгiне не дерсiң.

	Ойымды балалардың ду күлкiсi болды. Бәрi есiктен жартылай енген бейтаныс шикi сары балаға қарап қалыпты. Әлгiнi әлдебiр бұзық бала артынан шашынан тартып, ойбайлатып жатыр. Жалма–жан көмекке ұмтылғаным сол едi, шикi сары босана берiп бөлмеге ендi.

	– Қашып кеттi, – дедi ойбай салып, артына қарап.

	– Қай сыныптың баласы?

	– Кiм бiлiптi, шашымнан тартып жанымды көзiме көрсеттi ғой...

	– Орныңа отыр, – дедiм. Балалар тағы да ду күлдi.

	– Ағай, қуып барып ертіп әкелейiншi, иттiң баласын, – дедi бейтаныс бала кенет өзiнен–өзi шамданып.

	– Оның кiм екенiн қайдан бiлесiң? – дедiм. Шикiл сары маған ыржия күлдi.

	– Бiлемiн, – дедi ол.

	Балалар тағы да қыран–топан. Шикiл сары құдды сахнада ойнап жүрген әртiс сияқты.

	– Ол сiздi мазақ етiп тұр, – дедi алдыңғы партада отырған тәмпiш мұрын қара қыз.

	– Әй, жалмауыз, жап аузыңды. Әйтпесе бар ғой...

	Әмiрлi үнге жалт қарадым. Артқы партадағы екеудiң бiрi.

	– Сен бе? – дедiм. Бөлме iшi тына қалды.

	– Менмiн, – дедi денелi келген қарасұр бала.

	Жанына жеделдей жеттiм.

	– Тұр,– орныңнан,– дедiм үнiмдi қатқылдандырып.

	– Аты–жөнiң кiм?

	– Сұлтан Сартбаев.

	– Дұрыс екен. Қыз балаға әлiң жетедi екен, ә?

	– Сатқындарды жазалау күнә емес, – дедi Сұлтан мiз бақпай.

	Бiреу шиқылдай күлiп жiберiп, тиыла қалды.

	Әлгiндегi шикiл сары.

	– Ал, егер мен сол қызға арашашы болсам ше?

	Сұлтан жауар күнгi бұлттай түнерiп, үн қатпады. Көз астымен ұрлана қарап, тiсiн шықырлатып, алдыңғы партадағы қызға кектенiп тұр. Менiң қолдауымды медеу тұтқан қара қыз партадан сытылып шығып есiкке жеттi де, тап әлгiндегi шикiл сарының тiрлiгiн қайталап шықты.

	– Мұрат ылғи да мұғалiмдердi осылайша мазақ қылады. Әуелi Дариға апайды да...

	«Әртiстiң» ойынына аса мән бермеген адам шынында сенетiндей. Денесiн жартылай көрсетiп, өз шашын өзi қолымен жұлған боп, айқай салып, балаларды күлдiредi екен, әлгi жазған. Өзiм де ерiксiз күлiп жiбердiм.

	– Мұрат, айналайын, өнерiңдi балаларға тағы бiр көрсетшi, – дедiм әдейi. – Нағыздың өзi екенсiң. Шын айтамын. Кекетiп тұр деп ойласаң, өзiң бiл.

	– Оның лақап аты «Клоун», – деп күлдi Сұлтан.

	– Ал, сенiң лақап атың ше? – дедiм әдейi сұрап. Сұлтан да, бөлмедегi балалар да тырс үндемедi. Тоғызыншы «б» сыныбының «шефi» – Сұлтан екенi бiрден белгiлi едi.





СҰЛТАН – МҰҒАЛIМ САРТБАЕВТЫҢ БАЛАСЫ




	Сабақ бiтуге сәл ғана қалған. Балаларға байқатпай сағатыма көз тастадым. Кенет ойда – жоқта сынып бөлмесiнiң есiгi ашылды да, әлдекiм кесек борды тақтаға қарай лақтырып жiбердi де, едендi дүрсiлдете тұра қашты. Балалар келесi сәттi күтiп, тым–тырыс. Не iстеу керек? Орнымнан тұрып, есiкке беттедiм де, аяқ дүрсiлi шыққан жаққа қарадым. Қос бала тоғызыншы «б» сыныбының есiгiне жетiп үлгерiптi. Сұлтан Сартбаев. Терiме сыймай ашуландым. Бұл не деген масқара! Басынғаны ма?

	– Сартбаев, берi кел! – дедiм.

	Жанында «Клоун». Сұлтан асықпады. Теңселе басып жеттi–ау, бiр сәт. Ашу дұшпан, ақыл дос.

	– Сазайыңды берейiн бе? – дедiм кiжiнiп. Қызықты қараңыз. Сұлтан бетiме бадырая қарап, «келсең кел» дегендей. Тiптi сынып бөлмесiне бор лақтырып, тәртiп бұздым–ау деген бiр сәттiк имену болсашы, шiркiнде. Өзiмдi өзiм әрең тежедiм. Шынында, бәрiмiз де бала болып өстiк–ау. Тентек те атанған шығармыз. Әрине, оның айыпкерi – өмiрдiң оң–солына қарамай, шалқақтаған балалық бал дәурен шақ шығар. Қалай дегенде де бiз үлкеннiң алдынан кесе көлденең өтпей, кiшiге қамқор едiк. Алда–жалда ұстаз атаулыны көрсек, көзiне көрiнбей қашқақтайтынымыз да жалған емес. Әкемiздей сыйладық, анамыздай кұрметтедiк. Ал ендi мына қара Сұлтандiкi қай бейбастық? Сұлтан кәдiмгiдей қабағын түйiп, келесi сәттi күтулi. «Батырлығыңа сүйсiнейiн–ақ. Бiрақ, қиқарлығын, үлкендi сыйламағаныңды қалай ұғуға болады?» Оның үстiне қарсы алдыңдағы қарсыласың – бокстан спорт шеберi екенiн бiлсең–ау, сен. Күлiп жiбердiм. Ол таңданған күйi маған қарады. Сөйткенше, қарсы беттен есiк ашылды да, химия пәнiнiң мұғалiмi Сәкен Сартбаев шыға келдi:

	– Әу, бұларың қалай? – дедi ол салған бойда. – Менiң балам не бүлдiрдi?

	Мән–жайды жасырып қалғым келмедi. Әңгiме аяғына жетпедi, Сартбаев әке Сұлтан ұлының құлақшекесiнен қонжитып үлгердi. Әлгiнде батырсынып тұрған Сұлтан ағаш еден үстiне ұшып түстi. Зәрем ұшып кеттi. Қас–қағым сәтте мұндай оқыс дүние болар деп кiм ойлаған.

	– Мұныңыз қалай? Өз балаңыз емес пе? – деп дауыстап жiбердiм.

	Сәкен Сартбаев дүниенi қырып салғандай боп, талтаңдай басып бұрыш айналды. Мұндай да қатiгез әке болады екен–ау. Тентек баланы ары кетсе шапалақпен жанып жiберсе керек едi. Аттың бауырына алып, қамшымен сабайтын заманның уақыты өткен. Сұлтанды аяп кеттiм.

	– Тұршы, айналайын. Жiгiт емессiң бе? – деймiн аузыма түскен сөздi қайталап.

	– Әттең, басқа адам болса ғой. – Сөйттi де, Сұлтан сөз аяғын жұтып қойды. – Сiз кiнәлi емессiз. Айыпты өзiм. Мұрат екеуiмiз бәстесiп ек. Кешiрiңiзшi...

	Сұлтанның жүзi бiр қызарып, бiр сұрланып, әлем тапырық боп кеттi.

	– Үлкен кiсi ғой. Әкең емес пе. Менi қойшы.

	Кешiрдiм ғой, айналайын, – деймiн.

	Жанарынан қос тамшы жас домалап түсiп, керi бұрылған Сұлтан жүгiре жөнелдi.

	– Айналайын, Сұлтан. “Ақыл дос, ашу дұшпан,” – дедiм соңынан дауыстап.

	Iшiм өртенiп барады. Қалай дегенде де Сұлтанның бүгiнгi көрген қорлығы көз алдымнан кетер емес. Қатал әке, тентек ұл. Сұлтанның сыныптағы өрескел қылықтарының да себебi бар сияқты. Қатiгез Сартбаевтың ұлын ұрып жығуы менi жиiркендiрiп жiбердi. Мұғалiм әкесiнiң түрi мынау болса... Сөйткенше бұрыштан Сартбаевтың өзi шыға келдi.

	– Осы ит–ақ, шашымды ағартып бiттi. Жазасы сол, күшiктiң, – дедi қатiгез әке, бiрден баласын даттай. – Қалған ұлдарым бөлекше едi.

	Сартбаев ешнәрсе жасамаған жандай жылжып жүре бердi.





ЕЛ КҮТПЕГЕН ХАБАРЛАНДЫРУ




	Түнiмен қос бүйiрiме кезек–кезек аунап шықтым. 9«б» сыныбының «тентектерi» әбден басымды қатырды. Үлгерiмi жақсы, тәртiбi нашар. Әсiресе, ұлдар жағы күннен–күнге «күшейiп» барады. Сұлтанның мiнезi тiптi өзгерiп салды. Оқуға зауқы жоқ. Екi–үш рет үш сабақтан соң, әлде бiр жаққа сұранбай кетiп отырды.

	– Мұның қалай? – десем, бедiрейген күйi үндемейдi.

	Әкесiне әлде не деуге әлгi бiр сойқаннан кейiн батпаймын. Гүрзi жұдырығымен Сұлтанды есiнен тандырып жүрмесе не қылсын. Жанына томпаңдап Мұрат қана iлеседi. Алып кел, барып кел. Аталар айтпақшы, төлеңгiтi. Бiрiнiң тiлiн, бiрi бiледi. Ешкiмге тiс жармайды. Сонау бiр «шайқастан» соң қарақызбен де iлiнiсудi қойды. Қайсар қыздың ештеңеден тайсалмасын мойындағандай. Әдетте, мектепке жаңа келген мұғалiмнiң аттаған қадамы санаулы. Оны бақылап, “зерделейтiндер”– шәкiрттерi. Сынап та, сыйлап та көредi. Таразының басы сен жақты басса, қуана бер. Жұлдызың жанып, iсiңнiң оңға басқаны.

	Түнде тушпен жазылған үлкен ақ қағаздағы хабарландыруды ертеңгiсiн үлкен залдың шыға берiсiне iлдiм. Тiлiм жеткенше, күшiмдi салдым. «Құрметтi оқушылар! Спортпен шұғылдану әр баланың мiндетi. Қайратты, күштi болу– денсаулық кепiлi. Олай болса, мектебiмiзде ертең, 22–қыркүйектен бокс үйiрмесi ашылды. Оған 8–11 сынып оқушылары қатыса алады. Ол үшiн жан–жақты медициналық бақылаудан өтуi мiндеттi. Бокс – мықтылар мектебi. Келем деушiлердi кешкi сағат алтыда күтемiз. Үйiрме жетекшiсi Шаймүрат Күлшебайұлы» деп жаздым.

	Бiр сағат өте мектеп директоры Сәбира Қарабайқызы шақыртты. Қаперiмде ештеңе жоқ, есiк қағып, кiрiп бардым. Әншейiнде жайраңдап қарсы алатын Сәбира апайым қабағы жауар бұлттай түнерiп, сәлемiмдi көңiлсiз алып, ернiн жыбыр еткiздi.

	– Қарағым, есiктен келiп, төр менiкi дегенiң бе?

	Мына бүлдiрiп жатқаның не сұмдық? – дедi.

	Бетiне таңдана қарадым да:

	– Сәбира апай, түкке түсiнсем бұйырмасын, – дедiм, жұлып алғандай.

	– Баланың ойыны, бақсының жыны. Түсiнгiсi келмейдi, мұның... Анау қабырғаға iлiп қойған хабарландыруың ше? – дедi директор булығып.

	– Ол бақсының жыны емес, балалардың ойыны, – дедiм қапелiмде. – Сонда анау Шоқыр Бөлтекұлы, Әбдiсалан Нұрмаханов бақсы атанып жүрген бе? Бұл сөзiңiз үшiн жауап берiп жүрмеңiз...

	Әдейi айттым. Менiң қарындашымның ұзын екенiн бiледi ғой. Әдетте, спортты жамандаған адам– менiң атажауым. Сәбира Қарабайқызы орнынан тұрып кетiп, ары–берi теңселiп жүрiп алды да, бұрышта тұрған менiң қарсы алдыма келiп қалт тоқтады.

	– Әу, бауырым, сен менi өзiң қорқытасың ғой, – дедi ол, ызбарлы жүзiн маған тiктей қарап.

	– Балалар спортпен шұғылдансын. Бiр нәрсеге алдануы керек емес пе.

	– Сонда сен төбелескiштердi дайындайын деп пе едiң? – дедi Сәбира сiзден сенге көшiп.

	– Төбелескiш емес, боксшыларды дайындаймын.

	Көресiз әлi, мектептегi тәртiп орнына келедi.

	Сәбира апай мырс етiп күлдi.

	– Погондылар мектептен шықпай қоймай ма?

	– Олар да спорт пен төбелестiң арасын ажырататын шығар.

	– Тауып бер деп ештеңе сұрамайсың ба?

	– Жоқ.

	Сәбира Қарабайқызы қайта шүйiлдi.

	– Осыдан бiр пәле болса өзiң жауап бересiң.

	– Мақұл.

	– Онда мына мiндеттемеге қол қой!

	Адам күлерлiк оқиға. Сәбира апай жазу машинкасына дұрыстап тұрып екi дана мiндеттеме жаздырыпты. «Орта мектептiң мұғалiмi Шаймұрат Күлшебайұлы мен мектеп директоры мынандай уағдаластыққа қол жеткiздiк».

	Сәбира апай өзiнiң кiм екенiн бiрден айқындап бердi. Қайран бiздiң балаларымыздың тағдырын сенiп берген ұстаздарымыз–ай. Мансабынан айрылып қалмас үшiн бұлар не iстемейдi?!

	Кешкi сағат бестi күтулiмiн. Өзiме қажеттi болған төрт пар қолғап, груша қапты залдың әр бұрышына жайғастырып, жоғары жағына «жаттықтырушының рұқсатымпен ғана пайдалан» деп жаздырдым. Шағын штангам, гантел, он алты килолық көтерме гирдi бұрышқа қойдым. Ұзын орындықтарды рингке ұқсатып төртбұрыштап орналастырып, гимнастикалық төсеме–матрацтарды жайдым. Қайткен күнде оқушылар назарын бiрден бұрып әкетуге күш салдым. Бiрнеше атақты боксшылардың суреттерiн қабырғаға жапсырып, «Iзденген жетер жеңiске» деген ұран сөз iлдiм. Бокспен жаттығу ережелерiн, спарринг кезiндегi қарсыластардың кездесу көрiнiстерi көрсетiлген суреттердi қабырғаға рет–ретiмен тiздiм. Шағын залымдыекiқарап, бiршоқып, өзiмшетәртiпкекелтiрген сияқтымын. Қойшы, сонымен жаттығушының залға енiп, аяқ киiмiн айырбастауынан, жуынып, үйге қайтуына дейiнгi әрекеттердi ойға түйдiм. Гимнастика залындағы салмақ өлшейтiн таразыны да ұмытқам жоқ. Қазылар отыратын орындарды белгiлеп, өзiмдегi гонг табақшасын да алып кеп, үстел үстiне қойдым.

	Кiшiгiрiм зал жаттығу өтуге дайын. Мектептегi дене шынықтыру пәнiнiң мүғалiмi Володя Шкунов жанын салып көмектесiп жүр.

	– Бүгiн небiр қызықты көремiз, – дейдi ол күлiп. Шындығында, бокс өнерiн үйренудi көптеген балалар оп–оңай деп ойлайды. Нағыз төбелестiң шеберi атанамын деуi де мүмкiн. Ойлап қарасам, бұл менiң алғашқы жаттықтырушы болған күнiм екен. Бұрын газетке жазған мақалаларыммен жорналшы атансам, бокс менiң болмысымның екiншi бiр қыры. Есiме алғашқы жаттықтырушым, қиық мұртты, алматылық орыс Борис Николаевич Тычынин түстi. Ертеден қара кешке дейiн үйретуден бiр жалықпайтын ол Қазақстан мен Орталық Азияның он дүркiн жеңiмпазы едi.

	Кейде ашуланып:

	– Әй, жүгермек. Сен дүлей жұдырықпен қырып салмақ болып, қарадүрсiн қимылдайсың. Бұл бокс. Ақылды қажет етедi. Айламен әрекет ету керек. Аяғың тез жүрсе, қолың мақсатқа тез жеткiзедi, – дейтiн.

	«Ал, сен не дер екенсiң, Шаймүрат Күлшебайұлы! Бiр iстi бастаған екенсiң, нәтижелi аяқта» деймiн iшiмнен. Тура сағат бесте бокс залының есiгiн аштым.

	Көзiңдi жұмып, аузыңды ашасың. Ауылдың бар баласынан ешкiм қалмаған сияқты. Шағын залды дүмеп алды. Володя балаларды сапқа тұрғызып санады. Тура жетпiс бiр бала. Бұлардың бәрiн мектептiң шағын залында бiр уақытта жаттықтыру мүмкiн емес. Балалардың iшiнде «көрейiк» деп келгендерi де, көркейше күжiрейiп, «Мен нағыздың өзiмiн. Жаттықтырушы, сенiң де ойыңда жүрсiн» деушiлер де бар. Мұрты тебiндеп қалған оныншы мен он бiрiншiлер де кiшiлерге «биiктен» қарап қояды.

	– Қане, киiмдерiңдi шешiп, салмақтарыңды өлшетуге дайындалыңдар! Медициналық сараптан өткен анықтаманы сол жерде көрсетесiңдер, – дедiм дауыстап.

	Балалар өмiрiнде бұлжымайтын қағида бар. Ол кiшiнiң үлкендi «сыйлауы». Мұндайда дау да, дамай да болмайды. Балалардың жауапкершiлiгiнде шек жоқ. Тапсырылғанды қолмен қойғандай орындайды. Балаларды салмаққа бөлiп алғаннан соң, сапқа тұрғызып қойып, бокс өнерi туралы әңгiмелеп бердiм.

	– Ендi бiр раунд спарринг өткiземiз, – дедiм.

	Бұл бокстың сабырлылар мен батылдар өнерi екенiн дәлелдемек әрекетiм едi. Қорқақтардың өзiнен–өзi “мәдениеттi төбелестен” бас тартатынын қашаннан бiлемiн. Жуан жұдырықтың иелерi боксты төбелестiң құралы есебiнде бағалайды. Олардың iшiнде «сыртқа жүнiн қампайтар» қорқақтар да жеткiлiктi. Мiне, осындайда әлгiлердiң iшке бүккен сырлары ашылары анық.

	– Бет терiлерiңдi, құлақтарыңды жақсылап уқалаңдар. Ертеңгi күнi көгерiп қалса, елден ұят, – дедiм.

	Балалар жанып түстi. «Рингтiң» басындағы үстелге гонг қағуға Володяны белгiлеп, өзiм кәдiмгi спорт қазыларындай ақ киiм киiп, ортаға ендiм. Салмағы жеңiл жетiншi сыныптардан екi оқушы ортаға шықты. Спортшыларға бокстасу кезiндегi ережелердi ескертiп, құлағына салдым. Мәселен, «брэк» дегенде қояма–қолтықтасқан екi қарсыластың да бiр адым артқа шегiнетiнiн ескерттiм. Сонымен, алғашқы екi үйренушi (боксшы деп айтуға әлi ерте) белгi берiлiсiмен қызу айқасқа кiрiсiп кеттi. Тәмпiш қара пысықтау шикiл сарыны бетiнен ұрып едi, өңi қызарып, жыларман боп алға ұмтылды. Жаттығуға арналған бокс қолғабы денеге аса бiр қатты тимегенiмен, жүзiңдi оттай жандырып, көзiңнiң отын бiр жарқ еткiзуге бар.

	Әп–сәттiң iшiнде бiрнеше жұп бокстан алғашқы сабағын алғандай едi. Бiрiнiң мұрны қанаса, екiншiсiнiң құлағы қызарды. Бала атаулының мiнезi қызық–ақ. Көптiң iшiнде ел қатарынан қалмайын дегендер де жоқ емес. Қол жақындаса көзiн жұмып, жұдырық тисе рингтi айнала қашқандар да кездестi. Спарринг қыза түстi. Мектептiң медбикесi үстелдiн жанындағы орындыққа отырып, құралдарын, дәрiлерiн дайындап, сақадай сай. Осындайда кiмнiң кiм екенi бiлiнiп қалады. Бұл ауылда балалар аймақ–аймақ болып бөлiнiп, бiр–бiрiне үстемдiк құруға белсенетiндер қаншама. Әрине, топтарды басқаратын «атамандары» неше бiр тiрлiктер жасайтыны анық. Бiздiң көршiдегi Қабидош деген бала сол аймақтың балаларының билеп–төстеушiсi. Қара дәудiң нағыз өзi. Әкесi сияқты iрi. Аузынан түсiп қалғандай. Әдетте, топ бала көбiнесе Қабидоштың ауласынан табылады. Оның да жөнi бар. Себебi, аулада балаларға керектiң бәрi табылады. Турник, он алты, отыз екi килолық гирлер, «ДТ–75» шынжыр табанды трактордың қос катогiнен жасалған штанга. Құм толтырып жасаған груша да, мөшек қап та бағанаға iлулi. Кәдiмгi былғары қолғапты киiп алып, соғып жатқан балаларды көресiң. Кейiнгi кезде олар мөшек қапты айналып тебудi әдетке айналдырды. Шамасы шетел кинофильмдерiнiң әсерiнен туған тiрлiк болса керек. Бәрi дұрыс–ау. Спорт – денсаулық кепiлi. Балалардың бастамасы жөн–ақ. Бiрақ, ойға алар жайт, осы бiр iзгiлiктiң жақсылыққа емес, қатiгездiкке, бiрлiк емес бөлiнiске, басқаға үстемдiк етуге арналуы. Онымен қоймай, әртүрлi жаттығу құралдарын дұрыс, әрi уақытында пайдаланудың қателiгi. Адам организмi темiр көтерiп, мөшек қапты соққылағаннан аса күшейiп кете бермесi анық. Қаншама жасөспiрiм осы бiр тiрлiктен соң дертке ұшырап қалмасына кiм кепiл. Кеудесiн соққылағандардың аптығын басып, ауыл балаларының бiрлiгiн, достығын қалыптастыру қажет–ақ. Менi толғандыратыны, үлкендер тарапынан кiшiлерге бақылауды әлсiретiп алғандығы. Ортаға еңгезердейбоп Қабидошшықты. Қолпаштағандостары асты–үстiне түсiп бәйек. Қарсыласын таптап кетердей мiскiн, озбыр да қатулы пiшiн. Тоғызыншылардың iшiнен бетке ұстағандары – Сұлтан. Кәдiмгi менiң жетекшiлiк ететiн сыныбымдағы Сұлтан. Қаражүрек Сартбаевтың бас бермес асауы. Салмағы алпыс жетi килограмм. Қабидоштың салмағы жетпiс килограмм. Соққылары да ауыр. Олардың бiр–бiрiн абайсызда есеңгiретiп тастауы да мүмкiн. Екеуi де күжiрейiп, жекпе–жек алдындағы қалмақ пен қазақ сияқты көзiмен атысып әлек. Кәдiмгi теледидардағы кәсiпқой боксшылардың текетiресiне ұқсайды. Ортаға алдымен Қабидош шықты. Кеудешесiнiң төсiне «Tiger» деп латын әрпiмен жазыпты. Жас бала әсершiл. Әлемге белгiлi олимпиада жеңiмпазы, әрi кәнiгi кәсiпқой боксшы Василий Жировқа ұқсағаны, болса керек. Ойыма атақты боксшының жаттықтырушысы Апачинскийдiң «Вася болу үшiн Балқашты жүзiп өту керек» деген сөзi түстi. Қалай дегенде үмiт алда, болмасаң да ұқсап бақ.

	Сұлтан да оңай шағыла қоймас қарсылас. Бiлектерiнiң бұлшық еттерi бұлт–бұлт ойнап, шиыршық атады. Әдейiлеп тiктiргендей–ақ кеудешесiнiң төсiнде арыстанның суретi кескiнделiптi. Қу тiлдi Володя әзiлдегенi ме, әлде мысқылдағаны ма: «Ринг төрiнде арыстан мен жолбарыс шайқасады» деп хабарлап үлгердi. Екеуiн бiр–бiрiне жақындастыра:

	– Бокс төбелес емес. Байқап қимылдаңдар!

	Белден төмен ұрмайсыңдар. Бокс, – деп қалдым.

	Балалар ду еттi. Кейiннен бiлдiм. Сұлтан мен Қабидош бұрыннан бiр–бiрiне кектi екен. Мектеп бойынша бiрiншi билiкшi атану үшiн талас жап–жас балаларды осыншама қалыпқа түсiрген. Не деген сұмдық! Сұлтанның да, қарсыласының да бұрын–соңды қолғап киiп, қапты ұрғаны болмаса, бiр–бiрiмен жұдырықтаспағаны көрiнiп тұр.

	– Тезiрек қимылдаңдар, – дедiм бұйырып. Аузымды жауып үлгергенiмше болмады,

	Сұлтанның иегiне Қабидоштың жұдырығы сарт еттi. Сұлтан шегiншектеп барып, құлауға аз–ақ қалды.

	– Тағы да соқ, – деп Қабидошты қанаттандырған дауыс естiлдi.

	Делебесi қозған ол дүлейлене алға ұмтылды. Жолында тау тұрса да елер емес. Сұлтан да бейқам емес екен. Өзiне қарай күжiрейiп төнiп келе жатқан Қабидошты әдемi қарсы алды. Сілтенген жұдырық ауа қармап қалды да, екпiндеп келген Қабидош бар денесiмен барып Сұлтанның жұдырығына ұрынды. Сол жақ иегiнiң астынан тиген соққыдан, бiр сәт қалшиып тұрып қалды да, кенет қожасына тағзым еткен қызметшiсiндей ирелеңдеп барып бүк түстi. Сұлтанды әрең тоқтаттым. Тiптi жығылып жатса да төмпештеуге бар.

	Сұлтан мен Қабидошты екi бұрышқа бөлiп:

	– Бокста басбұзарлық пен бейқамдық кешiрiлмейдi. Өздерiң көздерiңмен көрдiңдер, – дедiм. – Айлакерлiк қажет. Рингте ақыл бiрiншi орында, жұдырық содан кейiн...





ЕКIНШI КҮН




	Бiздiң «үш минуттық спарринг – «төбелесiмiз» өз дегенiн жасады. Спортзалға жаттығуға келген баланың саны күрт азайды.

	– Жетпiс бiрден отыз сегiздi алсаң отыз үш, – дедi Володя жымың–жымың етiп.

	– Ағай, сәл күтейiк. Кешiгiп жатқандар да бар шығар, – дедi Сұлтан.

	Қабағымды түйiп, басымды шайқадым.

	– Тәртiпсiз баладан жақсы боксшы шықпайды, – дедiм.

	Байқап қарасам, жаттығуға келмегендердiң денi кешегi күнi таяқ жегендер. Қабидош та ылым–жылым. Балаларды сапқа тұрғызып, спорттық киiмдерiн тексердiм. Команда капитаны сайланып, кезекшiлiк тағайындалды. Сөйтiп, алғашқы жаттығу басталды.

	– Кiмде кiм сабақтан қашса, жаттығудан қуылады. Екiлiк алса, жақсы баға алғанға дейiн залға кiрмейдi, – дедiм.

	Қуана келiскендер де, жүзiнен күйiнiш табы байқалғандар да кездестi. Залды шыр айнала жүрiп, жүгiрiп, әртүрлi қимылдар жасап, қара терге түскен жас боксшылар тапсырманы зерек тыңдап, шын ниетiмен орындайды. Сапқа тұрғызып қойып, керек–жарағын тексердiм. Сайма–сай. Ауқымы кең, ағаш едендi спорт залы бокс жаттығуына сай келгенiмен, құрулы ринг жоқ. Неше бiр қажеттi снарядтар жетiспейдi. Қолға орайтын бинт бес–алты балада ғана бар. Әттең, қабырғаға екi–үш айнаны iлiп қойып, өзiңмен өзiң бокс ойнап, соққыларды қалыптастырып, кемшiлiктерiңдi көзiңмен көрсең–ау. Спорт қала мен ауылды таңдамайды. Болмасаң да ұқсап бақ. Залымыз қалалық қалыпқа теңеспесе де, соған жақындау. Қазақ спортының белгiлi алыптары ауылдан шыққан. Қажымұқан, Әбiлсейiт, Әбдiсалан, Дәулет, Серiк, Бекзат, Ермахан, Бақтияр... Ойда–жоқта атам мен апамның адам ойламайтын бiр тiрлiгi есiме түстi. Өзiмнен үлкен ағайым, жоғары оқу орнын бiтiрiп, үйленiп, қалада тұрып қалды. Жылда жаз келiсiмен жеңiл машинаға бала–шағасын тиеп алып, ауылға жетедi. Бiздiң үйдiң келiнi, менiң жеңгем Роза қаланың қызы. Қазақшаға қаражаяу, орысшаға жорға құнандай тайпалып жөнеледi. Апамның:

	– Әй, кiм болса о болсын. Әйтеуiр, өз баламның құдай қосқан қосағы. Оттайтын ел оттай берсiн, – деп, қорғаштап отырады.

	Ал, атамның әдетi тiптi бөлекше. Көршiдегi тракторшы Төлегенге бiр тiркеме майда құмды есiктiң алдына төккiзедi де, немерелерiн жетектеп алып шығып, аяғындағы киiмдерiн шешiп, жалаңаяқ үстiне қоя бередi. Алғашқыда шыр етiп ара түскен Роза келiннiң атамыз сыбағасын жақсылап берген.

	– Өңшең түк көрмеген тоғышар! Қаланың адамы тастан, ауылдiкi топырақтан жаралып па едiңдер. Мұнысы несi? Жалаңаяқ жүрмеген, топыраққа табаны тимеген бала дерттi келедi. Сендердiң балаларың емес, бұлар құдайдың баласы. Қан жоқ, сөл жоқ, түрiн қарашы, күндерiмнiң, – деп келiнiн немерелерiне маңайлатпай қойған.

	Содан шыны керек, келiн мен ағамыз екi–үш күн бойы балаларының ыстығы көтерiлiп ауырады деп ойласа керек, көздерiнен таса қылмады. Балаларының жүзi қарақоңыр тартып, құм үстiне ертелi–кеш ойнап, шымырлана бастағанда ерiксiз мойындады. Атамыз әлi күнге дейiн:

	– Табаны топырақ баспаған бала қазақ боп, ерге мiнiп, ел ағасы атанбайды. Жерiнiң ыстығы мен суығын сезiнсiн, – деп отырады.

	Сөзiнiң жаны бар.

	– Ағай, мен рингтi жасата аламын, – дедi ойламаған жерден Бекет деген бала.

	– Менiң әкем РТС–та бас инженер болып iстейдi.

	– Ниетiңе рахмет. Бiрақ, ол бiраз қаржы тұрады ғой, – дедiм.

	– Әкем көмектеседi, – дедi Бекет.

	– Нұр үстiне нұр, – деймiн.

	Осы бiр сәтте ойыма балалардың әкелерiн жинап, ақылдассақ қайтедi деген ой келдi. Адам баласы үшiн қолынан келгенiн аямайды. Ең ұлы iс – балаға қуаныш сыйлау. Менiң тiрлiгiм де балалар үшiн қастық емес. Қайта балалар теледидардан көргендерiн көзiмен көрiп, қолымен ұстаса несi айып.

	Бүлдiршiндер бокс үйiрмесiне қатысқан алғашқы күннен бастап, қолғап киемiз деп ойласа керек. Қолғап киiп бокстаспаса несi қызық? Бiрақ, олар бiр айға жуық қолғап кимей, тура соққыны қалай жасайтынын, қарсыластан сол сәтте қалай қорғанатынын көзiмен көргеннен соң барып, қызыға бастады.





АЛҒАШҚЫ ТЕКЕТIРЕС




	Баланы сендiру қиын. Көзiн жеткiзсең, ол сенiң досың. Үйден шығып, мектепке қарай асыға жүрiп келе жатқанмын. Көшелердiң бiрiнен аңдып тұрғандай соңымнан он шақты бала iлестi. Үйдiң жұмысы бiте ме? Оның үстiне әкем де тынымсыз. Екi аптаның бiрiнде «Қызыларыққа» барып келейiн» дейдi де тұрады. Шамасы, ауылда қалған көнекөз қарттарды сағынатын сияқты. Автобуспен барыңыз десең, төбе шашы тiк тұрады. Арбасы – «Мерседесi». Шабдар биенi тағаласып, жегiп әуреге түстiм. Майтөбенiң биiгi әрқашан қып–қызыл тас болып жатпай ма, тегi. Мектепке бару үшiн, орталықты басып өтесiң. Бектiбай деген бизнесменсымақтың дүкенi мен кафесi бар. Жұмысы жоқтар сол маңға жиналады. Аннан–мұннан қаққан–соққан, шеттен шыққандар осында. Түйетауықтай күжiрейiп, жуас–тардың тиын–тебенiн берсең қолдан, бермесең жолдан деп тартып алатындар бар дегендi де естимiн, балалардан. Iшiп алып, көрiнгенге соқтығатындары қаншама.Бұлардың да «атаманы» бар. Жандайшаптарын жұмсап қойып, iшiп–жейдi.

	Базардың тұсынан өте бергенiм сол едi, ту сыртымнан әлдекiмнiң гүр еткен үнi естiлдi. Жалт қарадым. Қалпағын бiр шекесiне қисайта киген, жақ сақалды, өгiздей қара.

	– О, сен әлгi бiздiң ауылдың жүгермектерінің жүйкесiн тоздырған бала екенсiң ғой, – дедi ол.

	– Түсiнбедiм? – дедiм қалт тоқтап. – Әзiрге жүйкесi аман.

	– Өтiрiк сөйлеме, – дедi дөйқара. – Бұл ауылда бiзден рұқсатсыз ешкiм көлденең кес–кестемеушi едi.

	Аузынан шарап иiсi бұрқырап тұр. Көзi ежiрейiп, шатынап, адам қорқытатынсиды.

	– Сонда қожайынға бас июiм керек пе? – дедiм әдейi кекетiп.

	– Соншама кеще ме едiң? Жаңа түсiндiрдiм емес пе. Түсiнбесең түсiндiрейiн, – дедi дөйқара күжiрея жақындап. Сөйткенше жаныма iлескен Серiк есiмдi шашы үрпиген бала:

	– Ағай, осы ауылдың бұзық кiсiсi. Одан елдiң бәрi қорқады. Жоламаңыз, – деп күбiр еттi.

	– Бұл жерде төбелесу елден ұят қой. Оның үстiне мен мұғалiммiн, – дедiм ағымнан ақтарылып.

	Дөйқара мырс еттi.

	– Дегенмен, жол бiлетiн жiгiт екенсiң. Тұрысар жерiңе баста,– дедi ол. «Шегiнуге жер жоқ, артымызда Москва».

	Әдетте, бөтен ауылда аяғыңның ұшымен жүруiң бұзақылар үшiн мiндет. Түрмеден келгендердiң қашанда бiр тамыры артық соғып тұрады. Ел–жұрттың балаларын «керi» тәрбиелейтiндер де осылар. Тордың ар жағындағы кездегi нешебiр «қызықтарды» майын тамызып айтып, балалардың аузын ашып, көзiн жұмдырады. Ойлап қарасаң, солар ғана данышпан, батыр, елден асқан ерек адамдар сияқты.

	Базар маңынан құбылаға бастайтын жолдан бөлiнетiн кiшiгiрiм соқпақ өзен бойындағы қалың ну жағалыққа бастайды. Жазда шомылар иiрiмге, қыста суат болатын сияқты.

	– Батыр аға, менен бес–алты қадам артта жүрiңiз.

	Ешкiмге сенбеймiн,– дедiм келiсiмдi нықтап.

	– Оның да жөн екен,– дедi дөйқара қырсығып.

	Мектептiң оқу iсiнiң меңгерушiсi Есiркепке телефон шалып, «тосын» жағдайды айтып, тоғызыншы сыныптағы бiр сабағымды басқа мұғалiм өткiзiп берсе деген өтiнiш бiлдiргенмiн. Терiсi кең, өзiм тетелес жiгiт «мақұл» деп келiсе кеттi. Адам айтса күлерлiк.Үп–үлкен адамдардың бiр–бiрiне қол жұмсап жатқаны қандай ерсi. Өлiм ғой. Ұяттан бетiм күйiп барады.

	Кiшiгiрiм алаңға жете берiп, үстiмдегi қалың киiмiмдi шешiнiп, келесi сәттi күттiм. Бала кезiмiзде осындай бiр сәттер болып тұрушы едi. Өзiмдi өзiм тыныштандырып, сабырға шақырамын. Түрменiң темiр торының арғы жағын көрiп келген бейбас қарсыласыңнан бәрiн күтуге болар. Суық қару жұмсамаса не қылсын. Сақтықта қорлық жоқ. Дөйқара да киiмiн жанына қойып, менiң бас–аяғыма қарап алды. Құдды кәсiпқой боксшылардай көзiн алайтып, жүзiн сұстандырып, алғашқы «шабуылға» шықты. Адамның жандүниесiне әсер ететiн шабуыл.

	– Әкесiн танымайтын тентек, атасының сақалына жармасады, – дедi дөйқара маған кiжiнiп.

	– Атасы бұзық көрiнсе, баласы сақалын қырқады, – дедiм қасарысып.

	– Өлетiн бала молаға қашады, – дедi дөйқара.

	Екеуiмiздiң тiрлiгiмiз баланың ойыны, бақсының жыны. Сырт көз көрсе не дер? «Баламызды тәрбиелейтiн жанның түрi мынау болса», – деп бетiн жыртар. Ертеден қара кешке дейiн арақ iшiп, темекi тартып, сенделген адамның қай бiр қайраты бойына сыймай тұрсын. Тек мұндай қатiгез адамдар ештеңеден қаймықпайды. Қалай дегенде де бұл адам маған неге соқтығады? Мұның бiр себебi жоқ па екен? Сан сауал, сансыз сұрақ. Әлде бiреу айтақтап отыр ма?

	– Батыр аға, соңғы сауалым. Мен жаспын, сен ел ағасы жасындағы адамсың. Мұнымыз жараспас, – дедiм.

	Дөйқарадан соңғы рет жөндi жауап күткенмiн.

	Керiсiнше шықты.

	– Ә, тәубең есiңе ендi түстi ме? Кеш қалдың, – дедi ол гүжiлдеп.

	– Ақсақ қой түстен кейiн маңырайды.

	Бейтанысқа не дерсiң. Ашуланатын да, қуанатын да құқым бар емес пе. Джунглиде ойда–жоқта кездескен екi тайпаның да үндiсi емеспiз. Бiзге не жетпейдi?

	– Сен өзiң батыр жiгiт екенсiң, менiмен жағаласқан. Таяқ жеп, анау менттерге арыз жазып жүрмейсiң бе? – дедi ол бiр сәт.

	– Ондай адам бұл жерге аяқ баспайды, – дедiм зiлдене. «Қарсыласыңды» ешқашан менсiнбегендi қой. Ол жансыз бағана емес. Тiрi тiршiлiк иесi. Оны айтып тұрған құдай емес, адам. Жаттықтырушың Борис Николаевич Тычынин». Жүзiн әрқашан қаталдық пен жылылық бiрдей иелiк етушi едi. Арқа тұсымнан қамшымен осқандай әлде не шып ете қалды. Темiр шыбықпенүп–үлкенадамқатiгездiкжасап, суыққарумен ұрады деп еш ұйықтасам түсiме енбес. Сөйткенше:

	– Қалай екен, төбелескiш iнiм, – деген дөйқараның үнi естiлдi. Шыдап тұру мүмкiн емес едi. Екiншi сiлтегенде басымды тасалап үлгердiм де, сол иегiнiң астынан қонжиттым. Құлап бара жатқан сәтiнде оң қолымды сiлтедiм. Қарсыласым қалпақтай боп ұшып түсiп, бетiн қорғаштай бердi. Қолынан ажырап қалған шыбыққа көзiм түсiп, жерге еңкейдiм. Қызықты қараңыз! Төрт бинттi бiр–бiрiне тiркеп, дәнекерлеп болат шыбыққа бекiткен. Кәдiмгiдей адам сабайтын қаруға саналы түрде адам еңбек еткен. Пау, бұл екi аяқты пендеге не болған? Бiр–бiрiне неге сонша жауығады, ә? Бастан тисе анау–мынау дөкейiңнiң өзiн мұрттай түсiрерi анық.

	– Әй, мақұлық! Мынауың не? Жауыз, – деп дауыстап жiберiппiн.

	Есi дұрыс, ересек адам бүйтсе, оны көрген жас бала қайтiп оңады. Дөйқараның жанына жетiп бардым. Қарсыласым есеңгiреп қалыпты. Сұлық түсiп жатыр...

	– Сендей сұмырайлар итжанды болады. Өлмейсiң.

	Мен сенiң атыңды бүкiл ауылға әйгiлi етейiн...

	Жеткен бойда терiс айналдыра жатқызып, қолын қайырып, темiр шыбықпен тас қылып байладым.

	– Әу, қамқор аға! Аш көзiңдi! Тұр, – дедiм. Кiжiне дауыстап.

	– Әйтпесе, суға тұншықтырып, жаныңды жаһанамға жiберемiн, сұмырай!

	Менiң сөзiм әсер еттi ме, кiм бiлсiн, дөйқара сығырайтып көзiн ашты да:

	– Керi аунат! – дедi.

	Дәуқараның осы бiр сәттегi әрекетiне күлмей болмас. Жақындап келiп, еңкейе берiп ем, қарсыласымның қалтасынан жерге түскен жүзi ашылған мүйiз сапты бәкiге көзiм түстi.

	– Ах, иттiң баласы! Менi өлтiрмек ойың болған екен ғой, ә!

	Аяғымның өкшесiмен басын таптаған улы жыландай мыжысам–ау деп бiр тұрдым да, өзiмдi өзiм тежедiм. Осы бiр сәтте дөйқара тiлге келдi.

	– Айналайын! Ағаңды кешiр, – дедi ыңқылдап.

	– Өйткен ағаның көзi құрысын. Қарғыс атқыр, сұмырай.

	«Батырға! да жан керек екен, бәкiнi ұстап төнiп барғанда жандауысы шығып, айқайлап жiбердi. Өзiн өлтiредi деп ойласа керек.

	– Ағатай, кешiршi! Саған тиiс деген Жиған, – дедi.

	– Ол кiм?

	– Осы ауылдың жiгiтi. Түрмеде бiрге отырғанбыз.

	– Сөзiңдi дәлелдей аласың ба?

	Жауап орнына ол басын изедi. Ораулы киiздi тепкендей етiп керi айналдырдым да, қолын шештiм.

	– Қарсы әрекет жасасаң өлдiм дей бер. Менiң сұсты жүзiмнен ыққан дөйқара:

	– Айтқаның болады, – деп күңк еттi.

	– Онда түс алдыға. Қазiр сол Жиғаныңа барамыз.

	Дөйқара алдыда, мен арттамын. Базарға қарай жүрiп бердiк.

	– Жиғанның менде несi бар? Мен оны танымаймын ғой, – дедiм.

	– Ол сенi таниды. Iнiсiн боксқа сен жаттықтырасың.

	– Солай де. Жазығым сол ма? – Дөйқара ернiн жалай берiп, басын изедi. – Қызық екен.

	«Үлкен молда бар жерде, кiшi молда босағаны жағалардың» керi, дөйқара қамшы тиген дөнендей тайпалды. Есiмi Бөрiбай екен. Қасқырға әрекет ұқсағанмен, қайсарлығы шамалы.

	– Елден ұят болмасын. Қатар жүрейiк. Менiң де туған–туысқан, бала–шағам бар емес пе. Өлiм ғой, – деп Бөрiбай гүж еттi.

	Көндiм. Таудай жiгiттердiң ақылының таяздығына ренжiмесiке амал жоқ. «Лағыл» кафесiне кiрiп келгенде алдарына бiр шелек сыраны алған үш–төрт жiгiт жалт қарады.

	– Әне отыр, – дедi күңк еткен Бөрiбай.

	Алдымыздан әлекедей жаланған мұртты аласа жiгiт жеттi де:

	– Төрге шығыңдар, – деп, қолын келген жағына созды.

	Бөрiбай шеткерiрек орындыққа барып отыра кеттi де, маңдайының тыртығы бар бадырақ көзге:

	– Его взяло, – деп күңк еттi. Бұл екi ортада мен де тек тұрмай:

	– Жиған қайсысың? – деп жерден шыққандай гүр ете қалдым.

	– Мен, – дедi бадырақ көз.

	– Таныспас бұрын алған емтиханың сәтсiз өттi, – дедiм. – Өлетiн қарға бүркiтпен ойнайды. Баланың ойыны, бақсының жынын жасамай, тыныш жүрiңдер.

	Мә, ойыншықтарың, – деп, темiр баулы бинттер мен мүйiз сапты бәкiнi үстел үстiне лақтырып тастап керi бұрылып шықтым да кеттiм. Ешқайсысы ләм деген жоқ. Есiк көзiнде бiр топ бала тұр.

	– Ағай, көкесiн көзiне көрсеттiңiз. Бәлемге сол керек. Бұл әлгi төменгi «крайдың» дөкейi Қабидоштың алыстан туысатын ағасы, – дедi менi жапатармағай қоршап алғандар.

	– Әу, сендер оны қайдан бiлесiңдер? – деймiн.

	– Бәрiн көрiп тұрдық қой.

	– Сiздi жалғыз тастап кете алмадық.

	– Оллаһи, биллаһи деңдершi. – Балалар мойнын қайшылады. – Егер Бөрiбай менiң быт–шытымды шығарып, сабап тастаса қайтер едiңдер? Томардай емес пе.

	– Сiздiң оған сабатпайтыныңызға сендiк қой.

	– Е, қойшы.

	– Мiне, шынымыз.

	– Байқаусызда астына түсiп қалсаңыз, ол ешкiмдi аямайды. Анау күнi «Көкөзек» кооперативiнiң бiр жiгiтiн жаман тепкiлеп тастады. Милициялар болмағанда өлтiрiп кететiн едi.

	– Менi де сөйтсе ше?

	– Көмектесемiз ғой, аға. Бiз де ол жаққа тегiн барған жоқпыз. Таяқ, тасымыз бар болатын.

	– Пақ–пақ! Қамқоршылардың түрiн қара. Сойылдарың бата тимей, қате тисе қайтесiңдер? – деймiн балаларға.

	Оларда ұн жоқ. Жиғанның жiгiттерiнен ешкiм атылып сыртқа шықпады. Шамасы, Бөрiбай өзiнiң көрген қорлығын майын тамызып айтса керек. Балалардың қам көңiлi, әлгiндегi буын–буынымды алып қалған ашудың қырыс–тырысын жазып жiбергендей...





ҚАБИДОШ





	Ойға қалдым. Қалай дегенде де кешегi текетiресте оқушым, әрi көршiм Қабидоштың есiмi аталды. Тентек ағаның iнiсi. Төбелескенiмiз өте дұрыс емес. Балаларға көрсеткен үлгiмiздiң түрiн қара. Жас боксшыларды алғашқы кездесуде бiр–бiрiмен «төбелестiргенiм» дұрыс па? Кiшiрек кезiмiзде ересек балалар қызық көрiп, екi кiшкентайды бiр–бiрiмен төбелестiру үшiн: «Сен ана баладан қорқасың ба?» деп сұрайтын. Мұндайда намыс шiркiн жiбере ме, «жоқ» дейсiң, әрине. Қарсыласыңда шегiнерге жол жоқ, текетiреске дайындала бастайды.

	«Қорықсаң қолымды соқшы» дейдi азғырушы. Шегiнер жол жоқ. Ол жауап қайтарады. Қойшы, сонымен екi бала төбелеседi де кетедi. Құдды қос әтеш дерсiң. Нәтижесiнде балалардың бiрi жылап тынады. Қалай дегенде де бұл төбелес жас өскiнге әсер етерi анық. Бiрi жеңушi, бiрi жеңiлушi. Ойын баласының бұл оқиғаны ұмытып кетерi анық. Ал мұрты тебiндеген жасөспiрiмнiң боксқа келе сап, оқыста таяқ жеуi – өмiрiне небiр iз қалдыруы әбден мүмкiн–ау. Қабидош пен Сұлтанның жекпе–жегiн айтамын. Әлгiндегi Бөрiбайдың соқтығуы тектен–тек емес. Оның үстiне тағдырдан таяқ жеп, өмiрдi басқаша түсiнетiн болса... Бекер тиiскен екенмiн. Өзi де соқтығып... Соның Жиғанына да, Бөрiбайына да тойдым. Аулақ жүрсе екен өздерi.

	Мұрат жүгiрiп алдымнан шықты.

	– Ағай, жаттығуға Қабидош келдi, – дедi ол сүйiншi сұрағандай боп.

	– Дұрыс екен...

	– Тағы бiр қызық айтсам, ұрыспайсыз ба? – дедi, көзi күлiмдеп «Клоун».

	– Қызық үшiн неге ұрысуым керек.

	– Онда тыңдаңыз. Бүгiн Қабидош пен Сұлтан татуласты. Бiрiнен бiрi кешiрiм сұрады.

	– Мынауың дұрыс жаңалық екен, – дедiм қуанып.

	– Ағай, тағы өзiңiзден бiр нәрсе сұрасам, ренжiмейсiз бе?

	Иненiң көзiнен өткен суыртпақтай жылп–жылп етедi.

	– Ренжiмеймiн, – дедiм күлiп.

	Мұрат маған тақау келiп, сыбырлай жөнелдi.

	– Аға, сiз кеше Бөрiбайдың өзiн сабап салыпсыз ғой. Бiр соққаннан нокаут ұшырыпсыз.

	– Оны қайдан естiдiң? – дедiм қапелiмде.

	– Елдiң бәрi айтып жүр. Анау Тұмсықжарға барып...

	Ал, не дерсiң? Отыз тiстен шыққан сөз отыз рулы елге тарайды деген осы. Бетiмнен отым шықты. Балаларды бiрден сапқа тұрғыздым да:

	– Жас боксшылар! Кеше мен оқыс iс жасадым. Өз жаттықтырушыма берген уәдемдi белден басып, бiреумен төбелестiм. Оным дұрыс емес. Сендерден кешiрiм сұраймын. Екiншi рет қайталанбайды, – дедiм. Балалар аң–таң, үн жоқ, сiлейiп тұр.

	– Бокс– әлдекiмдi сабаудың құралы емес. Ол өз басыңды, басқаларды содырлардан қорғау үшiн керек, – дедiм сөзiмдi жалғастырып. – Содырлар да адам баласы. Олар ондай әрекеттi түсiнiспестiктен, iшкiлiкке салынғаннан жасайды. Сол кемшiлiгiнiң жазасын тартады.

	Балаларда үн жоқ. Әншейiнде тiлi мiрдiң оғындай, сөйлегенде алдына жан салмайтын Мұрат та үнсiз. Жаттығудан соң бинттi қалай орау керектiгiн, оның саусақты жаралаудан сақтайтынын әңгiме еттiм. Ащы терiн алып, үйренген соққыларды қайталаттым. Жас бала өте ұғымтал. Айтқаныңды қағып алады. Әрине, адам атаулы әртүрлi. Бала да сондай. Артықшылығы кемшiлiгiн тез түзеуге тырысады. Шыны керек, олардың iшiнде бокстың арқасында басқалардан үстем болсам дегендер де жоқ емес. Оларға қатал талап қажет. Кейбiрi көндiккенмен, басқалары сылтау тауып iзiн суытады. Жиырма үш бала әзiрге бокс өнерiнiң ыстық–суығына көнiп, саптан ажырамай келедi.

	Қабидош сырт қарағанда аса шымыр, қаракүштiң иесi. Бұлшықеттерiбұлтылдап, ойнап тұр. Байқауымша, осының бәрi есiк алдындағы iлiнген қаптың, қол штанганың, гирдiң әсерi. Бәрi дұрыс болған күннiң өзiнде, олардың ұмытқан бiр кемшiлiгi бар. Ол жүгiрудi ұмытуы. Баскетбол, волейбол, қол добы сияқты спорттық ойындарға қатыспайды. Осыдан барып дене қатып, қаққан қазықтай боп, атам айтпақшы, ер үстiнен шалғы шапқандай, одағай қимылдайды. Бұл екi ортада менi кабинетiне шақырған Сәбира Қарабайқызының хатшысы келiп жеттi. Жаттығуды команда капитаны Сұлтанға тапсырып, директордың кабинетiне жөнелдiм. Өзiм күткендей Қарабайқызы менi қабағын түйiп, қиқарлана қарсы алды.

	– Атың шықпаса жер өртенiң керi. Сенi көрген бала оңа ма? – дедi сонан соң. – Аудандық оқу бөлiмi бiлсе, масқара.

	– Бас жарылып, көз шыққан жоқ, – дедiм бiрден тойтарыс берiп.

	– Мұғалiмнiң сөзi осы болса жетiстiк, – дедi Сәбира Қарабайқызы орнынан тұрып кетiп. – Ертеңгi күнi облысқа атымыз шықпаса көрiңiз.

	– Несi бар, мерейiмiз өскенi емес пе, – дедiм, тiлiммен шағып алып.

	Боксты төбелес деп жүрген мектеп директорын осылай үйретпесе не шара?

	– Төбелестен бе?

	Сәбира Қарабайқызының көзi бағжаң еттi.

	– Бокстан, директор ханым.

	– Ханымы несi, тағы?

	– Құрметтен қашқан сiздi көрдiм, – дедiм тiлiмдi безеп.

	– Осы күнгiнiң баласы сөз жаттап туған.

	– Қателеспеңiз, Сәбира Қарабайқызы. Өсекке еруге директордың қақысы жоқ. Көшеде қаңғып жүрген маскүнем жағамнан ұстаса, бетiнен сүюiм керек пе?

	Ашуланғанымды сездi ме, Сәбира Қарабайқызы алғашқы екпiнiнен айрылып қалды.

	– Мәселе, сол төбелестi оқушылардың көруiнде ғой, – дедi кекештенiп.

	– Тәлiм–тәрбие берген ұстазының көрiнгенге иiлiп төсек, жайылып жастық еместiгiн көрсiн. Кешiрiңiз, мен төбелестi бала көрмесiн деп, бұзақыны өзен бойына алып кеткен едiм. Баладан ештеңе жасыра алмайды екенсiң, – дедiм ағымнан жарылып.

	– Солай де, – дедi Сәбира Қарабайқызы, өзiнiң қайталай беретiн жаттанды сөзiн қайталап.

	– Мектепке алып келмедiң бе? Оқушылардың бәрi көрiп, қызыққа бататын едi.

	– Көшедегi тiрлiгiмдi, басқан iзiмдi аңдитын Сiздей директор, ауданға, облысқа хабарлап, сүйiншi сұрамағанына тәубе!

	Сәбира Қарабайқызы шоршып түстi. Ары–берi бөлменi кезiп кеттi де, бiр сәт маған бұрылып:

	– Балаларыңызға барыңыз. Өзiңiзге тартып, бiрiн–бiрi сабап тастар, – дедi мырс етiп.

	Бұл жай ғана қоқанлоққы едi. Менiңше, әлдеқандай мен туралы жаманат болып, тексере қалса, «сөйлестiм, ақылымды тыңдамады» деп айтудың айла–шарғысы сияқты едi. Мен оны iштей сездiм. Қайтып келсем, Сұлтан жаттығуды бiтiрiп, күтiп отыр екен.

	– Қанша балада қолғап жоқ, – деп сұрадым.

	– Бәрiмiзде бар, – дедi балалар бiрден жауап қарап.

	– Шын айтып тұрсыңдар ма? Жарайсыңдар, жiгiттер. Келесi жолы өздерiңмен бiрге алып келiңдер. Ал, Қабидош, сен жаттығуды басынан бастайсың. Томырық мiнез, үндемес бала басын изедi.





ЖУРНАЛДАҒЫ БАҒАЛАР




	Соңғы сабақтан соң, барлық сынып журналдарын тексерiп отырмын. Баяғы жиырма үштiң әуресi де. Мұғалiмдер бөлмесiнде ешкiм жоқ едi. Ойда–жоқта Сәбира Қарабайқызы кiрiп келдi. Менi көрiп директордың iшi жылып қалды бiлем, басын изеп сәлемдестi де:

	– Бүгiн кезекшiсiң бе? – деп сұрады.

	– Жартылай, – дедiм жауап берiп.

	Сәбира Қарабайқызы жыланбауыр трактордай кiлт бұрылды.

	– Жартылайы қалай? Бүтiн адам бүтiн жауап бередi. Директор суық тиген шыныдай шырт еттi.

	– Балаларымның бағасын тексерiп отырмын, – дедiм қапелiмде.

	– Отырсам опақ, тұрсам сопақ деушi ме едi, мұндайда.

	– Сенiң балаларың мектепке барып па едi? – дедi директор.

	Сәбира Қарабайқызының тiрлiгiне оқыс күлiп жiберiп, аузымды баса қойдым. Тұрған бойы адам күлерлiктей, аңғал әйелге не дерсiң?

	– Олар жиырма үш қой. Иә, жиырма үш, – дедiм, директорды онан сайын таңдандырмақ болып.

	Директордың жiпсiк көздерi шарасынан шығып кетердей бадырайып:

	– Әй, бала! Менi мазақ қылып тұрсың ба? – дедi дауысын қатқылдандырып.

	Тағы да бетiне қарап күлiп жiберiп:

	– Бокс үйiрмесiне қатысатындардың саны жиырма үш. Сiзге берген уәдем бойынша қатысатындардың саны жиырма үш. Сiзге берген уәдем бойынша, олардың бiрде–бiреуi жаман оқуға тиiс емес, – дедiм.

	– Солай де.

	Сәбира Қарабайқызы сенен сiзге көштi де, ежелгi қайталайтын тiркесiн үшiншi рет қайталады. Сөйттi де, кенет бөлменi басына көтере, сыңқылдай күлiп жiбердi.

	– Әй, бауырым–ай! Директорыңнағыз Қожанасырдың өзi. Ойпыр–ау, жап–жас басыңмен сенде қайтiп қана жиырма үш бала болмақ. Мына мектептiң жұмысы менi бiр күнi жындыханаға түсiрер...

	Мектеп директоры бiр сәт көзiнен жас аққанша күлiп алды да, кенет тиыла қалды.

	– Әй, батыр. Мынауың оңды нәрсе екен. Сонда екiлiк алғанды үйiрмеге қатыстырмайсың ғой, ә. Е, бағана математиктер әлгi өзiңнiң сыныбыңдағы Ертiсбаев Мұрат ше, жатып кеп мақтасын. Өзiңнiң сыныбың да тәртiпке келе бастапты. Мұғалiмдер риза боп жүр. Ал, мен кеттiм. Осы жолыңнан тайма!

	Сәбира Қарабайқызы есiкке жете берiп қайта бұрылды.

	– Әй, бауырым! Маған ренжiп қалған жоқсың ба? Бөрiбай қайныма сол керек. Көкесiн танымай жүр екен. Тек ел сөзiнен аулақ бол,– дедi сыбырлай сөйлеп. Аузын ашса көмекейi көрiнетiн осындай жандарға не дерсiң.

	Сәбира Қарабайқызының журналдағы боксшылардың бағасына қоса үңiлгенiне тәубе. Абыройым айрандай төгiлер едi. Жетi балада әртүрлi пәннен екiлiк баға тұр. Әсiресе, математикадан... не iстеу керек? Қатаң шара қолданбаса, жағдай қиын. Әсiресе, Сұлтанды айтамын–ау... Үш сабақтан...

	Залға келiп, оқушыларды сапқа тұрғызып, кезекшiнiң рапортын тыңдап бiтiп, уәде бойынша алғаш рет қолғап кигiздiм. Қуанышты күнiмен құттықтап, сәттi қадам тiледiм. Көздерi шырадай жанып, өздерiн боксшы екенiн сезiнген кездегi балалардың жүрек соғысын тыңдасаң ғой. Бокс тарихынан небiр қызықты жайлардан әңгiмелер айтып, соққыларды қайталау ретiнде спарринг өткiздiм. Соққыдан гөрi аяққа жүруге ден қойдым. Шәкiрттерiм әжептәуiр тыңайып, ширап қалыпты. Өз ұстазым Борис Николаевич жаттығудың кейбiр сәтiнде барлық әрекеттi тоқтатып қойып:

	– Әй, жiгiттер, айтыңдаршы. Жақсы боксшы болу үшiн дененiң қай мүшесiнiң қарымды әрекетi керек? – деп сұрайтын.

	Алғашқы жаттығуға қатысып жүрген кезiмiз. Бiрiмiз қолды, жұдырықты көрсетсек, бiрi жүрегiн нұсқап есi шығатын. Сонда ардагер аға оң қолын көтерiп:

	– Таппадыңдар, – дейтiн күлiмсiреп. Бәрiмiз аңтарыла қараймыз.

	– Аяқтарың дұрыс қозғалсын. Сонда ғана жеңiс қолда.

	Көпке дейiн жаттықтырушымыздың шешiмiне түсiнбей жүрдiк. Сөйтсек, шынында да, аяқтың қимылына сай, соққы да қарсыласыңа дұрыс дариды екен. Жаттығу аяқтала бере балаларды сапқа тұрғызып, қолымдағы бiр парақта жазылған тiзiмдi көрсеттiм.

	– Жас боксшылар! Мен жаңа ғана сынып журналын тексерiп шықтым. Сендердi ұялтып, сап алдында оқуды жөн көрмей тұрмын. Екi апта мұрсат беремiн. Жақсы спортшы жақсы оқуға мiндеттi, – дедiм.

	Бәрi де бiрауыздан:

	– Түсiнiктi, – деп саңқ еттi.

	Осы бiр үннен шынайылықтың, тазалықтың үрдiсiн сезгендеймiн.

	– Ал, Сұлтан, берi кел. Қабидош, сен де. Келесi жаттығудан бастап екеуiң мен үйреткен соққыларды қайталайсыңдар. Бiр–бiрiңе үйретесiңдер. Тексеремiн, – дедiм. – Жаттығудан жарты сағат бұрын келiңдер.

	Екеуi басын изедi.





ЖИҒАН ЖАТТЫҒУҒА НЕГЕ КЕЛДI?




	Жұма күнi жаттығу залында спарринг өтетiн болып белгiленген. Бокс қолғаптарын киiп, оны түйiстiргеннен соң арғы жағы белгiлi. Қанша бiр ескертсең де қолғаптың қате тимей, бата тиетiн кездерi кездеседi, шүбәсiз шындық. Осы бiр сәтте жас боксшының ойын тәсiлiнде өзгерiстер ене бастайды. Ең бiрiншiсi – бокстасу кезiнде көзiн жұмбайды, үйренедi. Бұл оп–оңай дағдылана салатын құбылыс емес. Сен қайткен күнде соққыны аз тигiзуiң керек. Жұдырықтың тиюi оңай емес. Көзiңнiң оты жарқ етiп, көз алдыңның тұманданып, есеңгiрейтiн сәттер де жоқ емес. Ойлап қарасаң, қарсыласыңның шабуылы кезiнде көзiңдi жұмып қалу – басыңа соққыны қабылдаумен бiрдей. Жаттығуда үйреткен соққылардан қорғанудың iске асыру қалыптасатын кезi – спарринг. Балалар бар ынта–жiгерiмен екеуара шайқасқа кiрiсiп кеткен–дi. Кенет есiк айқара ашылып, жанында екi–үш жiгiтi бар, Жиған кiрiп келдi. Бiр жетiмдер үйiнде Мұстафа есiмдi баланың тәрбиеленуiнен сыр шертетiн «Жарқын жол» деген кинофильмде Жиған есiмдi бұзық жiгiт ойнайтыны. Есiмде қалыпты. Түптiң түбiнде ол тәрбиеге көнiп келе жатқан Мұстафаға оқыста пышақ салып өлтiредi. Топ басшысы. Ауыл атаманы Жиған маған дәл сол есiмдi өзiне таңдап алғандай әсер қалдырады. Жиғанның шын аты Жағалбай. Түрмеде отырып шыққан. Әйелiмен ажырасып, дәл қазiр кәрi анасымен салт бас, сабау қамшы күй кешiп жүр. Әккi де, айлакер. Жанындағы топты жинап, күнделiктi тiршiлiгiн «дұрыс» ұйымдастырады. Бөрiбай Жиғанның қолшоқпары. Бекет деген алып кел, барып келi. Тұлғасына сайысаң жағы қушиған, сiлiңгiр қара. «Түртiп» қалсаң құлап кетуi кәдiк. Жағалбай жанындағыларды тiлiмен, қала бере жауыздығымен қорқытып алған. Ештеңеден тайсалмайтын жанкештi. Пышақ қолдану, мылтықты iске қосу ол үшiн кәнiгi жайт. Сөзi майда, қалжыңбас. Елге жұғымды, көпке сiңiстi. Есiктi ашып, рұқсатсыз залға кiруi кеудемсоқ тiрлiгi. Тырнақ астынан кiр iздеуi де кәдiк. Қытығыма тиiп, қыжырымды қайнатқанмен не iстерсiң. Оқушылар ордасында бұл шiркiндер сойқан жасауға тайынбайды. Әлiптiң артын бақтым. Жиғанның бұл залда да адам бар–ау дейтiн түрi көрiнбейдi. Анандайда iлiнулi тұрған қапты жұдырығымен дүрсiлдете соғып, жанындағыларды әлде не деп әзiлдеп күлдiрiп алды.

	– Тезiрек қимылдаңдар, – дедiм шәкiрттерiме. Он бiр пар жас боксшылар үрдiс қимылға көштi.

	Арасына кiрiп жүрiп, әлде кiмдердiң қатесiн түзеттiм. Менмен топқа кiшiрейiп, алдынан жүгiре шығып, маймөңкелеген жоқпын. Сәлем де бермедiм. Сағатыма қарасам жаттығу уақытының аяқталуына он бес минуттай уақыт бар екен. Оқушылар штанга көтерiп, жiппен секiрiп, өз–өзiмен болып кеттi. Көзiмнiң астымен ұрлана қарасам, «қонақ» әлi де балалардың сыртынан бақылап тұр екен. Боксшылардың ересегi Қабидош пен Сұлтан екеуi соққыларды қайталауға кiрiсiптi. Жиған талтаңдай басып, жақындап келдi.

	– Сәлем бердiк, таяқшы, – дедi, анандайдан қолын ұсынып.

	– Жазалының жөнi сол, – дедiм мен де тайсалмай.

	– Мына тiрлiгiңе қуанып тұрмын, – дедi Жағалбай үлкен ағалардай, қамқорси сөйлеп.

	– Рахмет!

	– Бiр кезде ағаң да қолғап киiп, талаймен шайқасып едiк, – дедi Жағалбай. Күлiп жiберудiң аз–ақ алдында тұрмын. – Қызыларықтағы Шақалды кеш кездестiрiп ем. Бiрге срок өтедiк қой. Өзiң туралы жақсы пiкiрде екен.

	– Ол кiм едi? – дедiм өп–өтiрiк.

	Топ басының менiң iзiмдi аңдып, жөнiмдi басқадан сұрап, менi «тексергенi» ұнамады.

	– Шақалды айтамын. Оны бiлмеуiң мүмкiн емес. Ана жақта оның алдында басқалар иiлiп төсек, жайылып жастық. Беделi керемет, – дедi ол. – Бiлмесең таныстыруға көмектесейiн.

	Құдды бiр түрмеде бiрге отырғандармен шұрқырасып көрiскендей мардымсиды. Талағым тарс етiп жарылып кетердей.

	– Ол да жұдырықтасуды жақсы көретiн. Қарулы күштердiң чемпионы екендiгiн достары айтқан. Жалпы, Қызыларықтағылардың бәрi жұдырықтасудың көкесi. Әй, Бекет, сен мына Бөрiбаймен бiр–екi раунд шекiсiп көрсеңшi, – дедi Жиған достарына бұрылып.

	– Сен кәрi бүркiтсiң, мынау ысылған көкжал. Осы бiр сәт Бекет те тiлiн безеп қалды.

	– Мен шыбынмен шекiскiм кеп тұр.

	– Шыбының кiм?

	– Дәл қарсы алдымда тұрған Жағалбай мырза.

	– Мынау не дейдi–ей... Жиған кеңкiлдей күлдi.

	– Сөйдеймiн. Өзiңмен түйдей құрдаспын. Бiр сыныпта оқыдық. Бокс ойнасақ жарасып кетпей ме?

	Жиған күлкiсiн тия қойды да, түсi сұрланып салды.

	– Ә, қаптесер. Қолтығымның астына кiргiзiп жүрсем... Ендi кеп менiмен төбелеспек екенсiң ғой, – дедi Жиған.

	– Сонда мен сенiң арқаңда өмiр сүрiп жүр екенмiн ғой, – дедi намыстанған Бекет.

	– Шынға кетiп барасың ғой, өзiң... Жаман сырын айтамын деп, шынын айттынның керi ғой, мұның, – дедi Жиған.

	– Өзiң асыраған ит өзiңдi қабады деген осы.

	Сен зонаға келгенде кiм едiң? Параша жуып келген байғұсты адам жасап, аяғыңнан тұрғызып ем...

	– Жiгiттер, бұл жерде дауласуға болмайды.

	Балалардан ұят, – дедiм суық қана.

	Жиған да, Бекет те маған жақтырмай қарады.

	Бөрiбай үнсiз.

	– Бауырым, Жиған мына жерге неге келген себебiн бiлесiң бе? Саған ол қоқанлоққы көрсетiп, қорқытпақ, – дедi Бекет салған бойда ашуын тия алмай.

	Мұндайда кiнәлi адам мойындап қалады екен.

	Жиған құлағына дейiн қызарып кеттi.

	– Сатқын, – дедi тiсiн шықырлатып.

	– Адамдардың ортасына от жағуға шеберсiң, ә.

	– Ұялғаныңа болайын, – дедi Бекет мырс етiп. Жиған Бөрiбайды алдына салып, жөнеп берген.

	Онымен қоймай:

	– Сөзiңе жауап бересiң, – дедi Бекетке көзiн алайта қарап.

	– Ей, мықты болсаң, шық мына рингке. Әйтпесе, аузыңнан шыққан сөзiңе ие бол. Қособаның түбiнде кездессең де, мен дайын,– дедi Бекет те алған бетiнен қайтпай.

	– Сенде бар пышақ менде де бар. Қорықпаймын. Қырық қабыртқа, отыз омыртқа. Әуелi, кiжiнедi–ей, құртты көкiрек. Зонаға барғандағы қарсы алғанын мiндетсидi. Кiм көрiнгеннiң құйрығына кiрiп жүретiн. Ендi кеп бүгiн көсемсiп...

	Түгi тiкiрейген Бекет залды ары–берi сенделе аралап, маған жақындап келдi.

	– Бұл қандыауыздар жемтiгiне жан–жақтан жабылатын қорқаулар сияқты, түге. Бауырым, байқап жүр. Жағалбай ешкiмдi аямайды.

	Қуаттамасқа шараң жоқ. Түрмеге барған жазығы – абайсызда машинасын аударып алып, жолаушысы қаза тапқан–ды.

	– Жиғанға ергенше жұмыс iстемейсiз бе? – деймiн.

	Бекет басын шайқап, өкiнiшiн жасырмады.

	– Жүргiзушi куәлiгiмдi МАИ алып қойған. Жазда шаруа қожалықтарында қызылша суғарамын. Қыста екi қолым алдыма сыймайды. Амалсыздан көшеге шығамын, – дедi ол. – Менiң iнiм өзiңде жаттығады. Анау, Серiк деген бала. Соның жаттыққанын көруге келдiм.

	– Зерек бала. Айтқаныңды қағып алады. Әлi ауылдың, ауданның атын шығарады. Жас баланың алдына кiм шығыпты, – дедiм.

	Бекеттiң қуанышын көрсең. Көздерi күлiмдеп, жанарының арғы түкпiрiнен от жылтылдайды. Адамдардың қуанышты сәтiн көрудiң өзi ғанибет қой.





СОЛАҚАЙ




	Терезенiң ашық тұсынан ескен жiбек жел жүзiмдi сипап, саф ауа кеудемдi кернеп, аса бiр тамаша күйде жатыр екенмiн. Бiздiң үйдiң қызыл айдарлы әтешi ұзын ақаулы әуенiмен, «Әй, халайық! Орындарыңнан тұрыңдар! Табиғаттың алтын арайлы тағы бiр таңы атып келедi. Сенiң өмiрiң, мiне, тағы бiр күнге ұзарды. Қол қусырып отыру адам–пендеге жат тiрлiк. Сондықтан, еңбек ету керек» деп шақырып әлек. Қос бүйiрiме кезек–кезек аунаймын кеп. Ойда–жоқтағы еске түседi екен. Балалар тегiс дерлiк екiлерiн жойды. Есiл–дертi оқу мен боксқа үйрену. Залды көрсең. Кейбiр қаланың спорт залдарынан артық. Балалардың әке–шешелерiнiң соңынан қалмай жүрiп, саттырып алған судай жаңа қолғаптары, тiптi екi–үш ата–ана бiрiгiп, Алматыдан кәдiмгi штанга алдырыпты. Дәнекерлеушiнiң баласы Серiктiң әкелген қолдан жасалған штангасы да қызметтен қалған жоқ. Екi–үш қап, Сәбира Қарабайқызынан сұрап алған үлкен айна. Боксшы жарысқа қатысқан сайын пiсiп жетiледi. Жақында қуанышты хабар келдi. Атақты жерлесiмiз, Кеңес Одағының батыры, жиырма сегiз батырдың бiрi Нұрсұлтан Есболатов атындағы жүлде жарысына шақырыпты. Жарысқа аудандағы жиырмаға жуық мектептiң боксшылары қатысатыны белгiлi. Елiмiздiң бiрнеше чемпиондарын тәрбиелеген Матай стансасы мектебiнiң оқушылары да қатысады. Бәрi дұрыс–ау, бiрақ бокс қолғабымызды кигенiмiзге алты айдың жүзi толды. Команданы iрiктеп қатыссақ, несi айып? Қалай дегенде мен, боксшы болғаныммен, денешынықтыру институтын бiтiрiп, спорт өнерiнiң әлiппесiн зерделеп оқып, қыр–сырына ден қойып үйренген, «құртын қайнатып, майын iшкен» адам емеспiн ғой. Ертеңгi күнi шәкiрттерiм жеңiлiс тауып жатса, ел кiнәлай қоймас.

	Бiрi болмаса, бiрi жүлдегер қатарына iлiгер деймiн, iшiмнен өзiмдi–өзiм жүбатып. Шәкiрттерiме күнделiктi талапты қатаңдата қойдым. Маған, әсiресе, үнап жүргенi – Сұлтан. Бәйгеге жаратқандай жанып тер. Өзi солақай. Соққылары да дiттеген жерiне дөп тиедi. Салмағы алпыс үш жарым килограмм. Жаттығудағы қарсыласы – Қабидош. Ол да оңай шағылар жаңғақ емес. Әттең, ептеп етi қатып кеткен. Артқа жүруi сылбырлау. Алпыс жетi килограмм. Қызбалығы жоқ. Сұлтаннан ептеп «таяқ» жеп жатса да, әлiптiң артын күтедi. Соққысы ауыр. Елу жетiдегi Мұрат атылып тұрған серiппе сияқты. Әзiрге сенерiм осы төртеуi. Жеңiлсе де жұрт алдында ұятқа қалдырмайтындай. Қолбасшылар айтқандай, оны ұрыс даласы көрсетедi. Жиырма тоғыз килограмм салмақтың иесi Естай да жаман емес. Әттең, көзiн жыпылықтатуды қояр емес. Қайсар да балалардың сүйiктiсi. Оны жерт «Киса» деп ат қойып алыпты. Балаларды сапқа тұрғызып қойып, жаттығу соңынан көктемде жарысқа баратынымызды жария еттiм. Шәкiрттерiм алғашқыда дұр сiлкiнгенiмен, артынша ойланып қалды.

	– Тұңғыш рет жарыста рингке шығамыз. Жеңiс үшiн көп тер төгу керек, – дедiм.

	Содан қызық болсын. Екi–үш күннiң шамасында жаттығуға келушiлер саны отызға жетiп жығылды. Баланы бетiнен қағу жөн емес. Әсiресе, Партыко атты украин баласының жаттығуы менi қатты қуантты. Қазақ арасында өскендiктен бе, Вася орыс тiлiнен гөрi қазақшаны жақсы бiледi, бұлбұлдай сайрайды. Бiр ғажабы, жаңадан қосылғандардың бәрiнiң қолғабы бар. Жарысқа дайындалып жатыр деген соң, ринг төрiн көремiз бе деген үмiт жетелеген шығар. Васяның салмағы да ауыр. Мұндай боксшының балалар арасынан аудан көлемiнде табылуы сирек.

	– Айналайын, Вася–ау. Осы уақытқа дейiн қайда жүргенсiң? – деймiн.

	– Атам ауырып, аудан орталығында ауруханада жатып алған жоқ па. Үйдiң бар жұмысы менiң мойнымда болды, – дейдi ол.

	– Сен Кличконы бiлесiң бе? Ауыр салмақтағы боксшы ғой.

	– Бәлi, ағай. Мен әлемдегi атақты ауыр салмақтылардың қайда туып, боксқа қашан келгенiн, тiптi қанша баласы барын да бiлемiн, – дейдi ол.

	– Жарайсың, Вася. Боксшы болу үшiн күнделiктi жаттығу қажет, – деймiн.

	Осындайда ойда–жоқтағы еске түседi. Мектепте бокс үйiрмесiнiң ашылғанына бiр айға жуық уақыт өткен. Ауылға кiре берiстегi төбенiң үстiне салынған, төрт бөлмелi итарқа шатырлы үйдiң бiрiнде өмiр сүрiп жатырмыз. Күз – қыдыр. Көктем мен жазда еңбек еткен диқан сұрғылт бұлты басар кешеу күзге дейiн сепкен дәнi, еккен ағашының жемiсiн жинайды. Тамыздың аяқ жағына таман көшiп келiп, қоныстанғандықтан бақшадан жинар өнiмiмiз Қызыларықта қалған. Әкем мен шешем соның қамында. Ертеңгiсiн малды табынға қосып, қайтып келсем, жұбайым Жақан менi асыға күтiп отыр екен.

	– Ойпыр–ай, неткен шыдамдысың. Маған айтпайсың ба? – дейдi, бетiме күлiмсiрей қарап.

	– Ненi? – деймiн, ештеңеге түсiнбей.

	– Бiлмей тұрғанын...

	– Түкке түсiнсем бұйырмасын.

	– Ана қораға кiршi. Сонда бәрi есiңе түседi, – дейдi әйелiм.

	Аң–таңмын.

	– Жақсылық па, жамандық па? Сен менi тiрiдей өлтiрдiң ғой.

	– Ойпырмай, қу–ай. Дәтiң қалай шыдайды, ә? – дейдi Жаған.

	Салып ұрып қораға жеттiм. Жазда iрi қараны сыртқа байлайтындықтан қора есiгiнiң аузын сым темiрмен шанди салғанмын. Қызықты қараңыз. Қораның iшi тау боп үйiлген қауын–қарбыз. Әлдекiм жүк мәшинемен арнайы әкелiп, түсiрiп кеткендей. Қалшиып тұрдым да қалдым. Мұны әкелген кiм? Әкем мен шешемнiң ауылға кеткенiне бүгiн бiр апта. Маған мол сыйлық жасайтын құрбы–құрдас, дос атаулы Қызыларықта қалған. Құдды Хоттабыч шал сақалының сиқырымен әкеп тастағандай. Сөйткенше жаныма Жақан да кеп жеттi.

	– Ал, ендi де мойындамайсың ба? – дейдi ол аузын бұртитып, еркелей.

	– Оллаһи, биллаһи. Қауын–қарбызды қораға түсiрген адамды көрсем көзiм шықсын.

	– Шын айтасың ба? – дедi Жақан.

	Әйел затына қорқақтық жараса ма, құдай бiлсiн, көзi бадырайып, аузы аңқайып, бiр сүйкiмдi қалыпқа енiптi. Басымды изедiм. Екеумiз де үйiлiп жатқан қауын–қарбыздың маңына жолар емеспiз. Кенет көзiме төрт бұрыштап ораған қағаз түстi. Дәу сары қауынның үстiне қойып, кiшiрек дөңмен бастырыпты. Ашып қалсам, әлдекiм қарындашпен сойдақ–сойдақ әрiппен төрт–бес сөйлем жазыпты. «Қымбатты тренер! Бiздiң сiзге сыйлығымыз. Қабыл алыңыз. Сұлтан, Мұрат, Вася».

	– Ұрылар қолға түстi, – дедi қағазға үңiлiп тұрған жұбайым. – Қаптесерлердiң бастығы сен болдың.

	– Не дейт?

	Сасқанымнан басымды шайқай берiппiн. Сөйтсем, осыдан бiр күн бұрын жота үстiндегi жетi үйдiң бақшалығын менiң «қамқоршыларым» үптеп салыпты. Су басы жақын, ауыл шетiндегi бас көшенiң тұрғындарының өсiретiн жемiсi де биыл мол екен. Бiз көшiп келгенде «бiзге де бас–көз болатын атамыз келдi» деп, көршi жастардың әкемдi көрiп, қуанғаны есiмде қалыпты.

	– Ойпыр–ау, мынаны мәшинемен тиеп әкелген бе? – деймiн жұбайыма.

	– Масқара–ай. Естiген құлаққа, көрген көзге не дедiк. Ұры мұғалiмнiң үйi деген атқа қалдық, – дейдi ол бетiн шымшып.

	Не iстеу керек? Сұлтан мен Мұрат белгiлi. Ал, Васясы кiм? Анау алғашқы күнi дайындыққа келiп, қарсылас табылмай қалған дөңмұрын украин болып жүрмесiн. Қайткен күнде де ұрылардың жазасын тарттыру керек. Бүгiннен қалмай, көршiлерден кешiрiм сұрап, қарбыз–қауындарды таратып, болған оқиғаны жасырмай айтсын. Балалардың әрекетiне бiрде күлсең, бiрде ренжисiң. «Бала, баланың iсi шала» деген осы–ау. Ұрылар спорт залға шақырылды. Баланың балалығын кешiрмесең, несiне үлкенсiң. Сұлтан да, Мұрат та. «Онда тұрған не бар? Бiз Жағалаулы көшесiнiң балаларынан бұрын әрекет еттiк. Бәрiбiр, олар бiр күнi сыпырып кетедi» деп қарап тұр.

	Жылайсың ба, күлесiң бе?

	– Айналайындар–ау, «ұрлық түбi қорлық» емес пе. Мiне, қолға түсiп қалдыңдар. Менi де, өздерiңдi де ел көзiне қарағысыз еттiңдер. Оның үстiне өңшең пiспеген көк қауындар, – деймiн.

	– Ағай–ау, соның бiреуi көк болса мұрнымды кесiп берейiн, – дейдi Мұрат.

	– Бiздiң Сұлтан қарбыз таңдаудың шеберi. Бұған не дерсiң. Өзiмiз де бала кезiмiзде талай елдiң бау–бақшасына түскенбiз. Бiрақ, дәл мынандай озбырлық көрсеткен жоқ едiк.

	– Нешеуiн жедiңдер? – дедiм.

	– Төбедегiден ауыз тиген жоқпыз. Васяның үйiнiң қауыны тәттi, – дедi тағы да Мұрат.

	– Ұрлап жедiңдер ме, әлде сұрап па? – дедiм балалардың тiрлiгiне қызығып кетiп.

	– Оны өзiмiз бiлемiз қой, – дедi еңгезердей Вася күлiп. Балалардың менi бүйiрлеп, тым дандайсып бара жатқанын сезе қойдым да, қабағымды түйдiм.

	– Бүгiн түнде бiздiң қорада тұрған қауын–қарбыздар өз иелерiне қайтарылсын. Ұрлық дүниенi мен алмаймын, – дедiм.

	Дауысымның қатқыл шыққанына балалар басылып қалды.

	Сұлтан мен Вася бiр–бiрiне қарады. Жұмған аузымды ашпадым.

	– Онда, – дедi Мұрат. – Алған қауын–қарбызымыздың есебi жазылған. Есiгiнiң алдына қойып кетемiз.

	– Өздерiң бiлесiңдер, Вася және оның командасы, – дедiм мырс етiп. – Осымен iс бiттi. Әлдеқалай маған көршiлерiм өкпе артса, жазалаймын.

	Бұл ауылдың балалары түн бойы жатпайды екен.

	Ертеңгiсiн әйелiм түрткiлеп оятады.

	– Қорадағы қауын–қарбыз тю–тю, – дейдi Жақан жұбайым.

	«Ұрының арты қуыс». Төрт–бес күнге дейiн қуыстанып, ешкiмге жоламай, бөлектенiп есiм шықты. Көршiлердi де тыныштандырып, мәмлеге келдiм. Ал, бұл оқиғаны Сәбира Қарабайқызы – бiздiң мектеп директоры естiсе, аспан айналып жерге түскенi, бiр пәленiң басталғаны. Елдiң қауынын төбелескiш балаларына сыбырлап, қорасына түсiрiп алған» деуге бар. Ондай сөздiң жетер жерi, тоқтар көмбесi, нәтижесi Сәбира үшiн сөз емес. Аузын жапса, мұрны сөйлейдiнiң керi. Бұл әңгiменi ұрылардың өзi жолдастарына айтып, бүкiл ауылға әңгiме болып кетпесiне кiм кепiл. Мiне, сол Вася жаттығуға кеп тұр.

	– Күздегi жасаған қорлығың үшiн сазайыңды беремiн, – деймiн күлiп. Сап–сары жүзi қызараң тартып, ұяла күлiмсiрейдi. – Тек басқалар бiр сағат жаттықса, сен екi есе.

	– Бәрiн бүлдiрген Мұрат ғой. Әйтпесе, бiздiң үйдiң қарбызы да бәрiмiзге жетер едi. Дос көңiлiн қимай, Сұлтан екеуiмiз арандап қалдық, – дедi ол.

	– Онда айыбыңды жақсы жаттығып, жарыста өзiңдi көрсетiп жуасың, – деймiн.

	Көкшiл көздерi жылт–жылт етiп, басын изейдi. Кейiнгi кезде өзiм сенген Сұлтан–Солақайдың мiнезi өзгере бастаған–ды. Сыныпта одан жуас бала жоқ. Қыздармен де, мұғалiмдермен де тiл табысқан сияқты. Сабағы да түзеле бастапты. Үштiк биiгiнен асып, төрттiктiң ауылына беттептi. Әттең, көп уақытын балалық мiнезiмен жоғалтып алып, ендi қуып жетуге тырысып жүр. Мұғалiмдер де сабақ артынан алып қалып, жеке тапсырма берiп көмектесуде.

	– Алымды бала. Әлi көресiң, бәрiн басып озады. Түсiнгенiн, ұйықтап жатқанда оятып сұрасаң, айтып беруге бар. Бұл керемет қасиет, – дейдi, математика пәнiнiң мұғалiмi Гүлнар Бабаева деген жас мұғалiм.

	Әуелi Сұлтанның әкесi де:

	– Әй, батыр, сен осы менiң балама дәрi берiп қойғаннан саусың ба. Дұрысталып келедi, пәтшағар. Түнде қаңғығанын қойды. Сабақты зейiн қойып оқиды. Үй жұмысына да көмектеседi, – дейдi жымиып.





КӨПIР АСТЫНАН ШЫҚҚАН ТҮТIН




	Көктем шығысымен қарттар айтпақшы шайтан арба–велосипедке мiндiм. Жаттығу бiздiң үйдiң маңындағы көксазда өтедi. Үш аптадан соң бокстан Нұрсұлтан Есболатов атындағы жүлде сарапқа салынады. Дайындығы мол боксшылар жаттықтырушысын жерге қаратпауы керек. Далаға бағаналар орнатылып, қаптар мен снарядтар iлiнiп, көксазды спорт алаңына айналған–ды. Саф ауа, желi ескен қыраң, кешке қарай кiшiгiрiм кинозалға ұқсап кететiндей. Үлкендер де баршылық. Ауыл баласының денi осында. Жекпе–жектердi көредi. Мал табыннан қайтарда мойнын қаси–қаси үйiне беттейдi.

	Жеңiл атлетика – спорттың падишасы деп тектен–тек айтылмаса керек. Соның бiрi ұзын қашықтыққа жүгiру. Бокс өнерiнде төрт раундға шаршап қалсаң, жеңiлгенiң. Ал бағың таймас үшiн, қос өкпеңдi қолыңа алып, шаршамаудың қамын қыл. Кросстан келер пайда мол. Қарсыласың қос бүйiрiңнен ұрып жатса да, тынысың тарылып, мүттәйiм күйге енбейсiң. Қалай дегенде де тұлпарды кең даласына бой жаздырып алып, бәйгеге қоспаушы ма едi. Қасқа жолдың Өнiм бөлiмшесiне бұрылар жерге дейiнгi қашықтық шамамен бес шақырым. Балаларды тексергiм келдi. Сапқа тұрғызып ап жарысқа қостым және соңғы үш аптаны осыған арнадым. Мұндайда, әрине, кiшiгiрiм сыйымыз да жоқ емес. Үш–төрт күн жүгiруден байқағаным, Мұрат пен баяғы Бекеттiң ұлы Серiк ең соңында қалып қояды. Тiптi он бес минутқа дейiн кешiгетiндi шығарды. Салмағы қырық сегiз килограмм Мұрат пен Серiктiң бiреуi жарысқа баруы керек. Түйедей Вася кросстан бесiншi, алтыншы келгенде, екi «шыбынның» ел соңында салпақтауы менi қауiптендiре бастады. Расында бiрлi–екiлi шаршағанын байқадым. Балалардың алды даладағы «спортзалға» жете, мен де шайтан арбаға мiндiм. Таспадай қиылған теп–тегiс асфальт жолдың бетiмен зулап келемiн. Биыл ғана аудан орталығына дейiн салынған жаңа жол. Шәкiрттерiм бiрiнен соң бiрi қол бұлғап қойып, қарсы өтiп жатыр. Екi «достың» қарасы көрiнер емес. Мiне, көлденең бұрылысқа да жеттiм. Ұшты–күйлi жоқ. Әлде менi көрiп тығылып қалды ма? Велосипедiмдi керi бұрып, ауылға қарай зырқырадым. Жолдың екi жағына кезек–кезек көз саламын. Күнi кеше ғана көктемнiң алғашғы жаңбыры жауып өткен. Қызылiңiрде басталып, таң атқанша күннiң күркiрегенi естiлiп тұрды. Байарыс ауылы Жоңғардың иығына жамбастай жатқан домалақ төбенiң үстiне қоныс теуiптi. Кең, әрi мол терi тонға оранып, сеңсең бөрiктi баса киiп, алқымынан бауын байлап алған алып адамның басы сияқты. Анау шыңға өрмелей өскен қарағай–шыршаның мекенi арыда. Ал, мына өзiм велосипед теуiп келе жатқан асфальт жол, сол алыптың жүзiне түскен бiр сызаты ғана. Анау жылтыраған Қабырғатал, Иiнбұлақ көлдерi көздерi десек, Қасқалдақ пен Тектұрмас көзiнен аққан суы. Қалай дегенде де Байарыс ерте дүниенiң ескерткiшi. Анау шыңына көз тiксең, бөркiң түсер Жоңғартау соның құрдасы. Бiз соның сай–сайын, қуыс–қуысын нәр еткен екi аяқты тiршiлiкпiз. Пау, мына мен ақын болып кетiп жүрмейiн. Келесi бiр көпiрге таяп қалғанмын. Ойда–жоқта түтiн иiсi бұрқ етсiн. Шайтан арбамнан түсе салып оң–солыма көз салдым. Сабан жағып, өрт салынған егiн алқабы көрiнбейдi. Оның үстiне жер қыза қойған жоқ. Велосипедтi жақтауға тiрей салып, төмен түстiм. Көпiрдiң астында екi бала отыр. Бейжай. Мұрат пен Серiк. «Клоун» түтiнi бұрқыраған сигареттi құныға сорады кеп. Мысықтабандай басып, желке тұсынан кеп, демiмдi iшiме тарттым.

	– Сұлтанның еркi керемет мықты, – дедi «Клоун».

	– Аса қиын емес қой. Қабидош та темекiнi тастады, – дедi Серiк.

	– Анау күнi әкем ұстап алып, жанымды көзiме көрсеттi. Аузыма от баса жаздады. Тартпаймын деп ант iштiм. Бiрақ, екi–ақ сағатқа шыдадым, – дедi Мұрат күйiнiп.

	– Әсiресе, жекпе–жекте қиын екен...

	– Сұлтан бар ғой, тура ақалтеке ат сияқты. Қабидош та тарамыс, – дедi Серiк. – Темекi тартпағанның арқасы.

	– Дұрыс айтып тұрсың, – дедiм әңгiмеге киiп кетiп. Қос «қылмыскер» селк етiп, қатты дауыстап жiбердi де, кәнiгi боксшылардай орындарынан атып тұрып, қалыпқа тұра қалды. Күлiп жiбере жаздадым. Алты ай жаттығудың тигiзген «пайдасының» түрi.

	– Қазiрден бастап, Мұрат, өзiңдi жаттығудан шетпiн деп есепте. Ал, Серiк, сенi команда жазалайды, – дедiм.

	Маң дала әлде не деп сыбырлайтын сияқты. Көк көрпе жамылып көз көрiп, құлақ естiр жерге дейiн, әлемге жаңа жаратылғандай болып, кербез көсiлiп жатыр. Бұл белес, дөң–дөңес, ой–қырдың бәрi құпиясын жасырып, көк астында қалғандай. Байарыстың аспаны мөлдiр көк, күн кемпiрқосақтың түрлi–түстi кейпiндей дөңгелек шеңберден тақия киiп, тамылжып, еркелеп тұр. Жоңғардың қия–қия сайларынан лып етiп шыға келген, өтi жұмсақ ескек беттi аймалай сипап, еркелей ызыңдайды. Менен басқа қыбыр еткен бiр жан жоқ сияқты. Әзiрге тiрлiк танытқан Байарыс ауылының бiз қоныс тепкен дөңесiндегi үйлердiң мұржаларынан шүйке жүндей шұбатылған көк түтiнi. Артыма бұрылып қарасам, Серiк екi жүз метрдей жерде артымнан жүгiрiп келедi екен. Одан арыда аяғын әрең алған Мұрат – «Клоун». Не ойлап кеттi екен? Аяп кеттiм. Өзi де темекiнi қоюға әрекет етiп жүр екен. Талабы дұрыс, бiрақ дiнi жұмсақ. Ойыма ойда–жоқта Қарауылдың қырманында басымнан өткерген бiр оқиға түсе кеттi. Бiздiң балалық шағымыздың куәсi ғой. Тек апам ғана: “қазiргi балалардың көргенi жұмақ қой. Не iшем, не жеймiн демейдi,” – дейдi. Он үш, он төрттегi кезiм. Атам Қарауылдың қырманын күзетедi. Тау–тау, жал–жал астық. Байбатша екеумiз бырш–бырш терлеп бидай ұшырамыз. Демалған сәтте қалтасынан темекiсiн алып тұтатып, құныға сорып, бұрқырата жөнелдi.

	– Темекi тартпайсың ба? – дейдi Байбатша сигаретiнiң бiрiн ұсынып. Алғашқыда ат–тонымды ала қашушы ем, кейiнгi кезде шырмауына байландым.

	Комбайншылар Бекшойын алабына ауысты да, мен Таубай шопырдың жанына астық тасушы, әрi түсiрушi болып бекiдiм. Түнiмен үйқы жоқ. Кейде Таубай көмектеседi. Қапсағай денелi iрi жiгiт, бұлшық еттерi бұлтылдап, күрек ұстап, бидайды көсiп–көсiп жiбергенде, сыртынан қарап тұрып сүйсiнесiң. Тегiнде, мен машина айдауға құмар едiм. Алғашқыда «машина айдайыншы» дегенге батпайтынмын. Қазiр Таубай комбайнға барар жолда рульдi маған берiп қояды.

	Түн ортасына таман келiп, Таубай қосқа үйықтауға кеткен. Астықты түсiрiп болып, машинада үйықтауға бекiндiм. Қайта–қайта есiней берген соң, үлкендердiң «Темекi ұйқы ашады» дегенi есiме түсiп, шылым орадым. Әлгiнде атам:

	– Балам, бидайға қарап қой. Кiм бiлiптi, – деген. Жасы үлкен адам, кешке дейiн тыным таппайды. Шаршайды ғой. Көзiм iлiнiп кетiптi. Машина iшi көк түтiн. Астымдағы резинка төсегiштiң бiр бұрышы бықсып жатыр. Темекiнiң шоғы түсiптi. Бiр уыс құммен түтiндеген ойықты бастыра салдым. Сәл қарап тұрып ем, түтiн шықпады. Қазақ үйге беттедiм.

	Таңның бiр уақытында айғай, аттан басталды.

	Қазақ үйдiң тесiгiнен сығаласам, масқара!

	Таубайдың машинасы лапылдап жанып жатыр.

	– Әй, кедей қырсық. Саған қиын болды–ау, – дейдi атам Таубайға.

	– Өзi де ескi машина ғой. Қаусап тұрған.

	Аккумулятордан кеттi, өрт, – дейдi Таубай.

	Қылмысымды жасырғаным балалығым ба екен? Әлде қорықтым ба? Бәрiн бүлдiрген бiр шылым темекi ғой. Содан темекi атаулының маңайына жоламай кеткенмiн. Серiктi өткiзiп жiберiп, Мұратты күтiп алдым. Мұрнын тарта беретiн, шағын бойлы, қайыс қара бала маған алыстан қойшы ауылын көзiмен сүзiп, танауымен таңырқаған шиебөрiдей тосырқай қарап, кiндiгiнiң басына қарап, кiлт тоқтады.

	– Ағай, кешiрiңiзшi. Ендi мен жарысқа бара алмаймын ғой, – дедi сонан соң, кұңк етiп.

	– Сенiмдi ақтамаған шәкiрттен өзiң не күтер едiң? – дедiм, сауалына жауап ретiнде өзiне сұрақ қойып.

	Танауы қусырылып, жүзi қызарып сала бердi.

	– Ағай, мен сол пәлекеттi қоя алмай жүрмiн. Ұмытайын–ақ деймiн, ұмыта алмаймын. Қояйын деймiн, қоя алар емеспiн.

	Мұрат әдеттегiдей мұрнын тартып–тартып жiберiп, аяғының ұшымен жер шұқылай бастады.

	– Спорт пен темекi бiр–бiрiмен өшпес жау. Темекi тартқаныңды қойған күнi жаттығуға келесiң, – дедiм.

	Мұрат–Клоун бiр орнында шоршып түсiп, менен көзiн алмаған күйi:

	– Жарысқа да барамын ғой, – дедi, дауысы қаттырақ шығып.

	– Әрине, барасың, – дедiм.

	– Мен темекiнi осы сәттен, қазiрден бастап тастадым, – деп, Мұрат ай–шайға қарамай алға қарай зытып отырды.





ЖАРЫС




	Бiздi бүкiл мектеп шығарып салды. Құдды республика бiрiншiлiгiне кетiп бара жатқан сияқтымыз. Қолын бұлғайды.

	– Жеңiп қайтыңдар! Бейарыс – киелi мекен.

	Атын асқақтатыңдар, – деп шуласады.

	Ата–аналар да жеткiлiктi. «Балам таяқ жеп қалады, жiбермеймiн» деген ешкiм жоқ. Жиған да, Бөрiбай да, Бекет те осында. «Ертең жетемiз» дейдi. «Мен де баратын едiм. Директор Сәбира Қарабайқызы сабақтан босатпай қойды» дейдi Сұлтанның «дүлей» әкесi. Сартбаевты көрсем өне–бойым жыбырлап, түтiгiп кетемiн. «Ендi кеп мүләйiмсуiн» деймiн iшiмнен. Мен де қызықпын. Сұлтан Сартбаевтың баласы емес пе?

	«Жаттығуға қатысып жүрген жиырма үш бала түгел барады. Жарысты көрсiн, үйренсiн, үлгi алсын» дедiм. Ұжымшардың шағын автобусы лық толды. Жарысқа барып көрмеген балалардың көңiлi көтерiңкi, әңгiмелерi мол, әзiлдерi таусылмайтын қазына. Әсiресе, Мұраттың аузына тыным жоқ. Айтқан сөзiнде тұрып, темекi тартуды қойды. Сонысын өзi мақтан тұтатын сияқты. Жаттығуға да белсене кiрiскен. Аузын ашса, көмекейi көрiнетiн Мұраттың табиғатынан бiр кемшiлiгi бар. Онысы – сенгiштiгi. Егер мектеп директоры Сәбира Қарабайқызы өзi белсенiп бастап, биыл қыздарды боксқа жаттықтырады екен десе, аузын ашып: «Мынау бiр тамаша идея ғой. Еуропада әйелдердiң кәсiпқой боксы дамыған. Iске сәт» демесе, қара да тұр.

	Толқып жүрмiн. Ал, маған не жорық? “Арыстан айға шабамын деп мерт болыптының” керi шықпасын. Бiз де бiрақ талай жұдырық жегенбiз. Әлде бiр соққыны дұрыс жасамасақ, жаттықтырушымыз:

	«Көзiңе қара!» деп, жаныңды көзiңе көрсете шып еткiзетiн резинка «қамшысы» әлi есте. Боксшылардың бiр орнында тұрып секiруге арналған жiбi ғой. Менi бұл жерде басқалар мазақ қылмасына кiм кепiл. Оның үстiне республикаға аты танымал, Әнуар, Ақыл, ағайынды Берiк пен Серiк сынды чемпиондарды шығарған Матай стансасының боксшыларын қайда қоярсың. Өңшең тұлпардың ортасында жалғыз жабы. Шәкiрттерiме: «Басқа жақтың балалары «бiздiң жаттықтырушымыз спорт шеберi, чемпион» деп мақтанса, «оны ринг көрсетедi» деп аузын жабыңдар» дедiм. Боксшыларымды жiгерлендiрiп, қайраған түрiм. Әдетте, бокс өнерiнде даңқына бас иiп, небiр шебер ерендердiң қарсыласы алдында сасып–салбырайтыны бар. Оны бастан талай өткердiк ғой.

	«Дiңгек» ауылы. Кешегi күнi батыстан фашистiң қара бұлты төнiп, жау Мәскеуге жақындағанда жаудың елу танкiсiне қарсы тұрып, қару қылған жиырма сегiздiң бiрi – Нұрсұлтан Есболатов атымен даңқы шыққан мекен. Атына заты сай мекеннiң тау баурайына жамбастай жатып, қайың мен қарағаштардың арасында бой тасалауының өзi әсем көрiнiс. Бiздi қуана қарсы алған Мұратбай есiмдi мектеп директорының алғашқы сауалы: «Қайдан келдiңдер?» болды. Менiң орныма оқушылар: «Байарыстан» деп шу еттi.

	– Ау, онда боксқа жаттықтыратын мұғалiм жоқ едi қой?

	– Бар, – дедi оқушылар бiрауыздан. – Шаймұрат Күлшебайұлы. Бiзге немiс тiлi пәнiнен дәрiс бередi.

	– Солай деңiздер, – дедi Мұратбай салқын ғана.

	– Бәсе, мамандығымыз бойынша бiздiң жiгiттердiң қайда жұмыс iстеп жүргенiн бес саусақтай бiлемiн.

	Сөйттi де:

	– Қалай, жеңемiз деп келдiңдер ме? – деп тағы сұрады директор.

	– Оны ринг көрсетедi, – дедi Мұрат елден бұрын жауап берiп.

	– Мынаны қара, – дедi Мұратбай күлiп.

	Сәтiн салып, боксшыларым салмақ өлшеуден дұрыс өттi. Қалың киiнiп алып, бiраз терлеп, 200–300 грамм салмақ түсiремiз деп жүгiргендер қатарында жоқпыз. Тек, рингке шығып, жарысқа қатыспаған тәжiрибесiздiгiмiз болмаса...

	Мектептiң спорт залын дүмеп алған ауыл жұрты. Ортада балғындар бақ сынайтын ринг құрулы. Әттең, бiзде де осындай боксшылар қолғап түйiстiрер орын болса деймiн. Қалай дегенде де рингте бокстасудың өзiндiк қыр–сыры бар. Бiздiң балалар оны аса бiлмейдi. Жеребе бойынша жеңiл салмақтағылар таңертеңгiсiн, ауырлаулары түстен кейiн күш сынаспақ. Ауыр салмақ дегенде 81 килограмм салмақта үш–ақ боксшы бар. Оның бiрi – бiздiң Вася Партыко. Әзiлкеш те көңiлдi бала.

	– Қола жүлде қолда. Алтын үшiн күресу керек, – деп күледi.

	– Оны ринг көрсетедi, – дейдi Мұрат.

	Байарыс ауылынан алғаш рингке шығатын боксшымыз – Серiк. Күнi кеше Жиғанның «жынын» қағып алған Бекеттiң iнiсi. Қайта–қайта маған келiп:

	– Ал, iнiңдi үйрет. Сасып жүрмесiн. Алғашқы кездесу жеңiспен басталса, ләйiм,– деп жаны күйiп жүр. Нағыз жанкүйер. – Денеңдi қыздыр.

	Пай–пой, бәйге, жарыс, барымта десе жанып кетер қайран қазағымның жiгiттерi–ай. Елдiң Әнұраны аяқтала бере, залды жарып жiберердей дуылдасып кеттi.

	Орамалды иығыма асып, Серiктi алдыма салып, керiлген арқанды, төрт бұрышты рингке көтерiлдiм. Қызыл бұрышта бiр кездегi мен отырған орындықта шәкiртiм отыр. Серiк көз астымен ұрлана жан–жағына көз тастап қояды. Жүрегi иесiз үйдегi сағаттай, дүрсiлдей соғып тұрған шығар. Оның үстiне команданың шайқасқа шыққан алғашқы боксшысы.

	«Басы қатты болса, аяғы тәттi болады». Қолғабының жiптерiн байлап:

	– Серiк, бәрiне сын көзбен қара. Сен жеңесiң. Ақылмен жұмыс iсте. Ашық қалса, жазала. Үш раундқа күшiңдi сақта, – деймiн құлағына сыбырлап.

	Басын изей бередi. Менiң бiлуiмше, Серiк ештеңе естiп тұрған жоқ.

	– Дұрыстап тыңда, – дедiм үнiмдi қатқыл шығарып.

	Серiк есiн тез жиып ала ғойды. Сөзiмдi қайталадым.

	– Қорықпа! Сен жеңесiң.

	Серiктiң қарсыласы осы ауылдан екен. Көзi бадырайған сiлiңгiр қара бала. Серiкке қарап жұлқына секiредi кеп.

	– Сен жеңу үшiн ғана рингке шықтың, Серiк, – ол басын изейдi. – Осы есiңде болсын.

	Мiне, гонг қағылды. «Iске сәт» дедiм iшiмнен күбiрлеп. Серiктiң қарсыласы алғашқыда өктем қимылдап, екi–үш соққы жасаған едi, менiң шәкiртiм жақсы қорғанды. Өз тәжiрибемде бұрышқа бармай, еркiн қимылдап ортаны бермей, бiрiншi нөмiр болып бокстасушы ем. Шәкiртiм де менi қайталады. Сiлiңгiр қараны қасқайып қарсы алды. Жанкүйерлерi қолдаған жергiлiктi боксшы бiр–екi рет алға ұмтылып едi, қарсы соққыға тап келдi.

	– Ау, мынау кiмге тартқан–ей?

	– Қорқақтайды ғой, әуелi.

	– Ортаны берiп қойғаны несi?

	Әдетте, қайраған сөз жаман. Серiктiң қарсыласы белдi бекем буып, рингтегi орта үшiн шабуылға шықты. Менiң шәкiртiме керегi де сол. Өйткенi, жаттығу кезiнде қос қарсыласты орта үшiн таластырып қоюшы ем. Бұл сәттерде әр боксшының әдiс–айласы iске асады. Шабуылшылар бас–көзге қарамай, өктем қимылдаса, таяқты да солар жейдi. Айтқаным айдай келдi. Екi раунд бойы дiңгектiк боксшы шабуылдаумен алға басқанымен, ұпай саны Серiкке жазылды. Жаттықтырушысы еңгезердей қара жiгiт шәкiртiнiң әдiс–айласын өзгертудi ойламады. Есесiне залды дүмеп алған жанкүйер қауым ысқырып–қышқырып әлек.

	– Мына сары алысқа шабады. Әлi тың, – дейдi бiреуi. – Дәлдеп ұрады өзi.

	– Тфу, бiздiң қара күшiкке не болған? Жерлестерi үшiн жеңiс қажет.

	– Ендi шабуылға шық,– дедiм Серiктi орамалмен желпи отырып.

	– Байқа, тура соққы жiберiп алма.

	Сiлiңгiр қара шаршап қалды. Серiк момақан күйi, түс бермей, зерек қимылдайды. Мұндайда балалар да достары үшiн жан берiп, жан алады. Бәрi бiр–бiр жаттықтырушы.

	– Серiк, сен мықтысың, – деп, хормен қайталайды кеп. – Құшақтаспа!

	– Оң қолыңды жиi iске қос!

	Мұндайда боксшының өз ақылы өзiнде. Демеушi жұрттың айғайының бiрiн естiп, бiрiн естiмейдi.

	– Серiк, жарайсың, – деген сөздi айтқанымды өзiм де байқамай қалдым.

	Өйткенi, ол қарсыласын есеңгiретiп үлгерген едi. Рингтегi төрешi қолын созып «бiр–екi» деп санай бастады. Серiк бұрыштағы арқанға сүйенiп тұр. Сөйткенше, төрешi сiлiңгiр қараны бiлегiнен ұстай ортаға алып кеп, Серiктi шақырды.

	– Бокс!

	Серiк жаттықтырушының ұстанымын орындап, өршелене алға ұмтылды. Қалай дегенде де әлгiнде бiр тиген соққы жанына батса керек, дiңгектiк боксшы Серiктен қашқақтай бердi. Қашқан жауға бәрi батыр. Гонг соғылған кезде Серiк қарсыласын рингтiң бұрышына кiргiзiп алып, сабап жатқан едi. Алғашқы жеңiс! Шәкiртiмнiң рингтегi тұңғыш жеңiсi! Серiктi құшақтап, бетiнен сүйiп, арқасынан қағып жатырмын. Команда мүшелерi қоршап алып, достарын құттықтап мәре–сәре. Жанкүйерлер тым–тырыс, екпiнi басылып қалыпты. Сонда да қоймай:

	– Жарайсың, бала!

	– Жiгiт екенсiң, – деп дауыстағандар да кездестi. Елу бiр килограмм салмақтағы бiрiншi нөмiр Мұрат. Кәдiмгi темекiшi Мұрат. Әлгiндегi Серiктiң рингтегi жеңiсi дем бердi ме, кiм бiлсiн, өзiне өзi сенiмдi, бiр орнында секiрiп қояды. Көк бұрыштағы таңқар бала Мұратқа қарағанда бойы ұзын, қолы тiзесiне жететiн, қауiптi қарсылас. Қалай дегенде де додада бiр жеңушi, бiр жеңiлушi болары белгiлi жайт. Iшiмдегi сырымды шәкiртiмнен жасырдым. Тек:

	– Неғұрлым жақындай түс, – деймiн. – Қызылшеке болып төбелесесiң.

	Мұрат жымың етiп, мұрнын тартып қойды. Шәкiртiмнiң қолғап түйiстiрерi Матай стансасының командасының өкiлi. Оңай шағылатын жаңғақ емесi белгiлi. Жаттықтырушысы республикаға белгiлi Оңғар Қодар. Талай жеңiстi бастан өткерiп, елiмiзде үздiк атанған. Уақыт өз дегенiне жетiп, ел ағасы атанған шақта, балаларды жаттығтыруды қолға алыпты. Жемiссiз де емес. Шәкiрттерi облыс, республика көлемiнде аты шығып жүр. Қазiргi шаршы алаңға жұдырықтасуға әкелгендерi бiз сияқты жарты жылдың ары–берiсiнде қолғап киген жасөспiрiмдер.

	Гонгтың құлаққа жағымды қоңырау үнi естiле, қос боксшы бiр–бiрiне қарсы ұмтылды. Мұраттың өз ойлағаны болса керек, бiрден шабуылды бастап жiбердi. Кеуде мен басқа бiрдей бағытталатын соққыларды жиi қайталап, қарсыласын тықсырып жөнелдi. Матайлық боксшы сасып қалды. Мұраттың тиген соққыларынан кейiн, жүзi қызарып шыға келдi. Бұл екi ортада жаттықтырушысы Оңғар Қодар төрешiден:

	– Әй, қарсы алмайсың ба? Қорғаныс қайда? – деп дауыстағаны үшiн алғашқы ескертудi де алып үлгердi.

	Үш минуттық алғашқы раунд көздi ашып–жұмғанша өте шықты. Мұратты отырғызып, орамалмен сiлки тұрып:

	– Айналайын, Мұрат, күшiңдi сарқып алма! – деймiн. Байқауымша, шәкiртiмнiң ентiгуi жиiлеп кеткен сияқты. – Шабуылдаса, жақындап соғыс. Ұпай жина. – Мұрат үнсiз басын изейдi. – Ақылмен ойна. Сен жеңесiң, – деймiн, тағы да дем берiп.

	Екiншi раундта Мұрат қаша шабуылдап жүрiп бiраз ұпай жинады. Алайда, қарсыласына жақындаған сәтте тура соққы да жеген сәттерi жиi кездестi. Жаттығу уақытындағы кемшiлiгiн қайталап, мақсатсыз алға ұмтылуды қайталай бердi. Жекпе–жекте тиген соққының ойын барысына әсерi мол болады. Мысалы, боксшылардың бiрi қайраттанып, қайсарланып, кемшiлiгiнен тез қорытынды шығарса, ендi бiрi жүнi жығылып, өз әрекетiн жиi қайталап, ащы жеңiлiс табады. Сол үшiн де бокс өнерi әлi де ашылмаған тұман, шешiлмеген жұмбақ. Бала психологиясына өте–мөте әсер ететiн сәттер де осындайда. Боксшының ойынан дұрыс шығып, оның ойынды дәл де, дұрыс ойластыруға жаттықтырушының қамқор етуiндегi ұшқырлығы қажет–ақ.

	Үшiншi раундта Мұрат шаршады. Екi жыл, жетi ай тартқан темекiнiң «шарапаты» тиген сияқты. Оның үстiне қарсыласына мақсатсыз ұмтыла бередi. Матайлық боксшы Мұратқа ұзын қолын «тiреп» қойып, жақындатар емес.

	– Алға ұмтылма, – деп дауыстап қалдым.

	Төрешi де сақ екен. Бiрден ескерту жасады. Мен де екi аяқты пенде емеспiн бе? Бақырайтып қойып, көз алдымда шәкiртiмдi «сабап» жатса, қолшын қалай бермессiң. Мұрат менi естiмеген сияқты. Жандәрменiмен шайқасып жатыр. Кезiнде орыстың ұлы ағыны Максим Горький студенттердi «мәдениеттi қайыршы» деген екен. Сол сияқты, боксты да «мәдениеттi төбелес» десе несi айып...

	Мұрат жеңiлдi. Соңғы сәтке дейiн төрешiге көз астымен ұрлана қарап, үмiтсiз шайтан күйге түскен. Шәкiртiмдi қатты аяп кеттiм. Қолғабын шешiп, ортаға шақырылғанға дейiн:

	– Аға, кiм жеңдi? – деп сұрай бердi.

	Үнiнде күдiгi сайрап тұр. Жеңiстiң қарсыласына берiлген сәтiнде барып, басын кiндiгiне салып, сәл үнсiз қалды да, кұңк еттi:

	– Өзiм кiнәлiмiн, – дедi, дауысы дiрiлдеп.

	– Әлi талай жеңесiң. Бокстың заңы солай, – дедiм, Мұратты жұбатып.

	Күмiс шықтай жанарынан жылт еткен жасын жасырған ол, тез–тез басып рингтен түсiп кеттi. Бұл Мұраттың да, жаттықтырушы менiң де алғашқы жеңiлiсiмiз едi.

	Өмiрдiң өзi бiрде көл, бiрде шөл. Табиғаттың өзi екi аяқты пендеге тағдырды әдейi осылай етiп берiп, жақсы мен жаманды арпалыстырып, рингке шығарған сияқты.

	Алғашқы күнгi жеңiс пен сәтсiздiк балаларға керемет әсер еттi. Жас баланың ашынған да, қуанған да бiр сәтi болады. Ойлап қарасам, ең ұлы iс – балаларға сыйлаған қуаныш екен. Ал, ренiш туралы сөз қозғап бекер. Жүрегiң ауырып, сезiмнiң құшағынан босай алмай, есiң шығады. Балалар жеңiс иесi Серiктi де ортаға алып, мәртебесiн бiр көтерiп тастады да, ал Мұраттың жанынан өбектеп шықпады. Кеудеме сыймай тұрған жүрегiм бiр сәт шым–шымдап ауырып кеттi. Ойпыр–ай, қалай дегенде де бала да қуаныштан бұрын, мұңданғанға араша түседi екен.

	– Аға, аға, мен ертең жеңiле салайыншы. Мұратты аяп кеттiм, – дедi менiң төсегiме жақын кеп сыбыр еткен Серiк.

	– Не дейт? – дедiм кеудемдi көтерiп. – Онда мұнда несiне келдiк? Жаттығып, уақытымызды рәсуа етiп...

	Серiк өзiнiң аңдамай сөйлегенiне сасып, жүзi қуарып, басын төмен салды. Қарасұр, дөңгелек жәудiреген көздерiнен толғаныс табы ойнап шыға келдi.

	– Ананың бойы да, қолы да ұзын екен, – дедi Серiк тағы да сыбырлап. – Оның үстiне Матайдан... Күлiп жiбере жаздап, өзiмдi әрең тидым. Артынша Серiктiң түсiнiксiз тiрлiгiне жүрегiм жылып, шашынан сипадым.

	– Мұрат менi көрiп қойған жоқ па? – дедi, Серiк басын жұлып ап, орнынан атып тұрды. – Ол тренер менi жеңгенi үшiн жақсы көрiп жатыр деп ойлайды ғой, аға.

	Ендi не дерсiң. Ұйпа–тұйпа бұйра шашы бар, кiп–кiшкентай бала жүрегiмдi түртiп оятып кеттi.

	– Солай–ақ болсын, – дедiм iшiмнен күбiрлеп.

	Жатахананың өзiм жатқан бөлмесiнiң терезесiн ашып сыртқа қарадым. Лап еткен ауа әп–сәтте кеулеп алып, алғашқы екпiнiнен айрылып, қоңыржай салқынға ауысты. Көк төрiнде көмескi жылтырақтар, жұлдыздан гөрi, абайсызда сынған хрустальдың сынығына ұқсайды. Меңiреу түн. Жарты айдың сүт сәулесiне шомылған ауыл маңы бесiкте тербелiп жатқандай. Аппақ нұр дiр–дiр етедi. Айқай–шуға әуес, шәлкем–шәлiс кәндек аяқ асты бөрi көргендей баж етiп, әп–сәтте ауылды басына көтерсе, төбеттер асықпай бабымен үрiп, басу айтып жатқандай.

	Кенет көршiлес бөлменiң есiгi сыңсып ашылды да, сыртқа шыққан әлде кiмнiң сылпылдақ сүйреткен аяғының сыбдыры естiлдi.

	– Бұл кiм болды екен, ә? – деп күбiр еткенiмдi өзiм де сезбедiм.

	Ендi бiр сәт бәрi тынды. Аяғымның ұшымен басып, залға шықтым. Бiздiң балалар екенi анық. Кiм? Дәлiз жап–жарық. Тым–тырыс. Сыртқы есiкке таяй бере екi адамның күбiрлей сөйлегенi естiлдi. Әдетте, елдiң сөзiн сырттан тыңдау әдетiмде жоқ едi, балалармен жақындасқаннан берi, солардың әрбiр басқан қадамы, ойыны, қалжыңы, тiптi әрбiр сөйлеген сөзi менi ынтықтыра түскендей. Менiң күткенiмдей – Мұрат болмай шықты. Вася Партыко мен Сұлтан. Үшiншiсi Қабидош. Бiздiң команданың «таусоғарлары».

	– Ертең үшеуiмiздiң де қарсыласымыз – матайлықтар, – дедi Қабидош.

	– Аяғымыз көктен келiп жүрмесiн.

	– Сен не деп тұрсың? – деп ашуланды Партыко.

	– Жеңiлу үшiн келiп пе ең?

	– Е, жоқ. Жеребенiң арқасында ылғи мықтыларға түскенiмiздi айтамын да.

	– Мұның, менiң атам айтпақшы, «күн жаумай су болу». Несiне боркемiктенесiң? Ағай естiсе не дейтiнiн бiлесiң бе?

	Жауап орнына Қабидош басын изедi, мақұлдаған пiшiн танытты.

	– Бiздiң ұран – жеңу, жеңу және жеңу.

	– Әй, Сұлтан, мына мақалың ойдан шығады екен.

	«Оқы, оқы және оқы» деген сияқты, – дедi Вася кеңк–кеңк күлiп, үшеуi қосыла күлдi. Сәлден соң:

	– Өзi солақай, қолы ұзын. Былтырғы облыс чемпионы, – дедi Қабидош.

	– Әттең, мен де Сұлтан сияқты солақай болсам ғой, қуалап жүрiп сабағанға жақсы.

	Шыдап тұра алмадым. Тасадан шыға келдiм.

	– Қорыққанға қос көрiнедi, Қабеке, – дедiм. Тосын үннен үшеуi де жалт қарады. – Айналайын–ау, кешегi қарсыласың қолын шығарып алып, текетiрестен бас тартты. Сен жартылай финалдасың. Қола медаль қол созымда. Бiзге, Қабидош, алтын керек.

	– Иә, аға дұрыс айтады, – дедi Сұлтан, салған бойда менi қостап.

	– Құдай сәтiн салып тұр, Қаби. Iшiңнен мүжiлме, – дедi Вася да.

	– Ондай сәттiлiктiң қажетi жоқ. Шын төбелесiп, жеңiп алу керек,– дедi Қабидош, тағы өз дегенiне басып.

	Жасөспiрiмнiң мiнезiн танып, бiлу аса қиын. Қабидоштың қиқар тiрлiгiн аса ұната қоймасам да, бетiнен қаққам жоқ. Оның үстiне ертең жекпе–жек.

	– Жеңу үшiн ұйықтау керек, жiгiттер. Ал, Қабидоштың қарсыласын мұрттай ұшыратынына сенiмiм мол. Кәне, марш, – дедiм дауысымды қатқылдандырып.

	Аузыма құдай салды ма, Қабидош қарсыласын үлкен басымдылықпен жеңiп шықты. Жаттықтырушысы рингке орамал тастап, шәкiртiн нокауттан сақтап қалды (Қабидоштың соғысының салмағын бiлемiн ғой). Шәкiртiм сенсация жасады. Таңданбасқа шарам жоқ. Жанкүйер жұрт та, жаттықтырушылар да аузын ашып, көзiн жемды.

	– Мынау дайын чемпион ғой, – дедi, Дiңгек мектебiнiң жаттықтырушысы. – Соғысы гүрзiдей екен.

	– Нағыз ертеңгi Әбдiсалан. Тумысынан бокс үшiн жаралған.

	– Әлi бұл қара көресiнi көрсетедi.

	– Фамилиясын ұмытып қалмайық, – дестi жанкүйер қауым.

	Вася Партыко берген уәдесiнен шықты.

	«Қараойдың қасқасын жеңiп, Матайдың маңғазынан жеңiлiс тапты». Бұл сөйлемдi айтып жүрген де өзi.

	«Сүзiсiп» жүрiп болар–болмас қасын жарып алды. Ары ғарай жалғастыруға өзiм жiбермедiм. Вася да бокс өнерiне ден қойған жасөспiрiм. Жара ұлғайса қастың жарылуы әдетке айналып кетуi әбден мүмкiн. Оның әлi келешегi бар. Вася өзi де келiскендей болды. Әрине, iштегi оттай лаулап жанған өкiнiшiн сездiм. Жаттығу залына кеш келгенiн қайталай бердi. Қалайда түсiндiрiп бақтым. Өзi де күлiп:

	– Ауылға екiншi орын алдым десем ешкiм сенбес. Бiр салмақта үш бала болғанымызды кiм бiледi, – деп қарқылдап, көмекейiн көрсете күлген осы бiр орыс баласы команданың ерке баласы сияқты.

	Күтпеген жаңалық. Сенбi күнi жарыс өтiп жатқан Дiңгекке ойламаған жерден Сәкен Сартбаев келiп жеттi. Жанкүйер болуға белдi бекем буып келген жайы бар.

	– Ау, жуан жұдырықтар, халдерiң қалай? – дейдi, ақжарқын амандасып. Iшiмнен «Жуан жұдырықтың көкесi өзiңсiң ғой» деп күбiрлеймiн. Бұл тосын әрекет маған неше түрлi ой салды. Сартбаевтың келуi Сұлтанға қалай әсер етуi мүмкiн? Бала әкесiнiң тiрлiгiн қостай ма? Ертең рингке шығар Сұлтанның алдына келiп қамал орнай қалған сияқты. Айтқанға жеңiл, орындауға қиын шара. Ол әкесiнiң көзiнше жер болмай, өзiн өзi қамшылаймын деп, қателiк жiберуi де мүмкiн. Әке мен бала арасы қандай дәрежеде екен? Сартбаевтың сонау ауылдан баласы үшiн келуi қуантады. Әкесiнiң ұлын қолдап, қоштауы әмсе осылай болғай. Сартбаев өз кiнәсiн мойындаған сияқты ма, қалай? Сонау кездегi бiр сәттiк ашу–ызаның соңы қалай аяқталды екен? Оны Сұлтаннан басқа ешкiм бiлмейдi. Қалай дегенде әке алдында ұлы жеңiске жетуге тиiс. Ол үшiн мен бастап, балалар қостап, Сұлтанға қызмет етуге кiрiсiп кеттiк. Сартбаев ұлының жанынан екi елi қалар емес. Көлеңкесi сияқты. Қызығып кетесiң.

	– Сұлтан, екiншi жаттықтырушың да келiп жеттi.

	Көп болып жеңiске жетемiз, – деймiн.

	Сұлтан басын изейдi. Сәкен құлағына дейiн қызарып салды. Менi де жонарқамнан қамшымен таспа тiлетiн адам жоқ. «Екiншi жаттықтырушы» дегенiм қай сасқаным? Сонау бiр әке мен бала арасындағы кикiлжiңдi есiне салғандай боп... Сұлтан боксшының не ойлағанын кiм бiлсiн, түстен кейiн рингке бiрiншi болып көтерiлдi. Жүзi қуқыл тартып, тiстенiп, көз астымен жан–жағына ұрлана қарайды. Алғашқы жекпе–жектегiдей емес, қабағы да салыңқы сияқты ма, қалай? Қимылы да солғын. Әп–сәтте мұншама өзгермесе керек едi. Дүниеде боксшыны жеңiлдiретiн – қорқыныш. Қарсыласының мысы басса, рингке шығарып бекер. Жарыс төрешiсi:

	– Болғанбаев Марат. Спорт шеберлiгiне кандидат, облыс чемпионы. Республика бiрiншiлiгiне қатысқан, – деп, Сұлтанның қарсыласын жерден алып, суға салып мақтасын кеп.

	Жығылғанға жұдырық. Сөйткенше, жанкүйердiң бiрi:

	– Әй, Сұлтан! Сен жеңесiң, қорықпа! Толағай емессiң бе? Рингтiң ортасын берме. Чемпионның көкiрегiн бас, – деп дауыстады. Әлгiге қосылып, басқалар дуылдаса жөнелдi.

	– Оллаһи, шыным. Бойың бар, қолың ұзын. Жақын ұрысқа жолама, Сұлтеке, – дейдi Вася Партыко.

	– Өзiңнiң атакаңды iске қос, – дейдi Мұрат. Көзiм Сәкен Сартбаевға түстi. Әй, қу әке–ай, баласы үшiн шырылдап отқа түсердей. Бiр орында отыра алмай, бiр отырып, бiр тұрады. Әлде не деп аузын жыбырлатады.

	– Сұлтан–ай, қызық болсын. Айды аспаннан бiр–ақ шығаршы. Қорғанысың берiк болсын. Дәлдеп ұр. Қызулыққа бармай, ашық қалған тұсын аңды, – деймiн. – Сен жеңесiң.

	Алғашқыдағыдай емес, Сұлтанның жүзi шырайланып, өз–өзiне келген сияқты көрiндi. Көз алдамайды. Сонау түкпiрiнен жарқыл от пайда болды. Сұлтанға қарағанда қарсыласы Мараттың тiрлiгi өктем. Бiр орында түра алмай жұлқынып әлек. Анда–санда Сұлтанға түйiле қарап, құдды бiр тете ағасындай: «Сенi ме, қазiр таяқтың астына алмасам ба бiр» дейтiндей. Шыны керек, Мараттың бұл әрекетiне мен де ренжiп қалдым. «Жауды аясаң, көмусiз қаласың» деп, бабаларымыз текке айтпаған. Осы бiр қасиет талайдың түбiне жеткен. Алайда, бокс өнерi сенiң анау–мынауың емес. Онымен тек батылдар, жүрегiнiң түгi барлар ғана айналысады. Сөйткенше гонг соғылды.

	– Жеңiс сенiкi, – деп арқасынан қағып–қағып жiберiп, рингтен жерге түстiм.

	Ойлап отырсам, бұл бiр қиын емтихан екен ғой. Матайлық боксшы Сұлтанды ап дегенде ықтырып, айтқанына көнiп, айдауына жүргiзбек сыңаймен бiрден шабуылға шықты. Зерделесе, бұл Сұлтан үшiн ең қолайлы сәт. Бiр–екi рет сәттi қорғана жүрiп шабуыл жасаса, қарсыласы да сүтке тиген мысықтай түйсiнерi анық. Марат Сұлтанды бұрыштан–бұрышқа қуа бастады. Бiрақ, соққылардың бiрi де өткен жоқ. Жанкүйерлер алғашқыда өршеленiп берiп едi, артынша матайлықтың соққыларының қолғап сыртына тигенiне көзi жетiп, әлiптiң артын бақты. Көп iшiнен Сәкен Сартбаевты iздедiм. Толқыған адамның кейпi сондай–ақ болсын. Сұлтанды Марат бұрышқа қарай қысқанда төмен қарап, бiр сәт үндемей қалады екен де, қарсыластар ринг ортасына оралғанда орнынан тұрып кетедi екен. Жанкүйерлер сияқты, айғайлап: «Бұрыштан жiберме, оң қолыңды iске қос, бетiңдi ашпа» деп ақылсынбайды да. Тiптi дауыстауға да қорқатын адам сияқты. Сөйткенше, рингтегi төрешiнiң «тоқта» деген үнi қатқыл шықты. Жалт қарадым. Рингтiң бұрышында Марат малдас құрып отыр. Сұлтан қызыл бұрышқа қарай ентелей басып барады.

	– Бiр, екi, үш...

	Жанкүйерлер төрешiмен бiрге санай бастады.

	Мараттың нокдаун алғанын ендi түсiндiм.

	– Iске сәт, – деймiн iшiмнен күбiрлеп.

	Бұл екi ортада есеңгiреп қалған Марат та орнынан тұрып, қос қолын белiне апарып, төрешiге көрсетiп, шайқасқа дайын екенiн бiлдiрген. Зал дуылдап салды. Сәкен Сартбаевқа да жан кiрiп, ентелей басып жаныма жеттi.

	– Әу, мына шотпақ қайтедi–ей. Аталарына тартқан. Ат үстiнен шауып келе жатып өгiздi көтерiп әкетедi екен, – дедi. Оған қарар шама қайда?

	– Қорғанысты ұмытпа! Жарайсың! – дедiм дауыстап.

	Осы бiр сәтте залдағы топ жанкүйер менiң орныма жаттықтырушының қызметiн атқарысып кеттi.

	– Байқа!

	– Бұрышқа барма!

	Сөзiңдi бiреу сөйлесе аузың қыши ма? Екiншi, раундттар алғашқыдан аумады. Шабуыл Мараттiкi, қорғаныста Сұлтан. Жұдырық сiлтеушi матайлық, ұпай жинаушы Сұлтан. Сәкен Сартбаевта үн жоқ.

	– Соңғы раундқа ол бар күшiн салады. Шаршап қалғаны байқалады. Ендiгi кезек сенiкi. Қорғанысты ұмытпа, – деймiн.

	Әлгiндегi нокдаун Сұлтанға жiгер қосқан сияқты. Алғашқыда ұнжырғасы түскен шәкiртiм соңғы раундқа барлық күш–жiгерiн салды. Әдетте, оқыста жiберген кемшiлiгiн тез арада түзету – спортшы атаулы үшiн қажеттi қасиет. Сұлтан құдды кәнiгi боксшылар сияқты. Соңғы раундта матайлық Маратты түтiп жеумен болды. Соққыларды ауыстырып соғу, шабуылдап келе жатқан қарсыласыңа жауап соққы берiп, екпiнiн тоқтату, не бiр тәсiлдердi қолданды. Жеңiс Сұлтанға бiрауыздан берiлдi.





АУЫЛҒА ОРАЛУ




	Ел бiзге риза. Сәкен Сартбаев пен жанкүйерлер қос қолын көтеруге бар. Одан артықтың қажетi қайсы? Әкесi Сұлтаннан бiр елi ғалар емес. Өйткенi баласы – чемпион. Қабидош та одан қалыспады. Бекеттiң Серiгi мен Мұрат есiмдi «шыбындар» екiншi және алыптардың ортасынан ойып екiншi орын алған Вася Партыко. Бес бала Кеңес Одағының батыры Нұрсұлтан Есболатов атындағы жүлденiң жүлдегерлерi. Үлкен жетiстiк. «Арық сөйлеп, семiз шық» деген осы. Балалармен бәрiмiз бiр отбасының адамдары сияқтымыз. Бүкiл Байарыстан келгендерді, бiздi жанкүйерлер қоярда қоймай ертiп асханаға апарып, өздерi ақшасын төлеп тамақтандырды. Ауыл жұрты бiздi қалай шығарып салса, солай қарсы алды. Әншейiнде қырғиқабақ танытатын Сәбира Қарабаева мәз.

	– Әй, сен баладан бiр нәрсе шығады. Бес медальды қанжығаңа бөктерiп келiпсiң ғой. Жарайсың, – дейдi. Менiң байқауымша, сол күнi ауыл адамдары ұйықтамаған сияқты.

	Ертеңгiсiн қуанышты мектеп директорының өзi жалғастырды. Үшiншi сабақтан кейiнгi үлкен үзiлiсте, бүкiл мектеп балалары екiншi қабаттағы залға сап түзедi. Мемлекет гимнi орындалып, бәрiмiз қосылып шырқадық. Сап жетекшiсi Володя Шкунов қатарды тiк тұрғызып, ортаға қаратып, директорға қарай жүрдi.

	– Мектеп директоры! Оқушылар салтанатты жиынға сап түзедi, – деп мәлiмдеме жасады.

	Одан кейiнгi Сәбира Қарабаеваның есiле сөйлегенiн көрсең... Жүзi жарқырап, жанарынан ұшқын атады.

	– Ауылымыздың, мектебiмiздiң намысын қорғап, үздiк жеңiске жеткендерге алғысымды айтамын. Ендi сол жүлдегерлердi марапаттауға көшемiз. Сартбаев

	Сұлтан Сәкенұлы! Дауыс бүкiл залды селк еткiзгендей болды. Топ баланың iшiнен мұрнын пыс–пыс тартқан, денелi, әкесiне ұқсаған, қарашұбар бала шығып, ортаға беттедi.

	– Қане, қол соғайық!

	Менiң жанымда Сұлтанның әкесi Сәкен тұрған. Мектеп директорының Сұлтан есiмiне өзiн қоса атаған сәтте жанарынан қос тамшы тамып кеттi. «Осыншама көңiлшек пе едiң, Сәкен Сартбаев». Сонан соң:

	– Мынау менiң ұлым ба? – дедi сыбырлай күңк етiп.

	– Айналдым, сенен...

	Қалай дегенде де екi аяқты пенде емеспiн бе? Жүрегiм шым етiп, езiлiп кеткендей болды. Бұл жолы химия пәнiнiң мұғалiмi Сәкеннiң ұлына деген нағыз әкелiк жүрегi оянғанына шын сендiм. Осыдан алты–жетi ай бұрынғы Сәкеннiң орнында басқа ниеттi әке тұр едi.

	– Құттықтаймын, – дедiм сыбырлап.

	Жауап орнына ол бас бармағын шошайтты. Ары қарай қузамадым. Әкенiң осындай бiр қуанышты шағында бөтен сөйлеп, мөлдiрiн лайлағым жоқ. Ойлап қарасаң, бiз, ата–аналар бала өмiрiне ендеп ене алмаймыз. Қателессе, қамқорлық жасамаймыз. Бiз тек жазалаушылар ғана сияқтымыз. Баланы бiр сәт қуанышға бөлегеннiң өзi – таудай таяныш емес пе.

	– Бiздiң Сұлтан оқуды жақсы оқығанымен бiрге үздiк спортшы, – дедi Сәбира Қарабайқызы, мойына медаль тағып, бетiнен сүйiп. – Чемпионға теңелейiк! – деді дауыстап.

	Ендi бiр сәтте Қабидоштың есiмi аталды.

	– Жарайсың, Нұрахметов, – дедi жанымда тұрған Ахметов деген биология пәнiнiң мұғалiмi. – «Жақсыдан жаман туады iске алғысыз, жаманнан жақсы туады, адам айтса нанғысыз» деген осы–ау.

	Қиялбай әкесi аузынан арағы кетпейтiн iшкiш едi. Ағасы Жағалбай темiр тордың ар жағынан келдi. Соқыр кемпiрдiң көзi де, аяғы да осы бала, – дедi, жанындағыларға ақылсына сөйлеп.

	– Оны жұрттың бәрi бiледi ғой, – дедi Биғатша апай, Ахметовтi жақтырмай.

	– Пайғамбар жасына жеткенше ауыздарыңнан бiр дұрыс сөз шықпай ма, тәйiрi. Жас баланың тiрлiгiн қызғанып... Балалардың жолына тұрмаңдар.

	Ахметовтiң үнi өштi. «Ең құрығанда әлгi Жиған ағайы осы бiр сәттi көрмедi–ау. Iнiсiне осындайда медеу болмаған ағаның қажетi қанша. Жаныма шақырып, құттықтап, қолын алып, бетiнен сүйдiм. Жанын жабырқатқым келмедi. Осы бiр сәтте Сәбира Қарабаеваның:

	– Серiк Отыншынов – бiздiң Секенiмiз жарады. Бәрiң осы қара шотпаққа ұқсаңдаршы, айналайындар. Тәртiптi, сабағын жақсы оқиды. Тиянақты. Шошаңдап, секiрiп, әлде кiмдi мазаламайды. Өз iсiне тындырымды. Қане, ортаға шыға ғой.

	Сiлiңгiр қара ортаға жақындады. Бәрiнен де осы Серiктiң ағасы Бекеттi айтсаңшы. «Iнiң екiншi орын алды» деп құттықтағанымда, менi құшақтай алды.

	– Бауырым–ай, менi кешiршi, – дедi күңк етiп.

	– Не үшiн? – деймiн.

	– Мен ақымақ Жиғанның көлеңкесiне қонақтап, айтқанына көнiп, айдауына жүрдiм емес пе. Бiрге оқыған ит ғой. Сөйтсем ол, менi өзiнен қорқады деп жүрсе керек. Тапқан екен, қорқақты. Анау күнi сазайын берейiн деп ем...

	Бекеттiң сөйлегенде дөңгелек жүзi бүлкiлдеп кетедi екен. Құдды кiшкентай бала сияқты, ағынан ақтарылған түрiне қарап, аузын ашса, жүрегi көрiнетiн адал жан екенi көрiнiп тер.

	– Айттым емес пе! Серiк әлi аудан емес, облыс, республика рингiнен көрiнедi, – деймiн.

	Бекет басын изейдi. Қуанышы көл–көсiр. Ендi бiр сәтте ел ду күлгенде басымды көтерiп алдым. Әзiлiмен жан–жағын күлкiге көмiп жүретiн, қазақ тiлiнде жылмай сөйлейтiн Вася.

	– Тарт, Серке! – деп қойып, Сәбира Қарабайқызына қарай беттеп барады екен.

	Шынында , команданың серкесi – Партыко. «Тарт, Серке» дейтiн де жөнi бар, өйткенi, денесiне ақылы сай болғандықтан ба, бар боксшыны рухтандырып, қуантып, ренжiсе жұбатып, нағыз көмекшiм атанды. Артық сөзге де бару табиғатында жоқ. «Ей, бауырым–ау, бiз бiр ауылдың, орта мектептiң намысын арқалап жүрмiз. Сондықтан да жеңiстi қолдан бермеу керек» дейдi достарын арқадан қағып. Қазақ тiлiндегi ел күлдiретiн қуақы сөздердi осы Вася жинап алған сияқты.

	– Дядя Коляның Васькасы жарады. Серке десе Серке. Балалар қол шапалақтаңдар, – дейдi Сәбира Қарабайқызы.

	Мектеп ұжымы бұл кездесуге дұрыстап–ақ дайындалған сияқты. Ендi бiр сәтте сонадайдан менiң «Сарбаздарымның» ата–аналары көрiнiп қалды.

	– Балалар! Бiз бүгiн үлкен табысқа жеткен боксшыларымыздың ата–аналарын да шақырып отырмыз, – дедi директор ойда–жоқта.

	– Серiктiң ағасы Бекетке рахмет айтайық.

	Үстiне жаңа қостюм–шалбарын киiп, ақ көйлегiне галстугын тағып, адам танымастай өзгерiп шыға келiптi. Жүзi қызараң тартып, басын шалқақ ұстап шыға келгенде зал гу еттi.

	– Ағасы бардың жағасы бар, iнiсi бардың тынысы бар. Қане, сол үшiн қол соғайық...

	Бiр сәт Серiктi байқап қалдым. Ағасының шат–шадыман күйiне сүйсiне қарап, күлiмсiрейдi. Риза пiшiн. Мектеп директорының қолынан үстел сағатын алған Бекет қос қолын көтерiп:

	– Рахмет, ұстаздарға, – деп дауыстады.

	Артынша Қабидоштың әжесi бүкшеңдей басып ортаға шыққанда, сыныптастары жетелей әкеп, ұстаздар тұрған жерге жеткiздi.

	– Әже! Балаң жарады. Соның бәрi сенiң арқаң. Ана ит күшiк болды ғой. Өз қолыңды өзiң кесесiң бе? Мына саусағыңды қимылдатпай отырған ұлдан айнал, – дедi Сәбира Қарабайқызы, қарттың басына орамал жауып жатып.

	– Ана мұғалiм балаға рахмет! Бәрiңе алғыс айтамын. Менi сыйласаңдар, сендердi құдай сыйласын, – дедi қарт әже басын көтерiп.

	– Дядя Коля, прошу ко мне, – дедi орысшалаған Сәбира Қарабайқызы.

	– Сен орысшаны сөйлеу қойсашы. Ұят ғой. Вася да, мен де қазақпын, – дедi еңкiш орыс шалы.

	– Бiздiң мектебiмiздiң нағыз қамқоршысы осы Коля ағай. Әй, балалар! Терезе сындырғыштар мен есiктiң құлпын бұзғыштар! Бұл адамның алдында көп қарызсыңдар! Бiлiп қойыңдар. Ал, мына сыйлық Вася үшiн. Ол саған тартқан. Нағыз жiгiт. Валяға ана қыздарын дұрыстап өсiрсе де жарайды, – дедi директор әзiлдеп.

	Кейде бiздiң ұлттың «әншейiнде ауыз жаппас, той дегенде өлең таппастығы» бар. Үлкен кiсi боп, балаларға айтар бiр сөзiн қимай ма? Ондайда айтылған ұлағат жас өскiннiң мәңгiлiк есiнде қалмай ма? Дядя Коля балаларға бұрылды да, тiлiн бұрап сөйлеп жөнелдi:

	– Балалар, жарайсыңдар! Менiң Васям әйбат бала. Достары да жақсы. Барлығы бiрiгiп бiздiң алмаағаштың алмасын жейдi. Ұрламайды. Дұрыс емес пе. Мен ойлады. Васяны да көп уақыт боксқа жiбермедi. Төбелес деп ұқты. Олай емес екен. Жақсы спортшы жақсы оқиды. Васяның күнделiгi бұрын үштерге толы болған. Қазiр төрт пен бес. Бұл дұрыс емес пе? – Ел ду қол шапалақтап жiбердi. – Мына жiгiтке рахмет айтыңдар! Балаларды дос жасады. Спортшы қылды. Рахмет, саған!

	Адамды көзге мақтағаннан талай қашып құтылдым. Дядя Коля қолымды алып, асықпай өз орнына аяңдады.

	– Оқушылар, мен ендi бiр адамның есiмiн атаймын. Ол өздерiң бiлетiн ұстаздарың – Сәкен Сартбаев, – дедi директор. – Сұлтанның әкесi.

	Дәл осы бiр сәтте «Әке кiм?» деген сауалға жауап iздедiм. Әке тарапынан қолданылатын қатты жаза, тiптен аса сiлтеп, кейде жұдырық жұмсау баланы тек жамандыққа бастайды десем қателеспеспiн. «Аюға намаз үйреткен таяқ» деп жатады, кейбiреулер. Әлде шын, әлде өтiрiк. Сонау күнi мен де адам айтқысыз үлкен қателiк жасап, дәрменсiздiк таныттым. Сұлтанның әкесiне баласының бұзықтығы үшiн шағынып нем бар едi? Әке намыстан жарылардай боп, өзiн өзi ұстай алмай, жуан жұдырыққа жүгiндi. Бала – бауыр етiң. Оның жүрегiне қайғы салмайтын, қорламайтын, әрi ренжiтпейтiн отбасылар көбейе түскен. Бәрiнен де жiберген қателiгiмiздi түзеп, Сұлтанды оң жолға бағыттағаныма қуанбасқа шараң қайсы.

	– Сұлтан кiм едi? Бiздiң мектептегi атышулы бұзық, «Кiрпiнiң» бас кейiпкерi болатын. Жанынан Мұраты–Клоуны қалмайтын. Жалған деңдершi? Ал, қазiр Сұлтан кiм? Аудан чемпионы, оқу озаты. Сәкен Сартбаев мектебiмiздiң бетке ұстар, үлгi тұтар ұстазы. Әке мен баланы құрметтейiк.

	Сәкен Сартбаев қалай дегенде де көңiлi бостау жан екен. Түрiне қарағанда сонау бiр текетiрестен соң қара тастай қатып, Сұлтан екеуiнiң арасы ажырай түскен шығар деп ем, үзiлген жiптi жалғай бiлген сияқты. Алыстағы жарыс жүрiп жатқан жерге келiп, баласының қолтығына демеу бола бiлуi жүрекке шуақ таратқандай едi.

	– Ендiгi кезек осы мектебiмiздiң мұғалiмi, бокстан жаттықтырушы, осы iзгi iстiң бастаушысы – Шаймұрат Күлшебайұлын ортаға шақырайық, – дедi Сәбира Қарабайқызы. Сатырлата соғылған қол шапалақтау бiршама уақытқа созылды. Директор қолымды алып тұрып:

	– Рахмет саған, Шаймұрат! Жыртығыма жамау, жел жағыма ық болдың. Әмсе, жақсылықтарда кездесейiк, – дедi қол сағатты бiлегiме тағып жатып.

	– Жүрегiң осы сағаттай соқсын!

	Мұғалiмдер қолымды алып, құттықтап жатыр. Еңбегiңнiң нәтижесiн көру деген осы шығар. Балаларға екi апта демалыс жарияладым.





ТЕМIР КОМАНДАСЫ




	Әйелiм мәз. Ертеңгiсiн тұрсақ есiк алдындағы бақшалық жер астаң–кестең. Күнi кеше ғана күрегiмдi сайлап, әкемнiң ауылдан алып келер картобының шығымын күтулiмiн. Ұсақ жемiс бiр төбе. Терезенiң көзiне себемiн деп жоспарлағанмын. Аркадий Гайдардың «Тимур және оның командасы» деген повесi бар. Команда мүшелерi жетiм–жесiрлердiң бақшасын үптегендердi қала жұрты алдында жазалап, кiшкентай сәбилерге, үлкен қарттарға көмектесiп, таңғажайып тiрлiктерiмен таң қалдырып, бiр жағадан бас, бiр жеңнен қол шығарып, ел құрметiне ие болады. Оның үстiне жасаған көмектерiн иелерiне бiлдiрмей, жасырын жасайды. Ел бiразға дейiн кiм екендерiн бiлмей, әуре болады. Мiне, қазiр де сол «Темiрдiң балаларының» әрекетi таң–тамаша қалдырып отыр. Сонау бiрде көршiлердiң қауын–қарбызын ұрлап, ұсталып, жазаланғаны есiмде. Бұлар кiм болды?

	– Тағы да менiң балаларым көмекке келдi, – дейдi Жақан қуанып.

	– Онда тұрған не бар? Ол жаттықтырушыға жағымпаздану, – деймiн.

	– Пәу, кiсiм–ау! Жас балада қайбiр жағыну болсын. Жүрегiнiң әмiрiмен орындалған бiр жұмыс қой, – дейдi жұбайым.

	– Қалай дегенде жасырын көмекшi бұл тiрлiктi ойлап барып жасаған, – деймiн.

	Әкем мен шешем мәз. Келiнiмен үшеулеп жүрiп, бiр–екi күнде жемiстердi егiп те бiттi. Көкейiмнен әлгi бiр «Не үшiн?» деген сөз кетер емес. Жаттығу бастала сала, балаларды сапқа тұрғызып қойып, тексерiстен өткiздiм. Бәрi бас шайқайды.





О, РИНГ, РИНГ!




	Жаттығу қайтадан басталды. Балалар жан–тәнiмен кiрiстi. Алғашқыда үш–төрт баласын жетектеген үш ата, бiр әже келiп, немерелерiн үйiрмеге алуын өтiнiп, алғысын айтып, үйiне қайтқан. Артынша ел қаптасын кеп. Екiншi топты ашуға тура келдi. Ата–бабаларымыз айтқандай, «жолы болар жiгiттiң, жеңгесi шығар алдынан» дегендей, бұлтоп олжа арқалайкелдi. Жаттығу алдында күнделiктi әдетiммен боксшыларымның бағасын тексерiп, мұғалiмдер бөлмесiне кiргенмiн.

	– Ананы қараңдар! Бұлар кiм өздерi? – деген тәрбие жөнiндегi директордың орынбасары Ахметсапаның дауысы шығысымен терезеге ұмтылдық.

	Спорт залының терiскей бетiндегi есiктiң аузында үйдей «КАМаз» тұр. Оқу бөлiмi тарапынан шаңғы мен жеңiл атлетикаға қажеттi снарядтар жiберемiз деген–дi. Жеделдей басып бiрiншi қабатқа түсiп ем, мектептiң шаруашылық бөлiмiнiң меңгерушiсi Қайырбек ақсақал қарсы жолықты.

	– Ана бiреулер есiктi қиратты. Қақпаны өздерi ашып, әкесiнiң үйiнде жүргендей, тегi. Сенi iздеп жүр, – дедi ол қатқыл үнмен.

	«Шаш ал десе, бас алатын» қарттардың бiрi.

	Зейнетке шығуға бiрер айы жетпей жүрген адам, әлде сондай ашушаң бола ма екен? Қызықты қара! Дәу «КАМаз»–дың жанында аудандық «Казсельхозтехника» бiрлестiгiнiң меңгерушiсi Ахметбек Жабағов тұр. Анадайдан күлiмсiреп кеп, қолымды алды.

	– Қартымыздың ашуы қиын екен. Зорға кiрдiк, – дедi ол. – Өздерiңе сыйлық әкеп тұрмыз. Қолдан келгенi осы. Есiмiңдi сырттан естiп жүрмiн. Баламның достары өзiңде жаттығады.

	Пау, бұл адамдарға қайтiп қана алғыс айтпассың. Балалар үшiн бәрiне бас тiгуге бар. Боксшылар «сыйлықтарды» әп–сәтте жерге түсiрiп үлгерiптi. Залға кiргiзуге менiң рұқсатымды күтiп тұрған сияқты. Бокс рингi. Арқаны керiлiптi. Рингке төселетiн төсенiштер. Безбен, грушалар, қап, штангалар, гантелдер, қос айна.

	– Мыналар ғолға байланатын бинттiң ғорабы. Он үш пар қолғап. Қабыл ал, тренер, – дейдi Ахметбек Жабақұлы.

	– Рахмет сiзге, ақ жүректi абзал адам, – деп ұшағымды жая ұмтылдым. Сол сәт:

	– Мiне, шақырып келтiре алмайтын адамның өзi бiздi iздеп келдi, – деген әйел үнi шықты.

	Сәбира Қарабайқызы да терезеден байқап ғалған екен. Ол кiсi Ахметбек Жабақұлын бөлмесiне ертiп әкеткенде, мен залдағы жұмыстың басы–қасында қалдым. «Жақсылық қылсаң сыпыра қыл» демекшi, мекеме басшысы рингтi құрудың да жайын ойластыра келiптi. Рингтiң стандарттық үлгiсiн iздеп тауып, жасатқандығы көрiнiп тер. Әп–сәтте залдың төрт бұрышынан бекiтпе орнатып, төрт бағананы орната салған сәтте көз алдыма өзiмнiң алғашғы рингке шыққаным, ұзын бойлы КазГУ–лiк боксшыдан азды–кем таяқ жегенiм, жаттықтырушымның «сен жеңесiң» деп менi қайрап, арқамнан қағуы елестеп кеттi. Өкiнiштiсi, жаттығтырушым қайтыс болғанда бара алмадым. Газеттен қазанамасын көргенде барып, өкiнiштен санымды ұрдым. «Топырағың жеңiл болсын, ардақты азамат» деп тағы бiр күбiрледiм.

	Бiздiң спортзалға енiп көрiңiз. Кәдiмгi жарыс өтетiндей ринг құрулы, снарядтар жаңадан алмастырылып, орын–орнында тер. Қайткенде Ахметбек Жабақұлына алғысымызды дұрыстап жеткiзуiмiз керек ғой. Ауылдың жалпақ жұртын шақырып, рингтi салтанатты түрде ашып, елге боксшылардың өнерiн көрсетсек. Ол үшiн ұжыммен ақылдасу жөн шығар деймiн.





ТАЛДЫБЕКЕТТЕ




	Ойда–жоқта үйге телефон соғылды. Жаттықтырудан соң келiп, кешкi тамақ iшiп отырғанмын.

	– Аләу, бұл Шаймұрат па екен? – дейдi әлдекiм.

	– Иә, менмiн.

	– Бұл аудандық оқу бөлiмiнен, Сапар деген. Ендi бiр аптадан соң, облыс орталығы Талдыбекетте оқушылар арасында бокстан облыстық бiрiншiлiк өтедi. Соған бас жаттықтырушы ретiнде өзiңiз барасыз. Құттықтаймын! – дейдi.

	– Құттықтағанды қоя тұрыңыз. Дұрыстап түсiндiрiңiз. Менiң келiсiмiмнiң қажетi жоқ па? – деймiн қырсығып.

	– Сiз түсiнiңiз. Жаттықтырушылар кеңесi сiздi ұйғарып отыр. Директорыңызға жеделхат жолданды. Оның үстiне екi чемпион, үш жүлдегер бердiңiз. Оған, яғни, өзiңiз кiнәлiсiз, – дейдi аудан өкiлi кеңк–кеңк күлiп.

	Жылайсың ба, күлесiң бе?

	– Ары қарай айтыңыз, – деймiн.

	– Барлық чемпиондарды ауыр салмақтан өзiңiздегi Партыконы қосып, алдағы сейсенбi күнi спарринг өткiзесiз. Айтпақшы, рингтерiңiз құтты болсын! Соның нәтижесiнде құрама команда iрiктелiп, ауданның намысын қорғайды. Қонақтарды ертеңнен бастап қарсы алыңыз. (Сәбира Қарабайқызының аузына сөз тұрмай, ауданға хабарлап үлгерген ғой).

	– Ал, керек болса, – деймiн телефонмен сөйлесiп отырғанымды ұмытып кетiп.

	– Жағдайды түсiнiңiз. Бұл сiз үшiн үлкен жетiстiк. Оқу бөлiмiнiң бұйрығы берiлген. Тұңғыш рет спортшылар аудан орталығынан сiздiң ауылға бармақ. Бұл керемет ғой. Әуелi басқалар қызғанып жатыр. Балалардың қарындары ашып қалмасын,– дейдi әлгi тағы.

	Есi ауысқан адамның сөзiн сөйлегендей–ақ. Осындай спорт басшылары жетерлiк–ақ. Ауырдың үстiмен, жеңiлдiң астымен жүрiп, ешбiр жетiстiкке жетпей–ақ билiкке жетiп алады да, «iшiң бiлсiн, әлуайды» айтып отырғаны мынау. Спорт саласында жүйесiздiк, көзалдау, шара өткiзу «мiндеттен» құтылу осылай басталады. Талайжұлдыздыңжолынкескендеосынемқұрайдылық. “Iшiң күйсе тұз жала, сыртың күйсе мұз жаланың керi.” Қалай дегенде де, рингтi ашу салтанатына белдi бекем буып, қосып жiберетiн шара. Өзiмен–өздерi спаррингте өнер көрсеткенше, аудан iшiндегi қарсыластарымен жекпе–жек шығып жатқаны көрер көзге де дұрыс ғой. Ерте тұрып мектепке жеттiм. Өзiн–өзi сөз арасында жарқанат атандырған Сәбира Қарабайқызы орнынан табылды. Бәрiн елеп–екшеп отыр екен:

	– Бiлемiн. Ол үшiн, бала, қам жеме. Келген қонақтарыңды да үй–үйге бөлiп қойдым. Тек жұдырықтасуыңды бiл, мен Ахметбек Жабақұлының етегiнен жабыса ұстап, жұмысымды тындырып алайын. Сенi берген құдай менi өлтiре ме, – деп көмекейiн көрсете күледi.

	Иә, ауыл мектебi директорының жайы белгiлi. Қолында дүниесi бардың құлы, оқу бөлiмiнiң берген жарлығын орындаушы, Абайша айтқанда:



	Болыс болдым, мiнеки,

	Бар малымды шығындап.

	Түйеде қом, атта жал,

	Қалмады–ау елге тығындап.

	Күштiлерiм сөз айтса,

	Бас изеймiн шыбындап.

	Кiшiлерiм сөз айтса,

	Шала ұғамын қырындап.



	Кенет Сәбира Қарабайқызы орнынан тұрып маған жақындап келдi. Келесi сәттi күттiм.

	– Шаймұрат, осы сен маған орынбасар болсаң қайтедi? – дедi ол кенет.

	Бетiне жалт қарадым.

	– Онсыз да қолқанатыңыз емеспiн бе? – дедiм.

	– Мен шын айтып тұрмын, – дедi мектеп директоры.

	– Жоқ, – дедiм бiрден кесiп айтып.

	– Менiң өмiрiм спортпен байланысты. Қиыны көп түйiндi шешiп қайтесiз?

	– Өзiң бiл, – дедi мектеп директоры. – Ертеңгi күнi өкiнiп жүрмегей...

	– Рахмет, Сәбира апай. Ниетiңiзге, бағалағаныңыз ға ризамын, – деймiн жауабымды «бекiте» түсiп.

	«Шайқастан» жеңiлген мектеп директоры ренiшiн жасыра алмай, қабағын түйген күйi сыртқа беттедi.

	Ауылда өткен қызықты айтып жеткiзе алмаған балалар да, үлкен–кiшi де жеткiлiктi шығар. Шынында, әр жерден жиналған аудан чемпиондары өз атақтарын спарринг кезiнде түгелдей сақтап қалды. Несiн жасырайын, әлдеқалай өз шәкiрттерiм аса басымдылықпен жеңiп жатса, облыстық бiрiншiлiкке апарғым да келген. Бiрақ, оның сәтi түспедi. Тек Партыко ғана қатарға қосылды, үйткенi ауыр салмақта чемпион болғандар, ауылдың мектеп бiтiрiп кеткен жiгiттерi едi. Оны жарысқа келген боксшылар айтып келген.

	Сонымен, он бiр баланы жетекке алып, аудандық оқу бөлiмiне жеттiм. Обалы не керек, спорт жөнiндегi әдiскер жол ақшаны, жатын орынды, ең аяғы спорттық киiмдердi де ескерiп қойыпты. Жолымызға сәт тiлеп, автобусқа шығарып салды. Сонау бiрде текетiрес бола жаздаған жiгiтiм ойымнан шықты.

	– Айналайын, Шәке құрдас! Тек ноль болмайықшы, – дейдi саусақтарын шеңберге ұқсата бүгiп.

	Түсiнбей бетiне қарадым.

	– Құдай–ау, бiзге жарысқа қатыспаса, облыс басшылары, ұпай жинамаса ноль қоймай ма? Сонан соң–ақ жиын сайын «төмпештеп» сынап, есiңдi шығарады, – дейдi ол.

	– Солай деңiз. Онда таяқ жемейтiнiңiздi алдын ала мойныма алайын, – дедiм мырс етiп.

	– Сөзiмдi түсiнбедiң, құрдас. Билiгiн бiлегiне iлгендерге сенiң спортың түк те емес. Олар өздерiнiң басшыларының алдында есеп бередi емес пе. Бұл көзалдау сияқты бiр нәрсе. Мiне, мәселе сонда. Бiрақ, мен олардың санатынан емеспiн. Бiрте–бiрте бұл немқұрайдылық жойылатын шығар. Елдiгiмiздi таныған сайын бұл бюрократияның күлi көкке ұшады. Мiне, солай, – дедi ол. – Жеңiспен оралуларыңа тiлектеспiн.

	Сапар да бiр аузын ашса көмекейi көрiнетiн жiгiт екен. Әр баламен қол алысып, қоштасты.

	Талдысай – облыс орталығы. Шағын қала. Кейбiр тұстарында бас–аяғы көрiнiп жатады. Жасыл желек бүркенiп, қазаншұңқыр ойпаңға жата кеткендей. Ақ сiлемi көрiнген биiк шыңдары етектей келе аласарып, дөп–дөңгелек боп, қаланы қоршай қалған. Таза. Ағылған машиналар аз. Шамасы, оларды сыртқы жолдармен шектеп тастаған сияқты. Кiшiгiрiм жиын өткiздiм.

	– Сендер, боксшылар, аудан намысын қорғау үшiн келдiңдер. Намысты қолдан бермеу керек, – дедiм.

	– Ұранымыз «Бiз тек жеңiс үшiн келдiк». Бәрiмiз бiр отбасының баласымыз, келiстiк пе?

	– Келiстiк, – дейдi олар.

	– Уәде беру оңай, орындау қиын, балалар.

	Балалар басын изедi. Орналасқан жатаханамыз да көңiлдегiдей. Әр төрт балаға бiр бөлме. Естуiмiзше, облыс бiрiншiлiгiне қатысуға барлық ауданның командалары келiптi. Жарыс нәтижесiнде республика чемпионатына баратын боксшылар iрiктеп алынады. Жарыстың бас төрешiсi кезiнде елiмiздiң чемпионы болған Әбдiсалан Нұрмұқановтың шәкiртi Асқар есiмдi ел ағасы, төрешiлер мен жаттықтырушылардың басын қосып:

	– Боксшыларға қарсы әрекет жасап, әдiлқазылық жасамағандар, жарыстан қуылатынын ескертемiн. Бала жүрегiн жаралауға болмайды, – деп кесiп айтқанда сүйсiнiп қалдым. Бұл шешiмдi балаларға жеткiзгенде қуанғанын көрсең.

	– Бокстасу кезiнде әдiс–айланы боксшы қарсыласына қарап ойластыру керек. Қызуқандылық жақсылыққа апармайды. Жақсы қорғаныс – жеңiстiң бастауы, – деп бар бiлетiнiмдi айтып жатырмын.

	– Әрине, керек жерiнде шабуылдау да қажет.

	Балаға бәрi таңсық. Оның үстiне сонау ауданнан келсе. Бiрнеше ринг бар спорттық залды көргенде аң–таң. Анадай бұрышта қысық көздi, қараторы бала қапты ұрып әлек. Неше бiр бокс соққыларын көрсетедi кеп. Анда–санда көз астымен ұрланып балаларға қарап қояды. Сол бiр тiрлiктен: «Мына менiң кiм екенiмдi байқап жүрiңдер, ауылдан келген боксшысымақтар. Менен үйренiңдер» дейтiн кекесiн де бар сияқты. Жанында қысық көздiң жайылып жастығы, иiлiп төсегi атанған екеу жүр. Әлгiлерге әлде не деп дауыстап қойып, бiздiң кейiпкерiмiз қапты ұрғылауын тоқтатар емес. Тарс–тұрс еткен үннен екеуара әңгiменi жалғастыру мүмкiн емес. Ауылдан келгендер, қысық көздiң ойынша, оның соққыларына қызыға қарап тұру керек сияқты. Сөйткенше тағаты таусылған Вася Партыко «әртiске» бiздей тiлiн сұғып–сұғып алды.

	– Әу, жiгiтiм, жарайсың. Нағыз ел алдында өнер көрсетушiден аумайсың, – деп дауыстап қалды. Қысық көз қимылын тоқтатып, бiзге қарады.

	– Ауыз өзiңдiкi болса, жауып жүр, – дедi сонан соң дүңк етiп.

	– Араша, досым, араша! Арашаға көнбесең, көрсетемiн тамаша,– дедi Вася сылқ–сылқ күлiп. Бел екi ортада жандайшаптың бiрi Партыкоға жүгiрiп жеттi.

	– Бауырым–ау, пәледе нең бар? Ол жақында Шымкенттегi Президент жүлдесiнен екiншi орынды иеленiп келген. Республика бойынша қола жүлдегер, – дедi сонан соң.

	– Қап–ай, алтын алмағаны өкiнiштi екен. Мен сияқты бiр мықтымен кездескен–ау, шамасы.

	Балалар ду күлдi. Қысық көз қап соғып жатқан қоршаудың iшiнен атып шықты.

	– Айттым ғой, мен саған. Ол ендi ешкiмдi аямайды, – деп, аузын бұртитты жандайшаптардың бiрi.

	– Оны тоқтату қиын. Партыко әлгiнiң сөзiне қарқылдай күлдi. Бұл екi ортада Сұлтан да, Қабидош та арқа қапшықтарын жерге қойып, «ұрысқа» дайындалған. Батырға да жан керек екен, анандайдан қалт тоқтап, керi бұрылды да:

	– Әлi кездесемiз, – дедi .

	«Жаманның айтқаны келмейдi, сандырағы келедi» деген рас па, көзiмдi уқалап жiберiп, рингке қарадым. Күнi кеше әжiкеге келген қысықкөз қара шапан жамылып, сона шаққан аттай шыбындап, бiр орнында тұра алмай секiрiп тұр екен.

	– Сұлтан, құдай бердi. Кешегi мақтаншақ сенiң қарсыласың боп шықты, – дедiм.

	Ол ештеңе түсiнбедi бiлем, маған аңтарыла қарады.

	– Қай мақтаншақ?

	Әлдебiр ойдың құшағына енiп кетсе керек.

	– Ана жаққа қара, – дедiм қысықкөздi қолыммен нұсқап.

	Сұлтан бiр сәт қалт тұра қалып, қарсыласын көрдi де, жылы жымиды.

	– Мақтаншақ па? – дедi сонан соң.

	– Жоқ, күмiс жүлдегер, – дедiм Сұлтанды түзеп.

	– Өш алмақ ғой, менен. Оны көрермiз әлi. Әншейiнде аузын әрең ашып, жұматын боксшым, дәл сол сәтте менi таңғалдырды. Кәдiмгiдей қысықкөзге кектенiп, әлде не деп iштей күбiрлеп, тұтанып ала жөнелсiн.

	– Әй, батыр! Байқа! Ол күмiс жүлдегер, – дедiм шәкiртiме.

	– Мейлi, – дедi қолын бiр сiлтеген Сұлтан. – Мен оны жеңемiн.

	Аң–таңмын. Сұлтанның аяқ асты адам танымастай өзгерiп салғаны қалай? Екшеп, талдап жатуға уақыт жоқ. Бәрiн ринг көрсетедi.

	– Сұлтан, кезек келдi. «Түсiндiр» бәрiн, – дедi Вася анадайдан дауыстап.

	Байқасам, Сұлтаным тiсiн шықырлатады кеп. Ендi мен саса бастадым. Осы жiгiтiм «күйiп кетiп» жүрмесiн деймiн.

	– Қарсыласың оңай «жау» емес, байқа, – дедiм құлағына сыбырлап. – Бiрiншi раундта ортаны бермеуге тырыс. Оң қолын жиi қолдана ма, оны да байқа. Бас–көзге қарамай төпелеп жүрме. Ұшқыр атқа ұқсама, – дедiм қатқылданып.

	– Осыдан жеңiлсем бар ғой, бокс ойнамай кетейiн, – дейдi Сұлтан тiсiн сақылдатып.

	– Бокс төбелес емес. Осыны есiңе сақта! Өздерiңе не болған, түге, – дедiм ренжiп.

	– Ағатай, аға! Өзiңiз жеңiс керек деушi едiңiз ғой... Сөйткенше, гонг соғылды. Қысықкөз кеуделей кеп Сұлтанның қолын алған сәт, бiр–бiрiне ежiрейе қарасты. Құдды бiрiн–бiрi жүндер алдындағы қос бөрiдей айбатты. Сонау бiрде әкесi Сәкен Сұлтанды таяққа жыққанда осындай бiр сес, iштей езiлген кектi пiшiндi байқап едiм. Бүгiн де дәл солай. Түгi тiкiрейiп, қап–қара боп түйiлiп алған. Iшiмнен «Қап, мынаның қорлығы–ай. Мынаның шоғын кiм үрлеп кеттi? Таяқ жемесе игi едi» деймiн кұбiрлеп.

	Сұлтан рингтiң ортасына қасқайып тұрып алды. Қарсыласының оңды–солды шабуылынан жiтi қорғанады. Екi–үш рет оң қолын сiлтеп, дәл тигiздi. Бiрақ, қысықкөз кешегi жүрiсiнен таяр емес. Неше бiр қимыл көрсетiп, қарсыласын бүрiп жiберердей боп төнiп келгенiмен соққылары ауа қармап, немесе қолғап сыртына тиiп қайтты. Оны жанкүйерлер қолпаштап, зал iшi шулап қоя бердi.

	– Жақсылап қарсы ал. Иектен соқ, – дедiм қайрап. – Өзiң ашық қалма. Сен үшiн оның қандай сюрприз дайындап жүргенiн кiм бiлсiн.

	Бұл екi ортада әлдеқайдан:

	– Әй, қара! Қайда екенiңдi ұмытпа? – деген қырылдауық үн естiлдi.

	Бағымдауымша сес Сұлтанға бағытталған сияқты.

	– Қорықпаймын, – дедi күңк еткен Сұлтан тiстенiп. Сөйттi де, мен естiп қалды ма дегендей маған қымсына қарап: – Аға, мынаны жеңген соң бәрiн айтып беремiн, – дедi сонан соң.

	Ендi қаным басыма шықты. Менiң байқауымша, қысықкөз бен бiздiң балалардың арасында кикiлжiң туған сияғты. Қала балалары бұларға қоқанлоққы көрсетуi мүмкiн. Ана бiреудiң ағайы тегiннен тегiн емес.

	– Аяма, жеңiс бiздiкi, – дедiм Сұлтанға дем берiп. Ол басын изедi. Орамалымды иығыма асып, тез төмен түстiм. Ондағы ойым рингтегi ойынды жiтi қадағалау. Мұндайда қанша бiр өзiңдi ұстайын десең де қызып кетiп, басың пәлеге қалатыны бар. Қазылар алқасы жарыс мекенiнен шығарып жiберуге де қақысы бар.

	– Ендi ыңқит, – деп дауыстайды Вася. Топ iшiнен жанашырлық дауысын танып отырмын. – Қазақтың қара баласының жұдырығын иiскесiн, бәлемдер. Васяның тiлi удай. Мiрдiң оғындай, өлген адамды тiрiлтер, тегi...

	Әлгi бiр сөздi құлағы шалды ма, кiм бiлсiн. Екi–үш рет бетке, iшке жұмсаған соққылары дәл тидi. Шайқас болған соң, қарсыласыңның жұдырығын иiскемей тұрмайсың. Қысықкөз де қарап қалмады. Бiрақ, кешегi күнгi тегеуiрiн, ойнақылық жоқ. Көбiне қорғанысға көшiп, жеке соққылар жұмсап қояды. Сөйткенше, Сұлтан көз iлеспес жылдамдықпен қарсыласының соққысын өткiзiп жiберiп, iшке енiп кеттi де жасындай жарқылдап, оңды–солды сiлтеп салсын. Ринг бұрышынан шыға алмай қалған қысықкөз бетi ашылып, екi қолы көтерiлiп қалды.

	– Соқ, – деп дауыстады Вася.

	– Жiберме, бұрыштан, – дедi Қабидош. Жанкүйерлер тым–тырыс. Келесi сәттi күтулi.

	Оның үстiне қысық көз Талдысай қаласының жаратып қосқан тұлпары.

	– Болат, бұрыштан шық!

	– Бетiңдi ашпа!

	Бұл әрине, қалалық жанкүйерлердiң жандауысы.

	Сөйткенше:

	– Стоп! – деген рингтегi төрешiнiң дауысы естiлдi.

	Сұлтан екi аттап, рингтiң арқанына сүйене бердi де, төрешi Болаттың қарсы алдына тұра қап, қолын көтерiп санай бастады.

	“Жарайсың”, – деймiн iшiмнен күбiрлеп. – Күмiс жүлдегерге нокдаун берiп. Мынау шынымен Сұлтан ба? Екi жыл болмай жатып. Жеңiсiң ұзағынан болсын, солақай...»

	Әлгi бiр сәтке дейiн арқанға сүйенiп тұрған қысықкөз төрешi бестi санағанда есiн жиып алды да, қалыпна тұра қалды. Оған да сенбеген төрешi Болаттың қос қолын сiлкiп–сiлкiп жiберiп, ортаға шақырды. Сұлтан өршелене ұмтылды. Осындайда жаттықтырушының бiр сөзi шәкiртiне ауадай қажет. Әттең, аузыңды ашсаң ескерту аласың. Вася Партыко бұл жолы да ойдан шықты.

	– Қимылда, Сұлтан! Есiн жиғызба, – деп дауыстап қалды. Бiрақ кеш едi. Раундтың бiткенiн хабарлаған гонг үнi естiлдi. Әлгiнге дейiн түс тоқтатып қарамаппын, қысықкөздiң жаттықтырушысы кәрiс жiгiтi екен. Салған бойда Болатқа жер–жебiрiне жете ұрсып, жүзi сұрланып, жарылып кетуге жақын. Аңғарғаным «Сенi де күмiс жүлдегер дейдi–ау. Елден ұят емес пе. Қай–қайдағы ауылдың қараборбайынан нокдаун алып» дейтiн сияқты.

	– Ендi ол бар күшiн салады. Қорғана жүрiп, әлгiндегi әдiс–айлаңды тағы бiр қолдан. Бiрақ, оң қолдың тура соғысын абайла, – дедiм Сұлтанға.

	Ол басын изедi. Өзiне өзi сенiмдi. Тiптi шаршамаған да сияқты. Тегiнде ауыл баласының мықтылығын табиғаттың өзi еншiлейдi–ау, осы.

	Екінші раунд бастала–ақ ортаға таласу басталды. Болат шабуылда, Сұлтан қорғаныста. Екеуi де тiстей қатып алған. Кенет рингтегi төрешi бiр–бiрiне жабыса қалған қос қарсыласты ажырата берiп кейiн шегiнген. Ойда–жоқта Сұлтаным тiзерлеп отыра кетсiн. Алға ұмтыла берiп қарсы соққыға iлiндi.

	– Тұр, тезiрек, – деген Васяның үнi естiлiп ғалды. Бiр қолымен жерге сүйене, Сұлтан орнынан атып тұрды. Бiрақ, нокдауынның аты нокдаун. Қысықкөз екеуi теңестi. Тек, жүнi жығылмасын деңiз.

	Төрешi ойынды жалғастырды. Сұлтанның жанкұйерлерi «ух» деп күрсiнгендей болды.

	Маңдайшадағы есеп тақтасына қарадым. Ұпай саны теңесуге жақын қалыпты. Гонг соғыла бере екi аттап рингке шықтым да, қабағымды қарс түйген күйi:

	– Жеңемiн деген өзiң. Ерiк өзiңде. Ойлан. Соңғы раунд. Не күйесiң, не күлесiң, – дедiм.

	Ол үнсiз басын изедi.

	– Кешiрiңiз, аға, – дедi сонан соң.

	Жанары жасқа толып, ернеуiнен асып төгiлуге дайын тер. Тырс үндемедiм. Кiшiрек балаң кезiмiзде еркелiктiң назы ма, әлде кiмнен қатқыл сөз естiп қалсақ, тап Сұлтан сияқты күй кешетiнбiз.

	– Әу, болмаған екен. Саған тиiсiп жүрген пәлемдi сазайын тартқызайын, – десе еңiреп қоя беретiн әдетiмiз бар–тын.

	Әлде қалай байқамағансып, мән бермей қойса, тыншып барып тоқтайтынбыз. Шәкiртiмiз тiрлiгiне осы әдiстi қолдандым. Тiзгiндi босаңсытпай қатаң ұстаған түрiм. Бабамша айтқанда «әйелдi бастан, баланы жастан»... Жас бала солқылдаған шыбық тәрiздi, иiлуi тез, қатаюы қиын.

	– Жеңу керек. Ойланып ойна, – дедiм ринг баспалдағынан түсе бере артыма берылып.

	Сұлтан басын изедi. Ол соңғы раундта адам танымастай өзгерiп салды. Алғашғыда қысықкөз Болат алға ұмтылды. Бiрақ, шаршап қалғаны байқалып қалды. Мұны сезген Қабидош пен Вася:

	– Қарсыласыңның саудасы бiттi. Оллаһи, шаршады, – деп дауыстасын.

	Осы бiр үн дем бердi ме, кiм бiлсiн, Сұлтан Болатты бұрыштан бұрышқа қуды. Ондай жанкештi сәтте ашық қалып, жұдырық жейтiнiң тағы бар. Шынын айтсам, шәкiртiмнiң сiлтегенi тидi. Әттең, соққының әлсiздiгi ғана нокауттан құтқарып қалды. Жанұшырып бұрышқа тығылғанмен пайда жоқ. Гонг соғылысымен рингке атып шығып Сұлтанды құшақтай кеттiм. Мәссаған, шәкiртiмнiң жанары жасқа толып, иiнiнен селкiлдеп тер.

	– Ұят болады, – дедiм қатқыл ғана.

	– Жеңдiм бе, аға? – дейдi Сұлтан. Жауап орнына:

	– Жарадың, Сұлтан, – деп дуласқан жұрт залды басына көтердi.

	– Өзiне де сол керек.

	– Күйреттiң, күмiс жүлдегердi.

	– Жiгiт болсаң, осындай бол.

	Қолғабын шешiп, ринг ортасына барып, жеңгенiн бiлген Сұлтан рингтен асыға түсiп, Қабидош пен Васяның құшағына енiп кеттi.

	– Жеңдiм ғой, мақтаншақты, – деген сөзiн естiп қалдым.

	Сұлтанның оқыс мiнезi менi ойға қалдырды. Шәкiртiм шайқас алдындағы уәдесiн орындап, тамақ iшiп отырғанда бар сырын ақтарып салды.

	– Мақтаншақ, – дедi күңк етiп. – Жатаханаға он шақты жолдасын ертiп келiптi. Командаластары болар. Вася мен Қабидош ұшеуiмiздi қоршап алып, ал кеп мақтансын. «Алпыс төрт киограмм салмақта қайссың рингке шығасың?» дедi. «Менмiн» деп, атып тұрдым. Жолдастары да, өзi де менi менсiнер емес.

	Әңгiменi ортасынан бөлiп жiбердiм.

	– Мен қайда жүрмiн? Тiптi, төбелес бола жаздаған екен ғой, – дедiм қызбаланып.

	– Олар бiздi қорқытқысы келдi. Вася қызық ғой. Екi бiлегiн сыбанып, «Жекпе–жек» деп, ортаға шығып тұрып алды. Ешқайсысы батпады. Ал, бүгiн сазайын тартты, – дедi Қабидош.

	– Бүгiн тағы да келетiн шығар, – дедi Сұлтан.

	– Мүмкiн емес. Жығылған күреске тоймайды деп жүрмесе, – дедi қапелiмде сөз аяғын жұтып қойған Мұрат.

	– Бокс төбелес емес. Ондай ақымақтарды рингтiң маңына жолатпау керек, – дедiм мен. – Командасын жарыстан шығарып жiберейiн бе?

	Вася ортаға түстi.

	– Онсыз да мақтанған батырың шоқпар жеп, сiлейiп жата қалғанын көрдiңiз ғой. Осыдан оңалып, бас көтергенше бiз Байарысты табамыз, – деп айналасында тұрғандарды ду күлдiрдi.





ОБЛЫС ЧЕМПИОНЫ – СҰЛТАН




	Баяғыда үлкен көнекөз адамдар жастарға бата берiп:

	«Iстерiң оңғарылсын!» дейдi екен. Сол айтпақшы, нөлден құтылдық. Бiр чемпионымыз, екi күмiс жүлдегерiмiз, бiр қоламыз бар. Командалық есепте бесiншi орындамыз. Бөркiңдi мұнда атпағанда қашан атасың. Тәжiрибе жинақтадық. Үш боксшымыз облыс құрамасына қабылданды. “Жарайсың, Күлшебайұлы”, деймiн iшiмнен. Жол бойы автобуста да осы сөзiмдi қайталаумен болдым. Қабидоштың екiншi орны да қомақты олжа. Мiнездiң бiрде тиер пайдасы да бар. Кейде кесiрi де жоқ емес. Айтқанына қайтпай қойды. Қолы ұзын боксшымен орта қашықтықта ойнау, өткiр найзаға өзiң барып шаншылу. Жақындасаңшы десем көнбейдi. Қызбалық бокс үшiн ең қауiптi жау. Ондайда арқаңды таяққа тос та тұра бер. Қайта Қабидоштың нокдаунға түспегенiне тәубе. Жұрт көзiнше жеңiлген шәкiртiме қабақ түймедiм. Қатесiн өзi де түсiнсе керек, ләм деп ауыз ашпады.

	– Облыстан кiм көрiнген күмiс медаль ала бермейдi. Барға қанағат, – дедiм арқасынан қағып.

	Қабидош сәтiнен оп–оңай өзгерiп шыға келдi. Шамасы, жаттықтырушы ұрсады десе керек. Балалар риза. Жеңiлгендерден жеңгендердiң кеудесi биiк. Алайда, жүздерiнде шаттық атойлап тұр. Ауданның құрама командасына ену де оңай емес–ау.

	– Келесi жылы болсын, – дейдi олар.





БҰЛТСЫЗ КҮНГI НАЙЗАҒАЙ




	Бұл қазақ бiр кебiстi бiр кебiске кигiзбесе iшi кебедi. Ертеңгiсiн мектепке келiсiмен мектеп директоры Сәбира Қарабайқызы шақыртты. Жаттығуды кезекшi балаға тапсырып, есiктен кiрiп барсам, бастығым жалғыз екен. Қаперiмде қылаң ой жоқ байғұс басым:

	– Сәбира Қарабайқызы, айтқан уәдеден шықтық. Мектептiң боксшылары облыс бiріншiлiгiнен бiр алтын, екі күмiс, бiр қола медаль алды. Жалпы ауданымыз командалық есепте бесiншi орында,– деп тақпақ айтқан оқушыдай, тақылдап жөнелiп ем, Сәбира суық ғана:

	– Дұрыс болған екен,– деп бiр күңк еттi де тартпасына қол салды.

	– Бiз де олжалымыз.

	Түнерiңкi түрiнен бiр пәленiң болғанын сездiм де, орнымнан ұшып тұрдым.

	– Отырыңыз, – дедi ендi қатқыл үн қатқан мектеп директоры. – ” Атың шықпаса жер өрте” деген осы. Шыдамның да шегi болады ғой.

	Кеудеме сыймай келген қуаныш оты су сепкендей басылды. Тас тиген шыныдай шарт еттiм.

	– Не бүлдiрiппiн?

	Сәбира Қарабайқызы екiншi рет қолын тартпасына салып, аузы ашылған хатты алып шығып ұсына бердi.

	– Бәрi сонда жазылған. Асықпай оқып, жауап беруге дайындал. Жарты әкiмшiлiк тексеруге осында келейiн деп жатыр, – дедi ол.

	– Оларды кiм шақырыпты? Әзiрге бас жарылып, көз шыққан жоқ, – дедiм қырсығып.

	Жаның бiр жай тауып, көңiлiң асқақтап, сәтi түскен бiр жетiстiгiңдi хабарлайын десең, апам айтпақшы, өз басыңа көрiнгiрлер, қарсы қадам аттатпай, жауыға қалады, түге. Сыртға шықтым да, өз кабинетiме жетiп, есiктi iштен iлiп алдым. Ақ парақтың алғашқы бетiнен «Арыз» деген сөзге көзiм түсiп кеткен. Қызықты қараңыз. Қос бет ақ парақтың бетiне сойдау–сойдау әрiппен былай деп жазылыпты.

	«Аудандық прокурор Мәжен Боқаевқа.

	Құрметтi Мәке! Сәлеметсiз бе! Сiздi мазалаушы бұл хатқа есiмiн жазуға да қорқатындар тобы. Бiздiң ауылда «жер астынан жiк шықты, екi құлағы тiк шықты» демекшi, биылғы жылы Шаймұрат Күлшебайұлы деген темiр жұдырық мұғалiм пайда болды. Келгенi құрысын, балаларымыз сабақ оқып, ата–анасын тыңдаудан қалды. Олай дейтiнiмiз, ол шiркiн, келе сала алдымен үлкен адамдарды жұдырыққа жықты. Мәселен, Бөрiбай Айдапкелов деген жiгiттi өзен бойына жетектеп апарып, итше тепкiледi. Онымен қоймай, оның жолдастарына «бәрiңнiң көретiндерiң осы» деп, қоқанлоққы көрсеттi. Сонан соң барып, күшiн жас балаларға көрсете бастады. Мектеп директорының айтқанына көнбей, бокс үйiрмесiн ашып, оқу ордасын бұзықтар қамалына айналдырды. Бәрiнен бұрын балаларға қиын болды. Сабақтардан екi алса, бiрiн–бiрiне ұрғызатын әдет тапты. Өйтiп балаларды бiлiмге шақырмай–ақ қойсын. Ол ол ма, бокс үйiрмесiне қатысатындар нағыз ұрылар санатына қосылды. Кеш батса Күлшебайұлының шәкiрттерi нағыз баукеспенiң өзiне айналды. Сонау күзде Әлiмжанов көшесiнiң бойындағы үйлердiң бау–бақшасын тып–типыл етiп, өнiмiн ұстаздарының кiлетiне жинап бердi. Зар қақсаған олар жаз бойы күтiп–баптаған жемiсiн бiреудiң қамбасына салып берген соң не дерсiң. Шаймұрат Күлшебайұлы күннен күнге құтырынып барады. Әуелi жарысқа баратын балалардан ақша жинайтын әдет тауыпты. Баланың қалтасына қол салған соң, оны қалай ғана ұстаз деп атауға болады? Мұғалiм беделiнiң жеткен жерi осы ма? Айта берсе, Шаймұрат Күлшебайұлының ауылда алшаң баса жүрiп, жасаған тағылық iстерi жыртып айырылады. Төзiмiмiз таусылып, шыдамымыз шегiне жеттi. Сондықтан, Сiзден Шаймұрат Күлшебайұлының өрескел әрекеттерiне заңдылық тұрғыдан тосқауыл қоюыңызды сұраймыз. Арыз иелерi» деп жазылыпты. Бұл адамдарға не болған? Жазығым қайсы? Жақсылығыма жамандықпен жауап бергенi қалай? Қалай–қалай көсiлiп салады. Ойпыр–ау, басқа елдердiң небiр барлаушыларын қармағына iлдiретiн ФБР–дай ғой, мыналар. Тыңғылықты–ақ зерттеген. Шәкiрттерiмнiң қауын «ұрлап», елдiң бау–бақшасына қырғидай тигенiне дейiн тiзiп салыпты. Құдды бiр мектепте де, далада да артымнан түскен иiсшiл итiм бар сияқты. Не дерсiң? Ойланып–толғанып, директордың бөлмесiне қайта кiрдiм. Сәбира Қарабайқызы тоң мұздай сiресiп, бiр орнынан қозғалмапты. Не деуiм керек? Ойымды ұғып қойғандай мектеп директоры:

	– Не дейсiз? – дедi басын көтермеген күйi.

	Кеше ғана «сен» деп сарнайтын Сәбира Қарабайқызы «сiз» деп сызыла қалыпты.

	– Бәрiн тексертiп, ақ–қарасына елдiң көзi жеткенше тыным таппаймын,– дедiм де, сыртқа беттедiм.

	– Түсiнбедiм,– дедi мектеп директоры.

	– Бұл iстi тергеушiлер тексермей ме? Шоқты ұрлеп нең бар едi, қарағым.

	Жаны ашып тұрған түрiн қара.

	– Маған аяушылық жасағандарға көптен–көп алғыс айтамын. Басым, құлағым, көзiм, аяғым бар адам емеспiн бе, – дедiм қатқыл ғана.

	Спорт залға келген соң боксшыларды жинап жiберiп, хатты оқып бердiм. Сол бiр сәттегi шәкiрттерiмнiң ашынғанын көрсең.

	– Бөрiбай Айдапкелов дейдi. Оның кiм екенiн ел бiлмей ме екен. Ол Жиғанның алып кел, барып келi емес пе, – дедi Серiк.

	– Төбелеске өзi шақырған жоқ па едi. Әуелi ағаны бiрiншi болып троспен соққанда, қатты қорқып дауыстап жiбергенмiн. Сазайын тартты ғой, ағайдан. Ендi кеп жала жабуын, – дедi Мұрат–Клоун жатып ашуланып.

	– Оның өзiн жазалау керек. Ауылдан базарға келген қанша жiгiттi сабады, – дедi Сұлтан бұрқ етiп.

	– Оларды мен де бiлемiн. Өздерi бiр қорқақ жiгiттер екен, – дедi Вася Партыко.

	Қойшы, әп–сәтте зал iшi тұтанып салды. Сөз кезегi өзiме тигенде:

	– Ал, Әлiмжанов көшесiнiң ұрылары, елдiң қауын–қарбызын қайтесiңдер? – дедiм.

	Бұл сөзiм шәкiрттерiме керемет әсер еттi. Әдетте, адам қолмен iстегендi мойнымен көтередi. Баланың балалығы барлығы да жалған емес. Сөйте тұра арыз жазушы бұл кемшiлiктi қалай ғана қиыстырып, пайдалана бiлген. Жұмыртқадан жүн қырыққан адамның тiрлiгi.

	– Не iстедiк? – дедi Сұлтан, Партыко шарасыз күйi. – Алғанымызды иелерiне қайтардық ғой.

	– Мәселе сонда ма екен, – дедi Мұрат аузы қомпылдап.

	– Ұрлығымыздың бүкiл ауданға шығатынын айтсаңшы. Газетке боксшылар ұрлыққа үйiр екен деп жазса өлiм емес пе.

	– Сiздiң титтей де жазығыңыз жоқ. Бөрiбай төбелеске шақырғанда мен жаныңызда болғанмын. Бәрiн естiдiм. Мойнына қойып беремiн, – дедi Серiк шала бүлiнiп.

	– Мен де сол жерде едiм. Бөрiбай Сiзге «Бiздiң ауылдың жүгермектерiнiң жүйкесiн тоздырған сен екенсiң ғой» дегенiн де естiдiм.

	– Оны айтасың, әуелi ол: «Өлетiн бала молаға қашады» деп, ағайға кiжiнген жоқ па, – дедi Мұрат.

	Ақжүрек балалар менi қорғаудан бiр тайынар емес.

	– Сендер тұрғанда менi ешбiр жау алмайды, – дедiм iшiм елжiреп.

	Балалар қуанып қалды.

	– Иә, солай. Шындықты айтамыз. Азар болса, бiздi жазалар. Мектептен шығарар, – дедi күйiп кеткен Вася Партыко.

	– Тәйт, – дедiм мен сөзiн бөлiп.

	– Мектептi жазғырма. Оқыған жерiң.

	Вася төмен қарады. Шәкiрттерiмнiң осы бiр тiрлiгi менi қуанышқа бөледi. Бала жүрегiне нәр сепкен адам, шынында нағыз құдайдың құлы дедiм.

	– Балалар, менi басқа мектепке ауыстыратын шығар, ә?– деген сөз аузымнан қалай шыққанын өзiм де сезбей қалдым.

	– Сiз кеткен жаққа мен де кетемiн, – дедi Сұлтан еш бүкпесiз, бiрден ойын бiлдiрiп.

	– Мен де.

	– Бәрiмiз де.

	– Пау, не деп кеттiңдер, түге, – деймiн. Балалардың еш нәрседен тайынатын түрi көрiнбейдi.

	– Әкемнiң есек арбасына рингтi, айналарды, барлық керек–жарақты тиеймiз де, ағай кеткен жаққа тайып тұрамыз,– дедi Вася, әдеттегi қуақы сөзiнен таймай.

	Балалар қабағын түйген күйi, күлген жоқ. Тастүйiн боп, белдi бекем буынып алыпты.

	– Әке–шешелерiңдi қайтесiңдер? – деймiн.

	Тосын сұрақ балалардың алдына әкеп дәу сұрақ белгiсiн қоя салғандай.

	– Менiң әкем мен шешем менен қалмайды, – дедi Вася Партыко.

	– Сәкен Сартбаев қайтер екен? – дедi мырс еткен Сұлтан.

	– Сенiң жанкүйерiң соңыңнан қалмай ередi, – дедiм әдейi.

	Сұлтан жылы жымиды.

	* * *

	Түннiң бiр уақытында терезенi әлдекiм тақылдатты. Ұзақ уақыт терең ойға батып, қатты ұйықтап кетiппiн. Әкем мен шешем үйде тұра ма? Сылтауы көп. Әлде бiр тойға кеше түстен кейiн кеткен. Екi–үш қонып ораламыз деген. Ұйқымды қимай сәл уақыт жатып ем, апам айтпақшы, «тұр–тұрдан хабар келсе, ұйқыдан маза кетедiнiң» керi болды. Сүйретпемдi сүйретiп есiк көзiнде ұйқылы–ояу тұрмын. Сөйткенше, есiк әлсiз ғана қағылды.

	– Бұл кiм? – деймiн.

	– Бiз ғой.

	– Бiзiң кiм?

	– Сiздiң шәкiрттерiңiз. Вася Партыко – Михей шалдың ұры баласы.

	Әзiлi қалмайтын, iшiне бөршек ойнайтын бiздiң команданың «тяжi».

	– Әй, тағы да менi олжаға кенелтейiн деп жүрмiсiңдер? – деймiн.

	– Дәл солай. Бүгiнгi олжа Сiздiң түсiңiзге кiредi, – дедi тағы әзiлкеш Вася.

	Сасып қалдым. Бұлардың қолынан бәрi келедi деймiн күбiрлеп. Пәле үстiне пәле жабылып, көбейiп жүрмесе не қылсын! Iлгектi ашып жiберiп ем, оншақты бала сау еттi. Есiктен кiрiп жатыр, кiрiп жатыр. Қызықты қараңыз, ортасында өгiздей боп Бөрiбай жүр. Менiң шәкiрттерiм аяғын шешiп, төргi бөлмеге беттеп барады. Құдды өз үйiнде жүргендей. Сұлтан, Қабидош, Вася, Мұрат, Серiк...

	– Төрге шығыңдар, – деймiн.

	Балалардың қабағы қатулы сияқты. Сағатқа қарасам, түнгi бiрге жиырма минут қалыпты. Әп–сәтте боксшылар төргi бөлменi дүмеп отырып алды да, Бөрiбай босағада тұрып қалды. Ұрланып жүзiне қараймын. Еш жерi iсiп, қанамаған. Ау, Байарыс ауылының дөкейi атанған, отызды алқымдаған Бөрiбайды мұнда қандай құдай айдап келдi деймiн.

	– Ағай, мына қағазды оқыңызшы, – дедi Сұлтан қалтасынан бүктетiлген қағазды алып, ашып маған ұсынды.

	– Бүгiн өзi хат оқумен болдық ғой, – дедiм. Сөйттiм де, жағалай отырған топты балаға шатынай қарадым.

	– Тағы да бiр нәрсе бүлдiрiп жүрген жоқсыңдар ма?

	Бәрi басын шайқайды.

	– Қағаздағыны оқыңызшы. Сонда бәрiн түсiнесiз, – дедi Вася Партыко гүж–гүж етiп.

	Бөлме iшi құлаққа ұрған танадай. Балалардың бәрi iштей тынып қалған. Бәрiнiң көзi менде.

	«Аудандық прокурор Мәжен Боқаевқа!

	Құрметтi Мәжен мырза! Жазған арызым үшiн Сiзден, Байарыс мектебiнiң мұғалiмi Шаймұрат Күлшебайұлынан кешiрiм сұраймын. Мектептегi бокс үйiрмесiн ұйымдастырып, үлкен табыстарға жетуге үлес қосқан бұл жiгiттi ұжымы сыйлап, жұрты мақтайды. Кiшкентай шәкiрттерiнiң жүрегiн жаулап алған Шаймұрат Күлшебайұлының өз iсiне берiк, қызметiне адалдығы, жұрттың құрметтеуi бiраз адамның қыжырын қайнатты. Шәкiрттерi озат оқып, ауданда, облыста чемпион болғанына қызғанышпен қарады. Солардың бiрi мен. Пендешiлiкпен елдiң айтағына ерiп, домалақ арыз жаздым. Әйтпесе, балалардың ұрлық жасағаны да, оқушылардан ақша жинағаны да жалған өтiрiк. Ал, көшеден Шаймұрат Күлшебайұлын ұстап алып, өзен бойына төбелеске шақырған өзiм екенiмдi мойындаймын. Ол үшiн уақытында сазайымды тарттым да. Сондықтан да, Сiзден тағы да кешiрiм өтiнiп, арызымды қайтып алғанымды Сiзге баяндаймын. Айыпкер өзiммiн. Жазаңызды өтеуге дайынмын. Арыз иесi Айдапкелов Бөрiбай».

	Хатты аяқтай бере, Бөрiбай басындағы малақайын жерге тастай берiп, тiзерлеп отыра кеттi. Балалар мұндайды бұрын көрмегендiктен орындарынан атып–атып тұрысты.

	– Айналайын, iнiм, менi кеше алсаң кеш! Ит болдым. Iшiп отырып, мастанып басқаның сөзiне ердiм.

	– Орныңнан тұр, – дедiм. Жаным түршiгiп кеттi.

	– Айтарыңды айттың. Ендi көзiме көрiнбей жоғал!

	Балалар менiң сұсты жүзiмнен шошып, Бөрiбайға қол жұмсай ма деп, көздерi аспанға шығып кеттi.

	– Аға, аға! Ол өз аяғымен келдi. Ешкiм оны желкелеген жоқ, – дедi Сұлтан суырылып алға шығып.

	Солақайымның мен дегенде жаны басқа.

	– Тиiсiп, қорқытқандарың рас қой, – дедiм балаларға.

	Тағы да Вася Партыко араға түсiп, барлығы үшiн жауап бердi.

	– Аға, спорт төбелес емес...

	Мәселенiң мән–жайын Сұлтан түсiндiрдi. Арыз–хатты алғаш рет оқып, шәкiрттерiме ұсынғанда, Серiк бiрден жазудың Бөрiбайдiкi екенiн тани қояды да, оның тоғызыншы сыныпта оқитын Қасқырбай деген iнiсiне барып, болған оқиғаны айтады. Екеуi кiшкентай күнiнен көршi тұрып, тай–құлындай тебiскен достардың бiр–бiрiнен сыр жасырмайтыны белгiлi. Қасқырбай Бөрiбай ағасының күнде арақ iшетiнiн, жеңгесiн соққыға жығатынын тiлге тиек етедi. Жиғанды иттiң етiнен жек көретiнiн де жасырмайды. Тiптi бiрде қабаған итiн босатып жiберiп, талатқанын да, сол үшiн Бөрiбай ағасынан таяқ жегенiн, екеуiнiң әлi күнге дейiн араз екенiн баяндайды. Осының бәрiне кiнәлi – арақ iшкендiгi деп жылап та алады. Жеңгесiн мақтайды, ағасын даттайды. Содан екеуi үйге кiрiп, аудандық прокурорға жазған хаттың көшiрмесiн iздейдi.

	– Ол оны сандығында сақтайды, – дейдi Қасқырбай.

	Ақыры ағасын көршiсi шайға шақырып кеткенде есiктi iштен iлiп алып, «қойманы» ақтарады. Күтпеген жерден құпия ашылып қалады да, Серiк балаларға келедi. Бәрi ақылдасып, Бөрiбайды мойындату үшiн ауылды аралайды. Жиған досы түрмеге түскеннен кейiн оның да жағдайы онша емес едi. Сонымен қойшы, балалар қоймай жүрiп, Бөрiбайды тауып, оңашада жалғыз қалған сәтiнде қоршап алып, сұраққа алады. Алғашқыда «кiшкентайларды» менсiнбеген батырың, Партыко мен Қабидош, Сұлтандарды көргенде барып, мiнезiнен өзгередi. Мұндайда Сұлтанның елден ерекше бiр мiнезi бар. Онысы бет–жүзге қарамай, турасын бiрден айтып салу. Әй–шайға қарамай:

	– Ағасы, сiз бiздiң жаттықтырушының үстiнен неге арыз жаздыңыз? – дейдi. Тосыннан қойылған сауалға жауап таба алмай, абдырап қалған Бөрiбайға:

	– Қауын–қарбызды ұрлаған бiзбiз. Ол кiсi ұрлық дүниенiн алмаймын деп бас тартқан соң, иелерiнен кешiрiм сұрап, қайтарып бергенiмiздi бiлмейсiз ғой. Жазалы бiзбiз. Прокурор бiздi жазаласын. Бiлмей тұрып айыптау үлкен кiсiге ұят емес пе? – дейдi Вася Партыко.

	– Сiз менiң ағайыммен бiрге жүресiз. Сөйте тұра жаттықтырушы бiзден ақша жинапты депсiз. Оны қайдан алдыңыз? – дейдi Қабидош күдiрейiп. Бөрiбай ләм деп аузын ашпай, басын изей бередi.

	– Ондаймықтыжаттықтырушынымынабалаларға қайдан iздеп табасыз? – дейдi Вася Партыко.

	– Төбелестi бастаған өзiңiз ғой. Анау Көкқамыстың жағасына жеткенше Шаймұрат Күлшебайұлына кiжiңдеп, жерден алып, жерге салдыңыз. Тiптi ешбiр ескертусiз темiр троспен тартып жiбердiңiз. Өтiрiк деңiзшi, сонда мына отырған төрт бала: Мұрат, Серiк, Қабидош төртеуiмiз есiк пен төрдей жерден қарап тұрғанбыз, – дедi Асқар.

	– Бостан босқа қодыраңдайды екенсiз ғой. Бiр қаққаннан сұлап түстiңiз. Ағаңды кешiр, айналайын дегенiңiздi ұмыттыңыз ба? – дейдi балалардың бiрi.

	Қойшы, сонымен көп бала Бөрiбайдың аузын ашырмайды. Бұлтаруға шама жоқ.

	– Ау, мен ондай хат жазған жоқпын, – дейдi жаны мұрнының ұшына келген Бөрiбай.

	– Мiне, тағыдаөзiңiздiңкiмекенiңiздiдәлелдедiңiз. Бiз жөн–жосықсыз ешкiмге тиiспейтiнiмiздi бiлесiз. Бiрақ, бұлтартпайтын дәлелдi мойныңызға қойсақ ұятқа қаласыз. Барлық жағдайды айтып, сiздiң өтiрiгiңiздi бiр парақ қағазға жазып, көшеге iлемiз, – дейдi Сұлтан.

	Мұндайда Мұрат–Клоун қала ма?

	– Аудан әкiмiнiң үйiне де жеткiземiз, – дейді ол.

	– Оны қалай дәлелдейсiңдер? – дейдi ендi ашуланған сыңай танытқан Бөрiбай.

	– Сiз әлi де сенбей тұрсыз ба? Iнiңiздiң бiзбен бiрге оқитынын есiңiзден шығармаңыз, – дейдi Серiк.

	Осы бiр сөзден кейiн Бөрiбайдың ұнжырғасы түсе бастайды.

	– Елге жала жапқан адамды прокурордың жазалайтынын бiлетiн шығарсыз, – дейдi Вася бастырмалатып.

	– Маған не iсте дейсiңдер? – дейдi Бөрiбай ақырында.

	Мұндайда тапқырлық керек екенi айдан анық.

	– Мына жерге малдасыңызды құрып, менiң қапшығымды алдыңызға алып отырыңыз да, прокурорға кешiрiм сұрап хат жазыңыз, – дейдi Сұлтан.

	– Оның iшiнде бiздiң бапкерден де кешiрiм сұрауды ұмытпаңыз, – дейдi Серiк.

	– Балалардың да айыбы жоқ. Оны да түсiнiңiз, – дейдi Вася мiрдiң оғындай тiлiмен кесiп түсiп.

	– Бұларың қиын болды, балалар! Жиғанның айтқанына iлесiп... Өзiм де сол жiгiттен кешiрiм сұрайын деп жүр едiм, – дейдi.

	– Ол бауырым қазiр ауылда жоқ. Сiздi зорға таптық, Бөрiбай аға, – дейдi Қабидош.

	Түптiң түбiнде хат жазылып бiтедi, «кешiрiмнiң» дұрыс жазылғанына көзi жеткен балалар бұрыла берiп, қайта тоқтайды.

	– Сiз жаңа қателiгiңiздi түсiнiп, бiздiң бапкерден кешiрiм сұраймын деп едiңiз, – дедi Серiк жұлып алғандай. – Ол кешкi автобуспен ауылға оралды.

	Сөйтiп, Бөрiбай амалсыздың күнiнен балаларға ерiп келiптi. Ауылдың «қожасы» атанған жуан жұдырықты Бөрiбайдың жап–жас балаларға ерiп келуi түсiнбес жайт. Әлде жас өскiндердiң сөзi әсер еттi ме? Мүмкiн, ары оянып, қателiгiн кеш сезiндi ме? Әлгiндегi дауыстап ұрсып, үйден қуып шыққаным қате ме екен? Қашанда кешiрiмшiл бол деушi едi ғой, Борис Николаевич.

	Әңгiме айтылып бiте бере есiк жаққа бұрылдым.

	– Бөрiбайды қуып жетiп, осында алып келiңдер, – дедiм.

	Балалар аң–таң. Сол сәт оқыс күтпеген оқиға болды.

	Бөрiбай есiктен шығып, босағада тұр екен.

	– Айналайын, менi iнiм жеңдi, – дедi басын төмен салып, босағадан аттап.

	Балалармен хош айтысып, Бөрiбай екеуiмiз жеке қалдық.

	* * *

	Қуанышында шек жоқ, Қасқырбай дене шынықтыру бөлмесiне арсалаңдай кiрiп келдi.

	– Аға, рахмет! Бөрiбай ағайым жеңгемдi алып келдi. Кiшкентайлар да жеттi. Мен оларды, олар менi сағынып қалыппыз, – дейдi, қуанышын жасыра алмай. Дүниедегi ең бiр бақытты сәт – балаларға қуаныш сыйлау. – Бөрiбай ағам үйдiң шаруасын iстеп, кәдiмгiдей үстел басында күлiп–ойнап отырып, тамақ iшемiз. Сiздiң есiмiңiздi қайта–қайта айта бередi, – дейдi ол.

	Мен Қасқырбайдың басынан сипап, сәл құшақтап тұрдым. Әкесi мен анасы ерте көз жұмып, көрген бейнетi ерте есейткен сияқты. Оның үстiне медеу болар Бөрiбайдың түрi анандай болса. Қайран–ай, бала анасымен бiрге болсын деңiз. Шеше орнына шеше атанған Бөрiбайдың әйелi де Қасқырбайды өзiне тартып, әлпештеген жан сияқты. Екеуiмiз бiраз отырып, сырластық.

	– Мен анада нашар бокстастым ғой. Оны бiлесiз. Сол кезде ағам жеңгемдi төркiнiне қуып жiберген. Жаттығуға келсем де көңiлсiз едiм ғой, – дедi ендi Қасқырбай жыламсырап.

	– Жiгiт те жылай ма екен, – деймiн.

	– Егер ол болмағанда мен матайлықты жеңетiн едiм. Нанасыз ба?

	Басымды изедiм.

	– Әлi де кеш емес. Келер жылы есе қайырасың.

	– Рас айтасыз ба?

	– Әрине, аға–жеңгеңнiң ортасында жүрген адам, жаттығудан қалмаған жөн, – деймiн.

	– Мен ендi ешқашанда қалмаймын. Ант етемiн, – дедi Қасқырбай қатқылданып. – Осыдан бар ғой...

	Сөйткенше, мектеп директорының хатшысы Жамал жетiп келдi. Әзiлкеш, қайырымды қыз көңiлдi екен. Қолында бiр жапырақ ғағаз.

	– Шошынып қалдыңыз ба? Сүйiншi берiңiз, – дедi қулана жымиған ол.

	Қасқырбай екеуiмiздiң әзiлiмiзге құлағын түрiп қалшиып тер.

	– Алыңыз, – деймiн.

	– Сiздiң екi шәкiртiңiз республика бiрiншiлiгiне барады.

	– Кiмдер? – деппiн қапелiмде.

	– Сұлтан мен Қабидош...

	– Вася жоқ па?

	Жауап орнына Жамал басын шайқады. Бала сияқтымын ғой. Бiр орнымда тұрып Жамалды құшақтай алып, секiре берiппiн. Қасқырбай да бiзден қалысар емес.

	* * *

	Солақай тағы да жарады. Ауылдың қарадомалақ баласы ел чемпионы. Бұл талай дүлдүлдi тәрбиелеп, ерен атандырған көптеген бапкерлерге күтпеген жаңалық едi. Тiптi бiрiншiлiкке дайындаған мен үшiн де Сұлтан жұмбақ болып қалған сияқты. Рингке бес рет шықты. Төртеуiн үлкен басымдылықпен жеңдi де, финалда Олимпиада жүлдегерлерiн дайындаған Рсаевтың шәкiртiне тап болды. Менiң көмекшiм – Қабидош. Екiншi айналымда жеңiлiстiң ащы дәмiн татты. Барлық бапкерлер менi өзбаласын рингке орамал тастап, қайтарып алар деп ойлаған. Бiрақ, Қабидош қарсыласымен тiресiп тұрып алды. Тiптi алғашқы раундта ұпай жағынан алдыға шыққан. Бiрақ. әдiс–айласы мол қарсыласы аздаған ұпай санымен ұтып кеттi. Бокстың еске ұстар керемет бiр қағидасы бар. Ол боксшылардың бәрiнiң мықты болуы мiндеттiлiгi.

	Жарыс барысында күштi боксшыға әлсiз қарсылас тап келедi. Немесе, екi мықты қарсылас бiр–бiрiмен түсiп қалып, бiреуiнiң жұлдызы жанады. Түптiң түбiнде ең мықты өзiнiң басқалардан басым екендiгiн танытады. Боксшылар да құдды бәйгеге қосқан сәйгүлiктер сияқты. Әрине, барлық боксшының бәрi тұлпар емес. Додаға қосу үшiн қаншама уақыт кетедi десеңшi. Оның үстiне, бапкердiң боксшымен жаны бiрге, түн ұйқысын төрт бөлiп, қабырғасы қайысып, есi шығады. Екi–үш күннен берi бапкерлер де менi танып қалған сияқты. Фамилиям мен атымды атау қиын болғандықтан ба, «Солақайдың бапкерi» деген ат қойып алды. Тiптi Сұлтан рингке шығар алдында төрешi–хабарлаушы аты–жөнiмдi шатастырсын кеп.

	Иә, әңгiменi сонан соң айтармыз. Қарсы алдымда Сұлтан тұр. Қолғабын бiр–бiрiне түйiстiрiп, екi аяғымен кезек–кезек секiредi. Бiр қызығы, Сұлтанның жанкүйерлерi тiптен көбейiп алған. Соның денi Алматы қаласында тұратын жерлестерiмiз бен жоғарғы оқу орындарында оқитын студенттер.

	– Кешегiңдi тағы да қайтала! Ә дегеннен қылыш сiлтетпе! – десе бiрi,

	– Ол да сен сияқты. Азар күнде қалада жаттығады. Қазақтың сойыл соғарлары ауылда, – дейдi екiншiсi.

	Ақылшы да, бапкерлер де көп.

	– Бiздiң облыстан көптен берi чемпион шықпап едi.

	Көкесiн көзiне көрсетшi, – дейдi үшiншi жанкүйер.

	– Айналайын, Сұлтан–ау, Байарысқа чемпион болып қайтуымыз керек, – деймiн көңiлiн көтерiп, рух берiп.

	Ол басын изейдi. Көзiнiң түкпiрiндегi жарқ–жұрқ етiп жылтылдаған отты ұшқын үлкен үмiтке жетелегендей. Әттең–ай, осыдан Сұлтан үдеден шықса, бiздiң аудан мен облыстағы талай бапкерлер құлшына iске кiрiсер едi–ау. Негiзiнде қазақтың нағыз мықтылары – ел бесiгi – ауылда жүр. Ұлы Абай айтпақшы, тетiгiн тауып, қалай бiл! Сөйткенше төрешi–информатордың дауысы саңқ еттi.

	– Қызыл бұрыштағы боксшы Төлеш Әлiпбеков өткен жылғы республика чемпионы, жасөспiрiмдер арасындағы дүниежүзiлiк бiрiншiлiктiң қола жүлдегерi. 38 кездесу өткiзiп, оның 36–сында жеңiске жеткен. Жаттықтырушысы Қазақстанның еңбегi сiңген жаттықтырушысы Ермек Рсаев, – деп хабарлады.

	Ел ду қол шапалақтап, дүмеп алған сарайды көтерiп кетердей сiлкiндi. Ұрланып Сұлтанның жүзiне қарадым. Тiптi бейқам. Жан–жағына бұрылып қарайды. Сонан соң сонадайдан қызыл кеудеше киген қарсыласының қимылын бақылайды кеп. Ол да осы Сұлтан құралыптас, кең иықты, қараторы бала. Шаштары кiрпiнiң тiкенiндей тiкiрейiп тер.

	– Көк бұрыштағы боксшы Сұлтан Сартбаев Талдыбекет облысының чемпионы. Бокспен шұғылданғанына екi жыл, 21 кездесу өткiзiп, оның бәрiнде жеңген. Жаттықтырушысы Шаймұрат Күлшебайұлы, спорт шеберi.

	Құбыла беттен әлдекiмдер ысқыра берiп едi, Сұлтанға жақтас оң беттегi қанатта отырған жанкүйерлер дуылдап басып тастады.

	– Чемпионды шемiшкеше шақ!

	– Кешегi бетiңнен қайтпа, жiгiтiм!

	– Қаланың қақ жегенiн, даланың қаймақ жегенi жеңедi.

	Бұл жанкүйерлерге не дерсiң. Адам естiп, бiлмеген, небiр мақал–мәтелдi өздерi құрастырып ала қояды. Онысы тiптен жарасып кететiн сияқты. Сұлтанның тiс қорғарын аузына салғанша әлi бiраз уақыт бар. Төрешi екi боксшыны төрге шақырып, бiр–бiрiмен қол алыстырып, екiге айырды. Сөйттi де, ринг сыртындағы үш төрешiге жедел басып барып, ойынның басталатынын ескерттi.

	– Айналайын, Сұлтан, сен жеңесiң! – дедiм әдетiме басып.

	Сұлтан басын шұлғып ортаға қарай ентелей бердi. Сол екi ортада жез қоңыраудай сыңғырлаған гонг үнi естiлдi. Өз шәкiртiмнiң тiрлiгiне таң қалып отырмын. Тiптi бейқам. Қарсыласы ақырын–ақырын нұқып қойып едi, Сұлтан қорғаныста екенiн бiлдiре артқа шегiнiп, басын бұғып жауап бердi. Әлiпбеков ендi орта қашықтықтан жылдам қимылдап үш–төрт соққы жасап едi, Сұлтанның қолғаптарының сыртына тидi. Ой, мына менiң шәкiртiме не болған? Төрешiден ескерту алмаса жарады. Менiң орныма жанкүйерлер шала бүлiндi.

	– Әй, бала, қорықпа! – дедi бiрi.

	– Соны айтамын–ау. Қимылда!

	Сын–ескертпелердi Сұлтан құлаққа да қыстырған жоқ. Осы бiр сәтте екеуi құшақтаса кеттi. Қанша дегенмен «ит жейденi» бұрын тоздырған Әлiпбеков Сұлтанның ашық қалған маңдайына соққы дарытты да шегiнiп кеттi. Сұлтан әлi бейқам. Әлде не деп дауыстасаң төрешiден ескерту аларың анық. Тақтайшаға көз тастасам есеп 3:0. Әлгi аудандық оқу бөлiмiндегi жiгiттiң нөл дейтiн сөзi есiме тұсiп кеттi.

	– Қабидош–ау, мына Сұлтанға не болды? – дедiм шәкiртiме. Ол үн қатпады.

	– Жауап бермедiң ғой, Қабидош, – дедiм тағы тағатсызданып.

	– Аға, сәл сабыр етiңiзшi...

	Қабидоштың сөзiнiң соңын ғана естiдiм, ринг ұстiнде Сұлтанның сол қолының қылыш сiлтегендей жарқ еткенi көрiнiп қалды.

	– Бәсе, айттым ғой, – деген үн де әлгi төрешi үнiмен жағаласа естiлдi.

	Көзiмдi ашып–жұмып алдыға қарадым. Сұлтан рингтiң жiбiне сұйенiп тер. Қарсыласы оң тiзесiне отырып, рингтiң жiбiне жармасыпты. Төрешi Әлiпбековтiң қарсы алдына барып, қолын қайшылап санай бастады.

	– Бiр, екi, Еш...

	Сөйткенше қараторы басын шайқап–шайқап жiберiп, бокстық қалыпқа тұра қалды.

	– Есiн жиды, – дедi қуанған әлдекiм.

	Төрешi Әлiпбековтiң қос қолын белiне апартып, Сұлтанды ортаға шақырды.

	– Бокс!

	– Жарайсың, ауылым! – дедi бiр жанкұйер дауысын созып.

	– Сөйтiп тәубесiн есiне түсiрген жөн.

	Сұлтан салған бойда бiр–екi соққы жасап едi, гонг соғылды.

	– Құтылыпкеттi. Гонгтың соғылақалғанын қарашы, – деп Қабидош орнынан тұрып, қайта отырды.

	Мен асыға –ұсiге рингке беттедiм. Шыққан бетте орындығына отырғызып, су ұртаттым. Сөйттiм де:

	– Ендi ол шабуылдайды, жақсы қорған. Бiрақ қорқақтайды, сен жеңесiң, – дедiм.

	Сұлтан басын изейдi. Салауатты, сабырлы бiр бала. Екiншi раунд айтқандай, Төлештiң шабуылымен басталды. Раунд аралық ұзiлiсте бапкерi Рсаев жерден алып, жерге салса керек. Түйiнiп, түйiлiп шықты. Оқтын–оқтын шабуылға шығып, Сұлтанды бұрышқа тығып алып сабап, өшiн алмақ. Оған көнер қарсылас жоқ. Ары–берi бұлт етiп, арасында соққылар жасап қойып, құтылып жұр. Ортаны да Әлiпбековке бердi. Әншейiнде жер тiстеп жатып алатын шәкiртiмнiң мiнезi өзгерiп кеткендей. Құдды басқа Сұлтан сияқты. Тақтаға әлсiн–әлсiн қараймын. Нокдаун алса да Төлеш Әлiпбеков екi ұпайға алға озып тұр. Мұндайда төрешiлердiң жаны ауырар жағынына ұпай қосып жiберетiн әдетi тағы бар. Қос боксшы ендi бiр сәт қояма–қолтық құшақтасып барып, қайта айырылды. Ойын қыза тұстi. Төлеш үстi–ұстiне шабуылдайды кеп. Соққылар Сұлтанның қолғабының сыртына тигенмен төрешiлер ұпайды өсiре бастады. Мұндай күйгелек емес ем, Қабидошты иығынан тұртiп қалып:

	– Мынау не ойлап жұр өзi? Қимылдаушы ма едi.

	Жеңiлiп қалса масқара ғой, – деймiн.

	Құдды дұниенiң бәрi Қабидоштың қолында тұрғандай.

	– Стоп, – деген төрешiнiң ащы айғайы естiлдi.

	Жалт қарадым. Қабидош жұгiре басып рингке жеттi. Айналайын, Сұлтаным тағы да Әлiпбековтi ұрып жығып, арқанға сүйенiп тұр. Адам ештеңенi сезiп–бiлмес айғай–шу. Мiне, Сұлтанның қарсыласы тағы да орнынан тұрып, ринг ортасына жақындады. Сол кездегi Сұлтанның оқтай атылып барып иектiң астынан соққан соғысы әлi кұнге дейiн көз алдымда. Әлiпбеков қалшиып бiр сәт тұрды да, қожасына иiлiп сәлем берген құлша бұраң етiп құлап тұстi. Төрешi де шайқастың бiткенiн хабарлап, қолдарын екi жаққа жайды. Менi құдды бала дерсiң. Қабидошты тарс құшақтай алып, секiрiп жүрмiн. Рингке көтерiлiп, шәкiртiмдi құттықтауды да ұмытып кеткен сияқтымын. Қабидошты көрсең. Құдды өзi жеңiп, жеңiс тұғырына өзi көтерiлгендей. Жүгiрiп рингке шықтым.

	– Аға, бiз жеңдiк, – деген ерекше дауыс естiлiп қалды.

	Қарасам, қарсы алдымда жүзiне тер құйылған сүп–сүйкiмдi Солақай–Сұлтаным тұр. Тiк көтерiп алып, басқа–көзге қарамай сүйе берiппiн.

	– Аға, төрешi шақырып қалады. Мына оң жақтағы қолғабымды шешiңiзшi, – дедi Сұлтан.

	Апыл–ғұпыл iске кiрiстiм. Қабидош та досын құттықтап болып, сол қолғабын шешiп үлгерiптi. Бұл екi ортада рингтегi төрешi екi боксшыны шақырып, төрешi–информатордың хабарын күттi. Екi қарсылас бiрiн–бiрi құшақтап, «Бұл төбелес емес, бокс қой» деп жұбатып жатқан сияқты.

	– Бұл финалдық жекпе–жекте Сұлтан Сартбаев жеңiске жеттi, – деген хабарлау кең сарайдың iшiн кеулей естiлiп, жаңғырығып қайта оралды.

	– Ол – Қазақстан чемпионы...

	Төрешi қос боксшыны ары–берi қаратып, жұртқа көрсеткен соң, Сұлтан iзетпен сарайдың төрт бұрышына кезек–кезек басын иiп, алғысын айтып, бiзге қайтып оралды. Жерге түсуiмiз сол екен,

	«Сұлтан, жеңiс бiздiкi» деген дауыс естiлдi. Орыс баласының мүдiрмей қазақ тiлiнде анық сөйлегенi жанкұйер қауымды тағы бiр сiлкiндiрдi. Бұл Партыко едi. Жанында Сұлтанның әкесi Сәкен Сартбаев.

	– Ұлым–ау, – дейдi құшағын кең ашып.

	Боксшылардың ойын алдындағы дайындалатын бөлмесiнiң аузын кұзеткен полицейлер кес–кестеп жiбермей тұр екен. Жеңiмпаздың әкесi екенiн бiлген сәтте–ақ жол бердi.

	– Сен жеңдiң, Атаңның атын шығардың, құлыным, – деп Сұлтанды құшақтайды кеп.





БЕКТАС, ҚОС ҚАЗАН ЖӘНЕ МЕН.




	Үшiншi сабақтың соңынан Бектас екеумiз мектеп бағының iшiне кiрдiк. Қоңыр күздiң кешеу шағы. Сарғайған жапырақтардан аяқ алып жүру қиын, кешiп келемiз. Ауыл балалары суғарып, мәпелеген жемiс ағаштары бойындағы маржандарын төгiп салыпты.

	– Құпия, –дедi Бектас. Жүзiне аңтарыла қараппын.

	– Сен менiң ең жақын қимас досымсың. Солай емес пе? Басымды изедiм.

	– Ешкiмге, тiптi үй–iшiңе, анаңа, атаңа тiсiңнен шығармайсың, иә?

	– Мақұл.

	– Бұл адам естiп, көрiп бiлмеген құпия…

	– Айтсаңшы ендi үзiлдiрмей.

	– Әкел, қолыңды. Егер бұл сырды бiреуге айтып қойсам, қара тасқа айналайын де. Мен Бектастың сөзiн қайталадым.

	– Мiне, ендi дұрыс. Кеше мен мектепке сабаққа келмедiм. Оны өзiң де бiлесiң, –дедi Бектас жан–жағына ұрлана қарап. Досымның қарашығы үлкен көздерi ойнақшып, танауы пысылдап, домалақ жүзi бүлкiлдеп жөнелсiн.

	– Қойдың кезегiн бақтым. Анау Көксайды бiлесiң ғой, ә. Жарқабақты жағы. Бектастың дауысы үрей әкеле сыбырлай шықты. Әр сөйлемiн мақұлдата сөйлейтiн әдетi. Ба, бе, ма, ме, па, пе жұрнақтарынсыз аузын ашпайды–ау, жазған құл.

	– “Өзiм де бiр пәлеге жуықпын, сорлы күнi туыппын” деп апам айтпақшы, мына күздiң өзiнде аспан айналып жерге түскендей күн шыжып кеттi ғой. Апарған сусыным таусылып, Қаракөзден қайта–қайта су iштiм емес пе!

	Ал, бұл Бектастың әңгiмесiне құлақ салмай көр. Жетi өлшеп, бiр кескен iстердей, жетер көмбесiнде шайқайнатымда зорға жетсе қуана бер. Балалар да сөз тапқыш қой. Әйтпесе, Бектасты “Апамның баласы” деп тектен текке атай ма?

	Бектас дiттеген жерге ендi ғана жақындап келе жатты.

	– Иә, сонымен,–деймiн шыдай алмай

	– Қоңырау соғылып кетер.

	– Үлкен үзiлiс қой. Ештеңе етпес. Солай емес пе. Сақтап қойған сары майың сасып бара ма? (Бұл әрине, апасынан жаттап алғаны)

	Бектас бей–жай. Дегенiмен айтатыны аса бiр құпия сыр шығар. Әлiптiң артын баққан жөн.

	– Иә, сонымен көлеңкемдi өлшесем үш табан. Яғни, талтүс. Газеттен жасаған қалпағымның қауқары шамалы. Әрi–берi жүгiрiп сая iздеп, ақыры жапырағы жайқала өскен анау, өзiң бiлесiң, жалғыз ағаштың түбiне қойды айдап жеттiм емес пе. Қаракөздiң жағасы. Қойды суға иiрiп тастадым. Е, әлгi жалғыз ағашты менiң апам жас күнiмде, қыз кезiмде өсiп тұрушы едi дейтiн. Жағалықты су орып тамырлары бiлеуленiп көрiнiп жатыр. Алдымен ағаштың басына шұқшиып, әлгi жылан деген пәле бар емес пе, туһ атын атап ем денем дiр ете түстi ғой, жан–жағымды көзiммен тiнтiп, көңiлiм орнына түскен соң, көнетөз купайкемдi жайып, жантая кетейiн. Кiрпiгiм айқасар емес. Қойлар бiр–бiрiне басын тығып, ұйлығып өткелде жатыр. Ендi айдап жүру қиямет қайым. Күн төбеден ауып, қиырға еңкейгенше жағаң жайлауда. Мызғып алсам деймiн. Тек әлгi ирелеңдеген пәле мойныңа оралып, улы тiсiн батырып алса, жүрегiң жарылып, берi салса мүгедек атануың әбден мүмкiн. “Қайран, Ақтасты, хош, мен ана дүниеге сапар шектiм” демесең.

	Қоңырау шылдырлады. Ширығып алған Бектас мiсе тұтар емес.

	–Әу, апамның баласы, жалғасын үйге қайтарда естиiк, –дедiм ренiшiмдi бiлдiрiп, досымды “тәртiпке шақырып”.

	– Мен кеттiм.

	– Дос деп жүрсем, сен де менi мазақтадың ба,–дедi Бектас аузын бұртитып терiс айналды. Ендi өзiмдi арашалауға кiрiсейiн.

	– Бектас–ау, өзiң ғой, сағыздай созып. Оның үстiне қазiр Аманғалиевтiң сабағы. Жарты сағат бұрышта қақимасыңа кiм кепiл,–деймiн.

	– Мейлi. Бiздiң құпиямыз үшiн жүз сағат мелшиюде түк емес. Солай ә, иә, солай. “Бас кеспек болса да, тiл кеспек жоқ”. Сонымен көк аспанға көзiмдi тiгiп шалқамнан түсiп жатайын. Кiрпiгiм айқасып кетiптi. Селк етiп оянып, жан–жағыма көз салдым. Жауырынымның асты әлде кiм түйiп қалғандай сыздап ауырып барады. Шамасы, тас батқан–ау деп купайкемдi жерден көтерейiн. Мiне, қызық. Ағаштың тамыры сияқты әлде не ағараңдайды. Ыза боп теуiп–теуiп жiбердiм. Топырағынан аршылған әлгi томпақ әлде–ненiң ұшы сияқты. Таяқ тауып алып, ұшымен әлгi тұсты шұқи бастадым. Қазанның құлағы. “Ойпыр–ау, қазан бұл жерге қайдан келдi” –деймiн. Бiреулер қой сойып, қазан асып, сонан соң көмiп кеткен шығар. Бектас сәл уақыт үнсiз қалды.

	– Иә, сонан соң,–дедiм шыдамсыздана.

	– Мәселенiң қызығы алда. Ал жарайды, сабаққа кеттiк. Сонымыз жөн емес пе,–дедi Бектас әңгiмесiн желiсiн үзiп.

	– Қап, –дедiм абайсызда өзiмнен–өзiм өкiнiп.

	– Ә, бәлем. Әлгiнде “Аманғалиевтiң сабағынан қалдық” деп қолды–аяққа тұрмай тыпыршып ең. Қалай екен,–дедi Бектас мырс–мырс күлiп.

	–Қалғанын үйге қайтарда құлағыңа құйып беремiн.

	Ал бұрышқа тұруға дайындал, қара шалдың баласы. Кертоқай жемесең, тәубе де.

	Мұғалiмнiң көңiлi түстi ме жазасыз құтылдық. Ән сабағы. Аманғалиев өте бiр сөзге шешен адам. Бектас өскенде тура соның көшiрмесi болатын шығар.

	– Қазақ халқының көрмеген бейнетi бар ма?– деп сөзiн бастайды да, ағытылып қоя бередi.

	– Ертеде қазақ елiне таудың арғы жағындағы Жоңғар мемлекетi опасыздықпен шабуыл жасады. Қапыда қалған ерлер тұтқынға түсiп, басшысыз ел босып кеттi. Жау ешкiмдi аяған жоқ. Сәбиiн найзаға шаншыды, қылышпен кескiледi. Әйелдердi, аналарды күң еттi. Тiрi қалғандары сонау Сырдария өзенiне дейiн босқын боп жосыды. Алды Ор өзенiне жеттi. Елдiң тоз–тозы шығып, аш–жалаңаш, құмды шөлдi кезiп қырылды. Бұл кезең қазақ халқының тарихында “Ақтабан шұбырынды, Алқакөл сұлама” деп аталады. Халық арасында осы бiр кезеңнiң сарқыты болып “Елiм–ай” әнi қалды. Иә, солай балалар… Аманғалиев күрсiндi, бiз де “ух” дедiк.



	Қаратаудың басынан көш келедi,

	Көшкен сайын бiр тайлақ бос келедi.

	Қарындасынан айырылған қиын екен,

	Екi көзден мөлдiреп жас келедi.



	Азалы да, жан түршiктiрер ән. Көршiдегi Ақлима әжем анда–санда ыңылдап айтып жүрушi едi ғой. Кейде жасын төгiп, күңiренетiн. Былтыр көктемде Көкторғайды Үйрексазға апарып кiсендеп келе жатсам, анандайдан ақжаулықты бiр әже көрiндi. Иiнағаш пен қос шелек суды көтерiп, не ойлағаны беймәлiм, жолдан өтуiмдi күтiп қалшиып тұр.

	– Есенсiз бе, әже, –деймiн.

	– Бар бол, балам, –дейдi әже.

	– Көмектесiп жiберейiн, әже, – деймiн.

	– Қажетi жоқ, құлыным. Таяқтастам жер ғой. Мен сенiң алдыңнан кесiп өтпейiн деп тұрмын.

	Таң қалдым.

	– Әжетай–ау, сiздiң жолыңыз үлкен емес пе,– деймiн.

	– Жоқ, балам,– дейдi ол.

	– Ер адамның жолын кесiп өту қате. Ерте, ерте заманда жау мұрты тебiндеген жасөспiрiмдi де, сақалы белiне түскен қартты да асып, шауып өлтiрiп, киелi жерiмiздi қанға бөктiрiп, талаған шақта, “Алды пейiш, арты ырыс болғыр” қасиеттi аналарымыз тұлымы желбiреген ұл атаулыны дұшпанға көрсетпей, жасырып ұстаған екен. Оның қалай дегенге: “Жас өспей ме, жарлы байымай ма”, жау тепкiсiнде жүрсек те, сол балалар ат жалын тарап, атқа мiнер, қайраты толып, садақ асынып, найза ұстар, елiм деп еңқу–еңку жер шалар. Жар астына жау жатса, жайратар” деген екен. Әйел жолы ауыр, әрi жiңiшке. Сол себептi сенi күтiп тұрмын балам,– дедi. Әжеге сол күнi қатты риза болып ем. Ал бiздiң қыздарды айтсаңшы. Күшi жетсе, алып соғып, кеудеңе мiнiп алуға бар. Дегенмен мұғалiм екеумiздiң ойымыз бiр жерден шықты. Мүмкiн Бектастың құпиясының да осыған қатысы бар шығар. Қойшы, не деп кеттiм. Одан берi неше бiр ғасыр өтiп кеткен жоқ па? Жаудан қашқан ел қазан тұрмақ, басқасын да жерге көмiп қашуы да мүмкiн ғой. Елге оралармыз деген үмiтi қой.

	– Байбеков, әндi қайтала,–деген Аманғалиевтiң әмiрi естiлдi.

	– Ағай, менiң сұрағым бар,–дедiм қолымды көтерiп. Аманғалиев басын шайқады да, әуен манаурап барып үзiлген сәт, маған бұрылды.

	– Құлағым сенде, балақай?

	– Осы жер астына тығылған қазан қанша жыл бүлiнбей сақталуы мүмкiн?–деймiн. Бектас маған жалт қарады да, өңi күреңiтiп, басын төмен тұқырайтты. Атарға оғы жоқ, тәрiздi. Бүлдiрдiм – ау…

	– Оның саған қажетi қанша?–дедi Аманғалиев мырс етiп.

	– Әрине, Балақай. Мен археолог емеспiн. Солардан сұрау жөн шығар. Ал мына “Елiм–ай” әнi ғасырдан ғасырға жеткен. Жауапқа қанағаттандың ба? Басымды изеймiн. Бектаста, “ух” деп бiр жеңiл күрсiндi–ау!

	Сабақтан шыға Бектас өз үйiне қарай тартып отырды. Туласын кеп. Аузын қомпайтып, ешкiмге тiл қатар емес. Жарас екеумiз бiраз жер iлестiк те, артта қалып қойдық.

	– Апамның баласы неге ашулы? –дейдi Жарас ешнәрсеге түсiнбей. Бектас екеуi бiр партада отырады.

	– Кiм бiлiптi?–деймiн өп–өтiрiк.

	– Сен мұғалiмнен қазан туралы сұрап ең, талағы тарс еттi. Ән айтуға да қосылмады,–дедi Жарас.

	– Әй, Балақай осы жерде бiр сыр бар.

	– Әй, Жарас–ай, апамның баласының мiнезi ойпыл–тойпыл ғой. Мүмкiн, бiр жерiне шаншу тиiп ауырған шығар,–дедiм апамшылап.

	– Түсiнiксiз жұмбақ. Әйтеуiр жан–жағына жалтақтап, бiресе төмен тұқырайып, орнынан қозғалақтап зорға отырды.

	– Қызық екен.

	– Қызығын–шыжығын өзi айта жатар. Сөз тартып көрсек қайтедi?

	– Мейлiң,–деймiн.

	Бектас алған бетiнен қайтпай ма десек, аяғын ептеп басып, бiздi күткен жайы бар. Жақындап келгенде бетiн бұрды да, қабағын түйдi.

	– Жаңағы ән жанымды түршiктiрiп жiбердi,–дедi ол күңкiлдей сөйлеп.

	– Тiптi жылағым келдi. Жарас екеумiз бiр–бiрiмiзге қарадық.

	– Бәсе, менде солай ойлап едiм,– дедiм мен.

	– Әй, Жарас–ай, жоқтан өзгеге күдiктенiп. Жарас желкесiн қасыды да күлiмсiрей бердi.

	– Кешiр, Бектас,– дедi қолын ұсынып.

	– Мен әлде неге күдiктенiп ем. Оным бекер екен. Әу, Балақай осы сен мұғалiмнен қазан туралы несiне сұрадың осы? Жаным мұрнымның ұшына келдi. Не деймiн. Ал жауап берiп көр.

	– Мен мұғалiм әдейi бұрышқа тұрғызып қоя ма деп зәрем ұшты. “Сабақ тыңдамады, тәртiпсiз” деп директор Орысбаевтың бөлмесiне апарса, ол пәле көзi ежiрейiп, қабағына қан жауып, жерден алып, жерге салса. Оның үстiне әкемдi шақыртса. Жонымнан таспа тiледi ғой,–дедiм қапелiмде. Жарас құдды тергеушi сияқты.

	– Қазан қайдан ойыңа түстi?–дедi ол бастырмалатып.

	– Оу, анау “Қазақстан тарихының” Қожахмет Яссауи кесенесiндегi тайқазанның суретi салынған бетi ашылып қалыпты. Көзiм соған түскен жоқ па? Жарас тым–тырыс. Үйiне қарай бұрылар жолға келгенде де үнсiз кете барды. Дегенiмен жердiң астындағыны сезетiннiң өзi.

	– Ух,–дедi былай шыққан соң Бектас.

	–“Тосқауылдан” мүдiрмей өттiң. Бүлдiре жаздадық. Солай емес пе? Иә, әңгiменi жалғайық. Бектас жан–жағына тағы көз тастады.

	– Айналайын, досым–ау, қазан жалғыз болмады. Бақандай екеу. Бiрiнiң үстiне бiрiн төңкерген төрт құлақты тай қазандар.

	– Апамның айтқаны дәл келдi. Бұл тығылған қазына ғой,–деймiн шыдай алмай.

	“Е, балам Ақтастының асты толған асыл дүние. Сонау бiр қуғыншылықта жасырған талай қазына ашылмай қалды ғой” деп кейде әңгiмелеп отыратын.

	– Бұл дүние шiркiндi кiм өзiмен бiрге ана дүниеге ала кеткен. Өлесiң, қалады.

	– Сонан соң, қайттiң?–дедiм Бектасқа

	– Қайтушi едi, қаштым.

	– Қашқаны несi?

	– Оны Маруптан сұра

	– Марупы несi? Бектас жымия күлдi.

	–Жақында сондай кинофильм көргенмiн. “Сандыбадтың жетi сапары”. Соның кейiпкерi ше? Ту, есiңде жоқ па? Маруп деген етiкшi жер жаһанды аралап жүрiп, қос өгiзбен жер жыртқан шаруаға кездеспей ме? Соқаның пышағына темiр қақпақ iлiнiп, Маруп жер астына түсiп, асыл қазынаға тап болады. Бөркiн аспанға атып, қуанған Марупқа не кез болушы едi? Ту, атын айтуға қорқамын.

	– Түсiнбедiм

	– Әбжылан ше? Сандықтың iшiнен шығып, Марупқа ғажайып–сиқырлы жүзiк сыйлаушы едi ғой. Ендi мен ерiксiз күлдiм.

	– Әй, қорқақ. Сонымен қазандарды тастап тайып отырдың ғой.

	– Е, жоқ. Бiлiнбейтiндей етiп көмiп тастадым. Шынын айтайын, Балақай. Жылан атаулыны көрсем, есiм шығып кетедi.

	– Ендi не iстеймiз?

	– Соны өзiм де бiлмей дал боп, сенi көмекке шақырдым емес пе? Тамақ iше салып, жорыққа аттанамыз.

	– Жұрт сезiктенбес үшiн бөлек–бөлек барамыз. Күрек, кетпен алып кел. Жарай ма? Басымды изеймiн. Ойым жер дүниенi шарлап кеттi. Мынау бiр адам ойламаған, таңғажайып оқиға. Ал Бектас екеумiз салған бойда уәделi орында кездестiк. Қазандарды қазып алдық. Әупiрiммен бетiн аштық. Толып жатқан асыл дүние. Ту, не деп кеттiм? Мүмкiн iшiнде түк те жоқ шығар. Кiмнен қалған дүние? Не үшiн жасырылған?

	Мүмкiн ұрылар әкеп жасырған болар. Түк түсiнбес жұмбақ. Апам менiң мазасыз күйiмдi байқап қалды ма кiм бiлсiн: –Әй, қарақұл, екiлiк алғансың ба?–деп қысық көздерiн тiгiп, жүзiме қарады. –Күлшебайдай атасы, Күмiстей апасы бар адам, ондай жаман нәрсенi бойына дарытпайды ғой,–деймiн мен.

	– Ә, онда дұрыс. Жалпы бiздiң әулетте ондай ғадет жоқ,–дедi мерейленген апам. Уақыт бiр орнында тұрмайды, алдыға жылжиды деп ұран салған кереге сағаттың тiлi, шаршаған аттай iлбiп, асығар емес.

	Сонымен Бектас екеумiздiң алдымызда алтын жүзiктер, бiлезiктер, қилы–қилы асыл бұйымдар жатыр. Бұл ауылда бiздерден бай балалар жоқ.

	– Апа, апа,–деймiн шайын баптап шұқыңдап жатқан оған қарап.

	– Мысалы, мына мен, бұл дүниеде ең жақсы көретiн балаң, жапан далада, мысалы, мына Кеңсайда, мал бағып жүрiп, ойламаған жерден, жер астына көмiлген мол қазынаның үстiнен түстi делiк. Апам маған мейiрлене қарады.

	– Иә, құлыным, тауып алдың,–дедi апам менi қоштап.

	– Не керектiң бәрi бар. Яғни, атам заманнан берi жер астында жата берген.

	– Ондай– ондай дүние Кеңсайда көп ақ қой. Әлгi менiң марқұм Зағипа жеңешем айтып отырушы едi,– дедi апам.

	– Тығылған дүниелер шiрiп кетпейме?–деймiн қулана. Тегi, менiң апам аңқау ғой. Әйтпесе, Балбөбек пен Жанкөбектiң атын шатыстыра ма?

	– Әй, балам–ай. Адамнан қулық аса ма? Мысалы, анау бiздiң кiшкентай кезiмiзде атам осы Көксайдан киiзге бүктелген күмiс ертоқым тауып алған.

	– Қызық екен. Апа, апа сол кездегi заттар шынында қымбат дүниелер болған ба? Апам ойланып қалды.

	– Несiн айтайын. Құлыным–ау, менi сонау жастық шағымды есiме түсiрдiң ғой. Иә, ол бiр келмеске кеткен, қызық күндер едi. Қыздардың шашын өсiрiп, бұрымдары тiрсегiне тиетiн. Шылдыр–шылдыр шолпы тағып, үкiлi тақия, кәмшәт бөрiк киюшi едi. Оюлы, маржан таққан кемзал, мәсi етiк, алтын алқа, күмiс бiлезiк, гауһар жүзiк… Желбiрлi көйлек. Бойжеткенге бұйырған бiр жорғаны мiнiп шыға келшi. Мiне, нағыз қазақтың қызы. Апамның жанарынан жарқ–жарқ етiп, от жылтылдайды. Ғажайып бiр әлемге енiп барады. Ойпыр–ай, үлкен адамдар жастық шағын еске алса жанып кететiні қалай?

	– Мысалы, апа, байлар үйiр –үйiр жылқы, мыңғырған қой айдапты, сөйте тұра жүн шекпен киiптi. Сонша байлықты неге ғана қор қылды екен?

	– Қой, балам. Олардың да есебi бар. Байлық әкеден балаға мұра боп қалмай ма? Әуелi менiң шешемнiң шешесiнде тайтұяқ, қойтұяқ дегендер бар едi.

	– Онысы несi?–деймiн.

	– Ту, мыжыма құлыным–ай. Әй, бiрақ бiлгенiң жақсы. Бабаларымыз алтыннан, күмiстен тайдың, қойдың тұяғына құйдырған емес пе. Оның бiреуiнiң құны үйiр–үйiр жылқыға, мың–мыңдаған қойға тең келген. Сондықтанда байлар оны абдыра сандықтың түбiне салып құпия сақтаған. Бiлезiк, сақина соқтырған.

	– Паһ, паһ. Ғажап екен. Бiрақ шекпен киетiн деп өзiң айтушы ең ғой,–деймiн апама.

	– Е, ол кедей–кепшiктiң киетiнi. Баяғыда Болғанбай деген байдың қызы ұзатылып қыздың жасауын жасасқанда қыз кезiм,–дедi апам маған көзiн сығырайта қарап.

	– Байлықты айтсаңшы. Саған өтiрiк маған шын. Қасқыр, түлкi, жанат, сусар, құндыз, суыр, сiлеусiн, күзен, бағлан, қойшы, бас аяғы тоғыз түрлi iшiк тiктiрдi. Қалай, қарақұл, бұл киiм емес пе қызға берген? Нардың, биенiң, қойдың санын айтпай ақ қояайын.

	– Керемет,–дедiм аузым ашылып.

	– Солай бала,–дедi апам мақтанып.

	Апама байқатпай кереге сағатқа қарадым. Жарты сағат уақыт қалыпты. Шайды iше салып тайып тұру керек.

	– Апа, апа, Бұқпанның суы тасып, жағалауға балық шығыпты. Шайыңды қузап жiбергейсiң,– деймiн.

	– Ту, өзеннiң құрт–құмырсқасы, бақа–шаянына әуессiңдер–ау, осы,–дедi апам.

	– Тiске жұмсақ қой, апа,–деймiн мен де бой бермей.

	– Татып алмадым,–дедi апам да қасарысып.

	– Қайран қазақтың жылқысының сүр етiнiң иiсi–ай…

	* * *

	Масқара! Ендi не iстедiк? Бәрi Бектастың қорқақтығының кесiрi. Қазандар ұшты–күйлi жоқ. Орны омпырайып жатыр. Бектас екеумiз ағаштың көлеңкесiне шоқайып отыра кеттiк.

	– Өзiме де обал жоқ,–дедi Бектас жүзiн төмен тұқырайтып.

	– Асықпай арбамен қоян қуамын деп.

	– Кiм алды екен?–дедi Бектас

	– Iздейiк,–дедiм мен.

	– Кеше қойды кiм бақты екен ә? Екеумiздiң ойымыз шартарапқа кеттi

	– Байсақтың Баламергенi,–дедiм мен

	– Шынында бiздiң ауылдан үш отар қой бағылады екен. Оның қайсысынан көрерсiң. Мүмкiн көлденең көк аттының бiрi iлiп кетпесе.

	– Ол да мүмкiн,–дедi Бектас

	– Оңай олжадан кiм қашсын. Құдай бердi дедi де алды да жөнелдi. Мен Бектасқа әлгiнде ғана апам екеумiздiң арасында болған әңгiменiң шетiн шығардым. Бектас:

	– Қап, әттең. Неше түрлi тайтұяқ, қойтұяқтар келмеске кеттi–ау, ә,–дедi ол санын соғып.

	– Кiм алды екен ә?

	Сөйттi де орнынан атып тұрып ары–берi сенделiп жөнелдi.

	– Бектас–ау, iздердi баспа. Егерәкiм милиционер шақыртсақ керек болар, –дедiм мен.

	– Әй, Балақай. Бiз олардан кембiз бе? Мiне, мынау баланың iзi. Яғни, дүниенi бүлдiрген осы. Ал мынау дәу туфлидiң iзi үлкендiкi. Алушы екi адам. Аттың арбаға шегiлгенi анық. Бiрақ тай қазанды көтеру де оңай емес–ау. Еңселi, қайратты бiреу болды. Пау,–дедi сөз аяғын өкiнiшпен бiтiрген Бектас.

	– Әлi де ойланып, қабырғамызбен кеңесейiкшi. Тұйыққа тiрелген күйi сәл үнсiз қалыстық.

	– Менiңше, тайқазандардың iшiнде асыл заттар бар, –дедiм мен.

	– Жөндi сөз,–дедi үлкен кiсiлерше саусағын шошайтқан Бектас.

	– Алақандай ауылдың ұрлығы ашса алақанда, жұмса жұмырықта емес пе.

	– Солай ғой, Балақай. Тура атасы сияқты мақалдап сөйлейтiн әдетi. Басымды изедiм.

	– Менiң бiлуiмше Сарқытбай ақсақал мен Есбике әженiң үйiнде ғана тайқазан бар. Анада Әлiби атаның асында солардан алдырған,–дедiм ойымды айтып.

	– Айнақатесiз дұрыс, Балақай. Олай болса алғашқы iздестiру заты–тайқазандар.

	– Тексерiлетiн аймақ Баламергеннiң қора–қопсысы, үй маңы,–дедiм мен.

	– Қап,–дедi Бектас отыра кетiп.

	– Жауын жауса мына iздер өшiп қалатын болды–ау.

	– Менде бiр ой бар,–дедi сәлден соң Бектас маған қарап.

	– Егер Баламергендi осында алып келiп, iзiн өлшетсек қайтедi.

	– Ол қырсық жақындаса ғой.

	– Амалдап көрейiк. Қайтсек екен?

	– Сезiктенiп жүрмей ме?–дедiм.

	– Мiне, тамаша. Егер Баламерген бұл тұсқа келгiсi келмесе, тайқазандарды олжалаған да сол. Иә, солай ғой, Балақай,–дедi Бектас қуанып.

	– Қой жоғалтқан болып, мал жайған тұстарын сұрап көрейiк,–деймiн.

	– Ау, Балақай. Сенiң ұсынысың дұрыс.

	Шым–шытырық ой. Өртеп бара жатқан өкiнiш, бiр орнымызда тұрғызар емес. Ары–берi теңселiп жүргенiмiздi де байқамайтын сияқтымыз.

	– Балақай, қалтаңда жiп бар ма?–дедi маған жалт бұрылған Бектас.

	– Iздердi өлшеп алайық. Бектас құдды кәнiгi iз кесушiдей ақ. Көздерi оттай жанып, бүркiт қабағы түйiлiптi, ненi болса да қасқайып қарсы алатын түрi бар. Қалтамдағы қармақтың жiбiн үзiп бердiм. Бектас ары–берi өлшеп, жiптi орап төс қалтасына салды.

	– Бектас–ау тiптi тайқазандарды, оның iшiндегi асыл заттарды Баламерген мен әкесi алды делiк. Сонда олар саған бере қоя ма? “Тапқан тапқандiкi, ешкi баққандiкi” десе не дейсiң?–дедiм досыма. Ол әлде неге шұқшыңдап жатқан. Маған жалт қарады.

	– Туһ,–дедi сонан соң ол.

	– Табылуын айтсаңшы. Мына ел болып, асыл дүниенi тегiннен тегiн берiп қоямыз ба? Жұртқа жариялаймыз. Керегiн үкiмет алады. Мұражайға тапсырамыз. Мәселе, соның зым–зия жоғалуында боп тұр ғой,–дедi ол ашына.

	– Сонда қалай? Сақинасын жеңгелерiмiзге, бiлезiктерiн апаларға апарып бермексiң бе? Бектастың ойнақшыған көздерiнен ашу оты жылтылдайды.

	Тырс үндемедiм.

	* * *

	Тағы да тұйыққа тiрелдiк.

	Баламергеннiң мекенi ауылдың шеттеу жағында, қалың ағашпен көмкерiлген, бау–бақшалы еңселi үй. Күректердi Бектастың үйiне тастап, беттеп келемiз.

	– Балақай, сен ренжiме. Бiрақ iшiм өртенiп барады,–дедi ол былай шыққан соң.

	– Егер келiссең, Баламергенмен мен сөйлесейiн. Сен мақұлдаушы бол. Әйтпесе, анау Аманғалиевтiң ән сабағындағыдай бiр нәрсенi бүлдiрiп алып жүрерсiң. Келiстiк пе? Басымды изедiм.

	Баламерген қиқар бала. Көзi қысыңқы, шотпақ қара. Құдды Оңтүстiк Африкада өмiр сүрген негр баласындай. Лақап аты “Пеле”. Онысы да жөн шығар. Тынымсыз ақ. Сол үйдiң отымен кiрiп күлiмен шығатынның дәл өзi. Сонау бiрде Жарас екеуi жанжалдасып қалған. Тiлi бiздей, қияңқы, шапыраш көз Жарас футбол ойнап жүрiп, бесiншi сыныптан жеңiлiп қалып, Баламергенге:

	– Ей, талтақ. Аяғыңның арасынан доп өтiп кеттi ғой. Апаң бесiкке бөлемеген бе,–деп тиiсе кеткен.

	– Сенiң көзiң доп көрмейдi,–десiн Баламерген.

	– Жығылып жатып, сүрiнгенге күлген сенi көрдiм.

	Жарас атып тұрып, жағаласа кетпек едi, топ бала әзер ажыратып алдық. Бойы аласа болса да, ешкiмнен тайсалмайтын қайсар бала екенiн Баламергенге сол жолы көрсеттi. Шындығында Жарас денесi iрi, әрi төбелестiң майын iшкен емес пе.

	Үйдiң айналасын шолып өтiп, қораға қарай беттегенде құлағы тiкiрейген қасқыр ит күркiреп алдымыздан шыға келсiн. Тұла бойымнан құмырсқа жүргiргендей дiр еттiм. Артта келе жатқан Бектас қалшиған бойы тұрып қалды. Ал қимылдап көр. Жыбыр етсем, қасқыр ит бас салуға дайын, құлағын жымырып алып, сұстана ырылдайды. Атам айтпақшы, қара қасқа өгiздей.

	– Рекс, кет, былай,–деген Баламергеннiң дауысы шықпаса, келесi сәтте бiздi не күтiп тұрғанын кiм бiлсiн. Бұтымызды бұт, санымызды сан жасауға тайынбас әлгi хайуан.

	– Оу, адасып жүрсiңдер ме?–дедi Баламерген екеумiздiң тiрлiгiмiздi сырттай көрiп, күлiмсiреген бойы.

	– Өзiңдi iздеп келемiз, ух,–дедi Бектас ендi ғана тiлге кеп.

	– Жоғары шығыңдар. Қауын әкелейiн,–дедi жан–жағын шырмауық гүл көмкерген көлеңке үйшiкке ертiп кiрген Баламерген. Кәдiмгi жаздың ас үйi, ортада дөңгелек үстел. Айнала төселген сырмақ, оюлы киiз, құрақ көрпелер. Бұрышта ыдыс–аяқ жиналыпты. Оң жақ керегеде кереует тұр. Шамасы, Баламергеннiң жаздағы жатар орны да, ұйықтайтын тұрағы да осы болар. Нағыз пысық бала осы Баламергендей ақ болсын. Бiзге оған жету қайда? Таң–тамаша күйi жан–жағымызға аңтарыла қарап отырғанымызда, қолтықтаған қос сары қауыны бар Баламерген кiрiп келдi.

	– Сендерге бұйырған екен. Достардан кiм бұрын үйге бас сұқса, соларға ауыз тигiземiн деген уәдем бар едi,–дедi ол. Басымызды изеп, рахметiмiздi айттық. Аядай үйшiк iшiне қауының жағымды иiсi бұрқырап шыға келдi. Баламерген кәдiмгi ересек адамдардай:

	– Әй, жiгiттер жеңдер,–деп қояды.

	– Өзiм баптап өсiргенмiн… Әттең, Бектас екеумiздiң мұндай пысықтығымыз жоқ.

	– Нағыз бақшаның бағбанысың,–дедi Бектас Баламергенге шын көңiлiмен риза боп.

	– Аса бiр қиын шаруа емес. Тек ерiнбесең бәрi жөнiне келедi,–дедi Баламерген.

	– Ал, бұйымтай сұра,–дедi Бектас атама ұқсап.

	– Құлағым сендерде,–дедi Баламергенде апасы сияқты.

	– Жоқ жоғалтып жүрмiз–дедi ойлы көздерiн Баламергенге қадаған Бектас. Жүзiнен әлде қандай сыр ұққысы келетiндей.

	– Айта қойыңдар,–дедi Баламерген.

	– Қойдан айырылып қалдым. Атам алдынан шықпадың деп жонымнан таспа тiлетiн түрi бар. Кеше қойды өзiң бақты деп естiп ем,–дедi Бектас шылп етпей.

	– Қой жоғалса, қой ал. Бiрақ мен кеше Ақсайға барып қайттым,–дедi Баламерген.

	– Әкем екеумiз ауруханадағы шешемнiң әпкесiнiң халiн сұрадық. Қойды Есберген бақты. Бектас екеумiз бiр–бiрiмiзге қарадық.

	– Ойпыр–ай, ә. Кеше кiм айтып едi. Есiмнен шығып, ұмытып кетiппiн ғой.

	– Оқасы жоқ,–дедi Баламерген

	– Ой, өзiң нағыз түйе табансың ғой. Осы ауылда менен озар ешкiм жоқ деп жүрсем,–дедi Бектас Баламергеннiң жалаң аяқ аяғына қарап өп–өтiрiк жымиып.

	– Қой табылар. Қайда кетер дейсiң. Келшi, өлшейiн. Бектас жалма–жан аяғын Баламергеннiң аяғының жанына қойып, өлшей бастады.

	– Тура үш елi үлкен. Паһ, паһ,–дедi Бектас күлiмсiреп. Баламергеннiң қабағы кiржiң еттi.

	Бектастың бүлдiргенiн iшiм сездi. Амал жоқ қайтесiң. Iз кесудiң жолы.

	– Ту, осы Жарас екеуiң–ақ менiң дене мүшелерiмдi тексерумен–ақ естерiң шықты,–дедi Баламерген. Бектас қып–қызыл боп кеттi.

	– Айналайын дос, ойымда еш арамдығым жоқ. Көзiм түсiп кеткен соң. Әй, осы мен де бүйректен сирақ шығарып отырамын,–дедi Бектас сасқалақтап.

	– Апам айтпақшы: “Сорлы күнi туыппын, бiр пәлеге жуықпын”. Обал жоқ саған, Бектас,–дедi күңкiлдеп.

	Баламерген Бектастың ақ адал риясыз көңiлiне сендi ме, әлде бұралқы сөзiне риза ма, қарқылдап күлiп жiбердi.

	– Әй, достар–ай. Осындай қылықтарыңмен ұнайсыңдар ғой,–дедi ол.

	– Ал, Есбергендi қайдан таптық?–дедiм мен кетпекке ыңғайланып. Бектас Баламергенге байқатпай маған көзiн алайта қарады. “Түсiнiктi” дедiм iшiмнен. “Шекарадан” аттап кеткенiмдi бiле қойдым.

	– Осы күнi ұры деген қаптап кеттi ғой. Қара тоқты “Қазан” қаласына кетiп қалмаса жарады,– дедi Бектас бiр сәт.

	– Ол да мүмкiн,–дедi Баламерген.

	– Бiреу бағып күтедi. Ал ендi бiрi ақ адал малымызды ұрлап алады. Әдiлдiк қайда? Бiр күн болмаса, бiр күн темiр тордың ар жағынан шығады ғой, кәпiрлер,– дедi Бектас.

	– Бақшаңды көрейiкшi,–дедi Бектас Баламергенге жатадай жабысып.

	– Үйренейiк жемiс егудi. Баламерген жымың еттi.

	– Әй, қу–ай. Кешкiсiн кеп үптеп кетпексiң ғой.

	Рекс оңай жау емес.

	– Бақшаңның iшiне ирелең деген бар болса, Бектас жақындай қоймас,–дедiм мен. Үшеумiз қосыла күлдiк.

	Қайтар жолда Есбергендiкiне соқтық. Iздегенiмiз –“Жоғалған қой”. Тәмпiш мұрын сары бала азар да безер боп, маңына адам жуытар емес.

	– Қойдың бәрi түгел. Шашау шығарған жоқпын.

	Нанбасаң елден сұра,–дейдi ол.

	– Мүмкiн жалғыз талдан басқа жаққа жайған шығарсың,–дедi Бектас маған көзiн қысып.

	– Оллаһи, биллаһи! Мына Бектасқа айтшы, Балақай. Мен жалғыз талдан ұзаған жоқпын,–дедi Есберген.

	– Сенбеймiн. Олай болса кеше сол маңға кiмдер атпен, кiмдер жаяу келдi? Есберген ойланып қалды. Бектас шоңайнадай жабысып қалар емес.

	– Айттым ғой, Балақай. Мұның айтып тұрғанының бәрi өтiрiк,–дедi осы сәт Бектас.

	– Сәл тұра тұр. Есiме түсiрейiн,–дедi сасқалақтаған Есберген.

	Оңғарбай ақсақал ертеңгiсiн биесiн тұсаған. Бекдауылдың әкесi арбасымен Бесқазыққа кеттi. Шамасы шөп шабатын шығар, тұра тұр. Қойды ауылға алып қайтарда жалғыз ағаштың түбiнде, ала биелi әлде бiреулер жүрген сияқты ма едi? Иә, солай. Олар Өнiм ауылына қарай кеткен.

	– Анық қой, Есберген,–дедi көзi шақшиып кеткен Бектас.

	– Бiрақ оның қойда қандай шатағы бар. Менiң жаныма қарс қадам жақындаған жоқ,–дедi таңданған Есберген.

	– Онда қойды солар алды,–дедi Бектас күтпеген жерден жiберген “қатесiн” түсiнiп.

	– Жалғыз талдың түбiндегi өткелде үйелеп қалған ғой. Есберген сары жүзi қызарып, қабағын түйiп жiбердi.

	– Мүмкiн емес,–дедi ол.

	– Қойыңды даулап кеше келмеушi ме едiң. Бектас жалған даудың жақсылыққа апармайтынын сездi ме, кiм бiлсiн:

	– Ау, атам мүмкiн түпкi қораға байлап, байқамаған шығармын. Кеше ол Тентексуға диiрменге ұн тарттырып кетiп едi,–дедi сөз аяғын жұмсақтап.

	– Мүмкiн,–дедiм мен. Есберген орнымыздан жыл–жып жүрiп кеткен екеумiзге аң–таң күйi тұрып қалды.

	– Велосипедiң дұрыс па?–дедi Бектас былай шыға.

	Мен басымды изедiм.

	– Қол шамың бабында ғой.

	– Әрине,–деймiн.

	– Мал байланған соң, Өнiмге тартып кетемiз,–дедi Бектас.

	– Құп болады. Бiрақ…

	Сөзiмдi аяқтап үлгермедiм, Бектас шорт үздi.

	– Несi бiрақ? Iздеудi кейiнге қалдыруға болмайды. Қылмыскер олжасын жасырып үлгередi. Досымның көзi жалт–жұлт етедi. Құдды кәнiгi iз кесушiдей–ақ.

	– Менiңше, бар пәле сол ала бие мiнгендерден келдi.

	Тек Есберген алдамаса…

	– Кiм бiлiптi? Бектас ой құшағына енiп, бiраз уақыт үнсiз аяңдады. Сонан соң жайымен артындағы маған бұрылды.

	– Балақай, шынымен олжадан айырылдық па?–дедi ол сонан соң.

	– Үмiтсiз шайтан. Елден сұрастырып көремiз ғой.

	– Не дейдi? Бектас шошып кеткен сияқты.

	– Ала биенiң иесiн iздеп табамыз ғой?

	– Әрине,–дедi ол ендi қуанып.





АЛА БИЕНIҢ ИЕСI КIМ?


	Түнгi оқиға



	Қызыл iңiр. Күн әлгiнде ғана көкжиекке сүңгiп ғайыпқа кетсе де, соңына түлкi жон қызыл жолақ салып, құбыла беттi бояп қоя берiптi. Қара жол ұзақ уақыт жаңбыр жаумағаннан соң арнасы езiлiп, шаңға бөгiп, Бектас екеумiз әрең жүрiп келемiз. Әредiк–әредiк жол жағасы тықырланып қалған сәтте, ырғып шығып, бiраз жерге дейiн аршындап алып, апам айтпақшы, таз қалпымызға қайта түсемiз. Жол азабының әсерi ме, Бектас Киiкбелеңнен төменде жатқан Өнiм ауылын көргенде “ух” деп күрсiнiп, қолымен маңдайының терiн сүрттi.

	– Еңбегiмiзге қарай, үмiтiмiз ақталса жақсы ақ–ау,–дедi үлкен кiсiнiң сөзiн сөйлеп. Әлгiнде ғана жол арнасындағы ат iзiн көрiп:

	– Дәл мынау солардың iзi,–деп күңк еткен. Менен қолдау көрмегеннен соң ба, ары қарай үндемей қойды. Шындығында ұзын жолмен кiм жүрiп, кiм өтпейдi.

	– Ал, Балақай, қимылдадық–дедi ол Киiктi бұлағына қарай велосипедтерiмiзбен зырлап жөнелгенде.

	– Сөздi мен бастайын, сен қоста.

	– Мақұл, Бектас,–дедiм жанынан зулап өте берiп. Құлама жол төмен қарай құлдилап, ауыл iшiне қарай сүңги жөнелдi. Қос бетiн ағаш көмкерген көшенiң басына кiлт тоқтап жерге түстiк.

	– Жұмабекке барайық,–дедi ол.

	– Бiр бiлсе осы ауылдың бүге–шiгесi соның қолында. Алабиенiң иесiнiң есiмi Бекбай екен. Осы ауылдағы ең атақты “бай”. Жұмабектiң есебiнше жетпiске тарта қойы, он шақты iрi қарасы, бес алты жылқысы бар. Осы маңдағы алаларды көрсең, Бекбайдың биесiнiң тұқымы дей бер. Жұмабектiң бiзге берген мағлұматы осындай. Атасының айтуынша, Бекбайдың өзi де, балалары да жұмыртқадан жүн қырыққандар. Беруге жоқ, алуға бар. “Сай–сайға, бай–байға құяды” демекшi, құдалары да өңшең ығай мен сығайлар.

	Бектас мырс етiп күлiп жiбердi.

	– Мына олжаға тап келуiн,–дедi сонан соң.

	– Иелiнiп кетпекшi ғой.

	– Алдымен iзге түсiп, тап басын, бұлтармайтын дәлел табуымыз қажет,–дедi Жұмабек үлкен кiсiше маңғаздана кесiм айтып.

	–Оны көремiз. Әйтеуiр итi жоқ қой,–дедi Бектас. Жұмабек Бектасқа қарап тұрды да, түрi қызық көрiндi ме, қарқылдай күлiп жiбердi. Бүйрек бетi бүлкiлдеп, құлақтары жыбырлап, аузы апандай ашылған осы бiр балаға таңданбасқа шараң жоқ. Жұмабек құдды “Ұстатпайтын кекшiлдердегi” Крамаров–косой. – Төрт итi бар. Екеуi қасқыр ит, бiреуi кәндек, аю ит, оны көргенде үлкен адамның зәресi ұшатын шығар. Бектастың көзi тас төбесiне шықты.

	– Онда құрыдық. Кiшкене бойлы, шыж–пыжы шыққан Бектас тұрған жерiн шыр айналды. Әлде не деп күңгiрлейдi кеп. Көкжиек қызыл жалқын түстен айырылып, қара барқынға айналып, қиырдан шыққан толған айдың бет бейнесi айқындала түскен. Жаздың түнi қысқа, таңы ұзақ. Сары масасының қаптайтын шағы. Табиғаттың тымық түнiн пайдаланған “Қансорғыштар” құзғындай жабылып бердi. –Мына Өнiмнiң масасына дейiн бiзге жау,–дедi онсызда тұтанып, бас–аяғын бiр уыс миямен сабалаған Бектас.

	– Қорықпай–ақ қой. Ол иттер маған үрмейдi,–дедi Жұмабек. Бектас бiзге жалт қарады да, шын айтып тұрма дегендей, көзiн жыпылықтатып сәл уақыт үнсiз қалды. Сонан соң, Жұмабекке жетiп барып, сiлкiлеп бердi.

	– Жарадың, бала,–дедi ол.

	– Бiзге дәл сендей iз кесушi керек. Сенiң ит жының болғаны ғой, сонда… Жауап орнына Жұмабек не дерiн бiлмей дел–сал. Бiздiң көршiдегi Есiркеген деген жiгiттi құрдастары солай деп атайтын. Ол туралы әңгiме де көп. Бiр де Есағаң ауылдағы Лида Крейдер деген дәрiгер немiстiң үйiне, түн ортасында әлде бiр тығыз шаруамен, иә, әйелi екi қабат па, iздеп барады. Сөйтсе тайыншадай қасқыр ит қоршалған қақпа iшiнде бос жүрсе керек. Ел әңгiмесiнде бұл иттiң маңы тұрмақ, шаңына жолау мүмкiн емес. Тек иесiне ғана бағынады екен. Әуелi, әлде қалай көршiнiң тауығы аулаға кiрiп кетсе, парша–паршасын шығарып жеп қоятын көрiнедi. Есағаң есiгiн қақса, ешкiм дыбыс бермейдi. Қасқыр ит қақпа алдында келген адамға айбат шегiп, келесi сәттi күтедi. Қатты қиналған Есағаң амалсыздың күнiнен аулаға кiрiп барып, қасқыр итке ақырып қалады ғой, баяғы. Хайуан, шiркiн құйрығын бұтына қысып, ұясына беттейдi. Өз бойында мұндай қасиетi барын байқаған ит жыны бар жiгiт, өзiн тағы да бiр байқап көрiптi. Ауылдың неше бiр мақтаулы иттерi, Есiркегеннiң алдында патшасына бас иген құлдарындай тiрлiк танытып, жуасып салыпты. Жұмабек те дәл сол Есiркегеннiң iнiсi сияқты көрiндi, маған.

	* * *

	Жұмабек жалған сөйлемейтiн бала екен. Түннiң бiр уақытына дейiн Бекбайдың үйiн торуылдап, ай тас төбеге келгенде әрекетке кiрiсiп те кеттiк. – Алдымен Жұмабек барып, жағдайды барлап келсiн. Сонан соң үшеулеп көремiз,–дедi Бектас құдды майдан шебiндегi сарбазға әмiр берген командирдей–ақ. Сайланып шыққан Жұмабекке қол фонарын да ұсынды.

	– Қора–қопсыны тексер. Мал атаулы қазiр сыртта жатады ғой. Дәу төрт құлақты екi қазанды көрсең, ұрының қолға түскенi.

	– Бекбайдың үйiнде ондай төрт–бес қазанның болуы да мүмкiн,–дедi Жұмабек күңқ етiп.

	– Дегенмен де атам заманғы қазанмен, бүгiнгi қазанның айырмасы болады. Ыңғайлы келсе, иттерiн ұяларына қамай сал, –дедi Бектас тағы да.

	Жұмабек мырс етiп күлдi де, терiс айналды. Көк шөптiң үстiнде етбетiмiзбен жатырмыз. Бектастың не ойлағынан кiм бiлсiн, сары масамен айқасып әлек. Ай төбеден төнiп тұр. Құдды солтүстiктiң поляр түнi осы Өнiм ауылына кеп орнап қалғандай. Қарсы алдыңның бәрi ап–анық, күндiзгiдей. Мiне, дәл жанымызда, теңiздiң түбiндегi ақ тамырдай болып, құбылаға кеткен шаңдақ жол жатыр. Қиыр бетте көл болуы керек, бақалар даңғызасы естiледi. Шекшектiң ұзақ ақаулы шырылы. Қара барқын аспан маржан тағып тастаған алып тақиядай. Бөтен–бөгде дыбыс жоқ. Жұмабектiң кеткен жағы тым–тырыс. Әлгiнде ғана сақ кәндектiң шәу етiп үргенi естiлiп қалды да, артынша үнi өштi.

	– Әй, мынау жыны бар жiгiттiң әрекетi,–дедi Бектас сыбыр етiп, бас бармағын шошайтып.

	–Нағыз косой, ә. Екеумiз күлiп алдық.

	– Апам менi iздеп әлi ұйықтаған жоқ,–дедi Бектас тағы.

	– Атамның Бекшойындағы Әлиакпар ағамның үйiне кеткенi жақсы болды. Әйтпесе, Бекеңе үйден қарыс адым аттап шығу қайда. Жiптiң ұшы шықса ғой, шiркiн!

	– Ала биелi үйдiң бәрiн тiнтiп тектен текке әуреге түспесек. Тiптi бұлар алмаған да шығар.

	– Мүмкiн емес. Әй, бiрақ көзбен көрiп, қолыңмен ұстамаған соң не дерсiң. Сөйткенше бiзге қарай екi қарайған беттен келе жатқанын байқап қалдым. Қол фонары жанбайды. Жұмабек жалғыз емес пе едi.

	– Әй, мыналар бөтен бiреулер–дедi Бектас сыбыр етiп. – Екеу ғой.

	–“Ұрыны қарақшы тонап”, үй иесi Жұмабектi ұстап алып, сiлiкпесiн шығарып, желкелеп алып келе жатпасын.

	– Өшiр үнiңдi!

	– Қашамыз ба?–дедi Бектас.

	– Ендi қайттiк?

	Бiрi биiк, бiрi аласа екеу бiздi ентелеп, үстiмiзге төнiп кеп қалды. Қапелiмде Бектас:–Әй, кiмсiңдер ей?–деп сыбырлай үн шығарды. Жауап берместен тұра қаштық. Бектас орнынан ата жөнелсiн. Артынан мен салдым. Қолды аяғымыз жерге тимей ұшып келемiз. Алдымда есiк пен төрдей жерде Бектас. Бiр қызығы ол Қарауылдың басынан төмен қарай шаңғымен сырғанағандағы “шпион” жолмен түскендей бұралаңдай жүгiредi. Онысы несi екен деймiн iшiмнен. Қапелiмде көз тастасам, құғыншылар мықтап қуған тәрiздi сияқты. Ара қашықтығымыз жақындап қалған сияқты. Не iстеу керектiгiн ойлауға мұрша қайда? Жүрегiм аузыма шығып кеткен болар, сiрә. Әншейiнде жүз метрге жүгiргенде шаңымды қауып қалатын Бектас, “Ертөстiк” ертегiсiндегi тас байлаған екпiнiн тоқтата алмайтын нағыз желаяқтың өзi.

	Аяғым әлде неге шалынып оңқа–шоққа боп ұшып түстiм. Көзiм қарауытып кеттi. Жан далбасамен алға қарай төрт тағандап еңбектеп бердiм. Адам қорыққанда не бiр тiрлiк жасайды екен. Мойнымды артыма бұрып, әлде – не деп белгiсiз былдырлай берсем керек.

	– Әй, балалар! Сонша қашқандарың не. Мен Жұмабекпiн ғой,–деген үн естiлдi сол сәт. Қарқылдап күледi кеп. Әлгi үннiң жаныма жағып кеткенi сонша, өн–бойым ұйып, етбетiмнен жата кетiппiн.

	– Әй, Жұмабек! Үнiң өшiп қалды ма? Бiрдеңе деп дауыстамаушы ма едiң,–деп ырс–ырс етiп, сөзiмдi әлде неше бөлiп, ұрсып жөнелдiм.

	Ол күлкiсiн тияр емес. Тiптi көкке жата қалып аунасын. Денем дiрiлдеп кеудемдi әзер көтердiм. Өмiрiмде мұндай қорықпаспын. Косой дейiншi, Жұмабек iшiн басып жаныма жата кеттi.

	– Өйтiп iз кесушi болғандарыңнаны сендердiң. Ендi бiр сәт өз тiрлiгiмдi көз алдыма елестетiп. Жұмабекке қосыла күлейiн кеп. Жүрегiм иесiз үйдегi сағаттай дүрс–дүрс соғады. Күле отырып көк үстiнде аунап жатқан Жұмабекке көз тастасам, қызықтың көкесiн әлi алда екен. “Косойдың” жанында тайыншадай қасқыр ит шоқайып отыр. Көзiм тас төбеме шығып, әлде не деуге аузымнан сөз шықпай, тұншықтым да қалдым. Әлгiндегi екi қарайғанның бiрi. Құлағын қалқайтып, басын ары берi қозғалтып, екеумiздiң тiрлiгiмiзге таңданғандай, сүзiле қарайды. Қапелiмде Жұмабекке;–Әй, мына пәлең қауып алмай ма? –деп сыбыр етейтiн.

	–Ә, қорқақтар–ай, –дедi Жұмабек кеудесiн көтерiп.

	–Бұл Рекс қой. Менiң жанымда жүргенде ешкiмге тиiспейдi. Зәрең ұшпасын. Қайтiп қорықпассың, таудай болып төбеңнен төнiп қолға түстiң бе деп тақымдап отырса. Қалай деген де хайуан емес пе.

	– Зәрең ұшпасын. Тиiспейдi дедiм ғой,–дедi Жұмабек қасқыр иттiң басынан сипап. – Бұлар менiң жолдастарым ғой, Рекс. Сен ақылдысың. Қорыққан адамды бұл да бiледi. Сендерге жаны ашып, ырылдаған да жоқ. Қане, қорықпай, басынан сипашы. Оллахи, тиiспейдi, еркелеткендi жақсы көредi. Амалсыздан Рекстiң түгiне қол тигiздiм. Жүндес ит құйрығын бұлғаңдатып, аяғыма артылды. –Әлi күшiк қой. Алты айлық. Бекбай Алматыдан күшiк кезiнде сатып әкелген, – дедi Жұмабек бiлгiшсiнiп.

	– Әлгi Бектас–командир кетiп отырмасын.

	Әншейiнде көлеңкесiнен қорқатын батыр қайда жүр екен? Екеумiз алға беттедiк. Дауыстап та көрдiк, Бектас ұшты–күйлi жоқ. Жер жұтып кеткендей. Қарақуыстың самалы жүзiңдi сипап, ай астында ауыл жатыр. Тоңғақ жұлдыздар дiрiлдейдi. Әншейiнде көз алдыңда жататын асқар тау ендi суретшiнiң полотносындағыдай кескiнделiп сұлқ көлбейдi.

	– Бектас,–деп дауыстадық. Үнiмiздi түн тымығы жұтып қоятын сияқты.

	– Әй, балалар мен мұндамын,–деген дәл жанымыздан дауыс естiлгенде селк еттiк.

	– Ана иттерiңдi аулақ әкетiңдершi. Пәлесiн қара. Бектас жан–жағына таралып өскен, еңселi қарағайдың басына қонақтап алыпты. Жан тәттi деген осы–ау.

	– Әй, Бектас нағыз Косой сен болдың ғой,–дедi Жұмабек Бектасты мазақтап.

	– Өз көлеңкеңнен қорқып.

	– Табала, табала. Әу, есi дұрыс адам, “мен келе жатырмын” деп дыбыс бермеушi ме едi,–дедi Бектас бұрқылдап.

	– Өз ауылыңда жүргенiңе мақтанып.

	– Дау басталды, –дедi Жұмабек күлкiсiн әзер тиып.

	–Түсе ғой, ендi. Сендердi бiр сынап көрейiн деп ем.

	– Бiздiң орнымызда болсаң, сен де жан сауғалар ең. Ана итiң қауып алмай ма? Бұл пәленi қайдап әкелдiң.

	– Туһ, сен де бiр… Рекс мен жанында барда ешкiмге тиiспейдi. Апам айтпақшы, “Қырсыққанда қымыран iридi”, Бектастың жанұшыра шыр–шыр еткенi. Рекске қызық көрiндi ме, жас күшiк ағашқа артылып жоғарыға қарап, еркелей шәуiлдеп үрсiн кеп. –Әне, көрдiң бе? Қабамын деп тұрған жоқ па?–деп безiлдедi Бектас. Бiз күлемiз, Бектас терiсiне симай ашуланады кеп. Желкелегендей қып зорға түсiндiрдiк. Рекске одырая қарап, сәл именшектедi де, кенет қашқаны есiне түсiп iшек–сiлесi қата күлдi .

	–Әй, бiздi де iз кесушiлер дейдi–ау. Жалпы жылан мен ит менiң жауым. Мына оқиғаны балалар естiсе масқара боламыз ғой. Мен мылтықпен атып жiбередi екен деп зәрем ұшты. Ендi мен күлдiм. Бектастың “шпионша” қашқанының мәнiсi түсiнiктi болды.

	– Адам деген әр басқан қадамын ойлау керек, –деп маңғазсынды Бектас ендi тiрiлiп.–Сен менi қорқыту үшiн әдейi үндемедiң. Фонарьмен белгi де бермедiң. Тiземдi оңбай сүрдiм. Бәтеңкемдi де лақтырып кеттiм, анау тоғанның жағасына.

	Сәлден соң түн кезген үш батыр, Бектастың аяқ киiп тауып алып, көк шөптiң үстiне жайғаса кеттiк. Оған да себепкер Бектас едi.

	– Не бiтiрдiң? Бiр белгi бар ма?–деп Жұмабектi сұраудың астына алды.

	Асықпай сөйлейтiн Жұмабек: – Маған сенсеңдер, Бекбайды маған тапсырыңдар. Бүгiн сенбi, дүйсенбiде мектепке барғанда бар жағдайды айтып беремiн,–дедi ол.

	– Шын ғой, ә, –дедi Бектас жұлып алғандай. – Қалай дегенде сен көршiсiң ғой. Сенен секем алмайды. Көк қақпаның арғы жағында не болып жатқанын құдайым бiлiптi. Бектастың екi сөзiнiң бiрi атасынiкi. Үлкен кiсiлерше майпаздап… Ол тiрлiгiн менiң апам Нұржамал қуаттап отыратыны тағы бар. Байқадың ба, әне. Шарахымбайдың кенжесi қалай–қалай сөйлейдi. Оң солына қарап, әр нәрсенiң байыбына барып… – деп мақтайды кеп. Ол болса бiз бiлетiн Бектай ғой. Тiлi салақұлаш, нағыз қоян. Жұмабек айтпақшы, жел сыбдыр етсе, көзi тас төбесiне шығады.

	* * *

	Жол оңбай ұрып тастапты. Өн–бойым дел–сал. Тiзем сыздап ауырады. Түндегi оқиғаның кесiрi. Ары–берi аунаймын кеп. Күн сәулесi терезеге тiрелiп, таң баяғы да атып кетiптi. Сөйткенше әлде–кiмдердiң бiр–бiрiменен сөйлескенi естiлдi. Атам мен апам.

	– Шал–ау, мынау алып берген шайтан арбаң пәле болды. Үйге тоқтамайды,–дедi апам менiң үстiмнен арыз айтып.

	– Ештеңе етпейдi. Бәрiмiз де бала болғанбыз,–дедi атам.

	– Дұрыс–ау. Бiрақ бiр уақыт үйдiң шаруасына да қарағаны жөн ғой. Атам шала бүлiндi. –Әй, кемпiр! Қарғамның жалғызын жылқы бақтырып, қой сауғызайын деп пе ең. Осы үйдiң шаруасы екеумiзден артыла ма? Апам да тайсалмады. – Мiне, бұл өстiп кесе көлденеңдеп, басынан құс ұшырмайды, –дедi ол бұрқ етiп.

	– Ей, Ақлима! Екеумiз не көрмедiк? Құдай бұлардың басына бермесiн. Өздерiнiң заманы.

	– Мiне, бәрiн бүлдiретiн осы сөзiң. Шайтан арбасына мiнiп алып, күнi–түнi салпаңдағаны жөн бе? Түнде кеш келдi. Сөйтiп жүрiп, бiрдеңеге ұшырап қалса, ұлға не деймiз,–дедi апам менi тағы да жамандап.

	– Бiзге баласының көптiгiнен берiп отырған жоқ. Төрт керегеде екеуден екеу қалқиып қалмасын дедi. Осы Бөгенсайдан айырылмаймын деп жер тiстеп жатып алған өзiң емес пе. Құдай бiзге сиырдың жапасын таптауды маңдайымызға жазып қойып па?

	– Әй, асып сөйлеме, –деп кiжiндi атам.

	–Осы күнiңе де дәтке қуат де. Кiмнен кемсiң. Айналайын, шөбiн де, көмiрiн де түсiрiп бередi. Қант–шайың соның мойнында. Жалғыз сиырды сауып, сүтiңдi iшкенiңдi бұлдайсың ба? Балалардан аулақ, кәпiр. Алғашқы да жеңiс тойын тойламаққа бет алған апам тосылып қалды. Атам тың күшпен тойтарыс бердi. Бетке ұстағаны Бекзат ағайым, менiң әкем.

	– Рит, соқ…соқ, –деймiн iшiмнен. –Ту, саған сөз айтып, кiсi боп сөйлесу шығын,–дедi апам артқа шегiнiп. Шабуылды ыңғайлы тұстан бастаған атам;

	– Жарқыным, барын басқаға төлемсiз беретiн, кеңқолтық қой. Қуат берсiн, құдайым.

	Сонымен “соғыс” атамның пайдасына шешiлдi. Апам Бөгенсайдағы бiздiң төрт керегедегi шайқаста ойсырай “жеңiлiске” ұшырады. Өйткенi, апам:–Әй, кiсiм–ау, менiкi сақтық қой. Құдайға осы қарғамды аман қыл деп мың тәубе етемiн, –деп дауысы дiрiлдеп берген. Сөйткенше сырттан әлде кiмнiң:

	– Ассалаумағалейкүм, ата, – деген дауысы естiлiп қалды.

	–Әлiксалам. Әй, Кенжебайдың қара пұшығысың ба? Ә, бәсе танауың аспан тiреп тұр екен. Атаң қалай?

	– Жақсы. Үш аяғы, төрт көзi бар. Тыпырлап тыным таппайды. Атам оқыс күңқ еттi.

	– Әй, қарапұшық. Қалай–қалай сөйлейсiң. Не сенiң атаң елден ерекше болғаны ма сонда?

	– Қолына таяқ ұстап, көзiлдiрiк тағады дегенiм ғой. Атам қарқылдай күлдi. Әдейi түк бiлмегенсiп отыр. Бектастың атасы атамның құрдасы.

	– Атаң нашар жаратылған ғой. Мына менiң жанымда, ол шiркiн шөже торғай емес пе? Апаңа дұрыс қарай ма?–дедi атам тақымдап. Бектас та сөздiң түбiн түсiрген ку емес пе?

	– Ата, ата апамды осы сiзге әкеп берсем қайтедi, – десiн. Апам да, атам да үйдi басына көтере күлсiн кеп.

	– Әй, “осы күнгiнiң баласы аласа туады, әке–шешесiмен жағаласа туады”, – дейдi атам.

	– Баяғыда қыз кезiмiзде апаңнан мына атаңды тартып алғанмын. Ендi бере қояр ма екенмiн,–деп апам.

	Осы үлкен кiсiлер қызық. Жас балаларды әурелеп, сөйлетуге мәз. Соған қуанады. Әлде сол тiрлiгiнен өздерiне бiр қуат алар ма екен. Бұл жолы Бектас маған тиiсе сөйледi.

	– Ата, әлгi можан томпайларыңыз әлi ұйықтап жатыр ма? Өзi бүгiн табынға сиыр айдаған жоқ қой. Сондай ерке бала бола ма? Мысалы, мына Кенжебай, шалдың баласы таңбозынан тұрып, бұзау тартып, апасына сиыр саууға көмектеседi. Биеге жем бередi,–дедi ол.

	– Әне, айттым ғой, елдiң баласын,–дедi апам атама қарсы жаңа “шабуыл” бастап. Атам да “зеңбiрегiн” қыздыра бастады. Бұл жолы басқа әдiс қолданды.

	– Менiң кемпiрiм сенiң апаң сияқты, екi аттап, бiр “үйбай белiмiн” айтатын адам емес. Дүниенi өзi тындырады. Әй, осы мен сенiң апаңды май жағып әкесең де алмай қояр ма екенмiн,–деп мырс еттi. Қазақ әдебиетiнен дәрiс беретiн Кеңесбек ағай айтпақшы, екi қоянды бiр оқпен атты. Сөйттi де:

	– Әу, Балақай. Тұра ғой, ендi. Апасы мен атасын асырайтын құлыным. Кенжебайдың қарапұшығы келiп отыр,–дедi атам дауыстап. Ендi ұйықтаудың жөнi жоқ. Апам айтпақшы, “Тұр–тұрдан хабар келсе, ұйқыдан маза кетедi”. Бұл екi ортада туфлиін шешiп тастаған Бектас мен жатқан үйге кiрiп келген.

	– Тезiрек тұр,–дедi ол салған бойда.

	– Адам айтса, құлақ естiсе сенбес, қызық бар.

	–Жақсылық па, жамандық па?

	–Жақсы хабар.

	– Жұмабектен бе?

	– Е, жоқ. Ол “Косой” әлi ұйықтап жатқан шығар, сен сияқты. Мен ертемен тұрып, жер–жаһанды кезiп келдiм. Көзi күлiп, жүзi домаланып, сүйкiмдi боп кететiн Бектастың құдды бiр сиқыры бар бала сияқты. Апыл–ғұпыл киiнiп сыртқа шыға жөнелдiк. –Әй, қара домалақ, өңшең. Тағы да баяғыларыңа бастыңдар ма? Қайда жол тартып тұр,–дедi апам дауыстап қалып.

	– Ауыл арасы, –дедi менiң орныма Бектас жауап қатып.

	Күн найза бойы көтерiлiптi. Аптаптың болатынын алдын ала бiлдiрiп, құс–тауық көлеңкенi сағалапты, түге. Тұмсықтарын көкке көтерiп, әлде бiр әуенге басады кеп. Үйдегi Мойнақ та қораның iргесiн қос аяғымен қазып алып, сая тауыпты. Шақырайған күн сәулесi бiрден тiстелiп жөнелдi.

	Бөгенсайдың ойына түскенше Бектас ләм деген жоқ. Әншейiнде бiр сөзiн бес сөз жасайтын әдетi.

	Адам ондайға да үйренiп алады екен. Қалың ағаштың iшiне кiргенде Бектас жан–жағына ұрлана қарап алды да күңқ еттi.

	– Балақай, осы сенiң атаң арабша оқып, жаза бiле ме? Атамның бiрлi–екiлi Зәрiпбай молданың өлерiнде берiп кеткен тысы ақ шүберекпен тысталған қалың кiтабын соңғы жағынан парақтай ашып, судыратып арабша оқығанын көргенiм бар. Жөнiн сұрағанда, “бұл мұсылманы атаулының киелi кiтабы–құран” дегенi бар. Басымды изедiм.

	– Онда жарадың, –дедi Бектас менi арқамнан қағып.

	– Тыңда, қызықты. Бектас таңбозынан ерте тұрып, түндегi қаңғығанын жуып–шайып, апасының бұзауын тартып, сонан соң сиыр айдап табынға қосады. Онда да апасы атасына айтып қоймасын дегенi ғой. Бектастың әлде–ненi әңгiмелегенiн көрсең. Көзi күлiмдеп, сөзiнiң арасында өзiнен өзi күлiп алып, ғажайып бiр сәтке енедi. Мылқау адам, Бектасты бiрден түсiнетiн шығар деп ойлайсың. Дауысы еркiн шығып, ендi бiр сәтте сыбырлап естiлiп, құдды ту сыртыңнан әлде кiм аңдып тұрғандай сезiнесiң.

	– Мынаны көрдiң бе?–дедi Бектас көйлегiнiң iшiнен дөп–дөңгелек жез қаңылтырды суырып алып. Легеннiң ойылып түскен табаны.

	– Иә, көрдiм, –деймiн баяғы.

	– Анықтап қарашы. Осында үлкен сыр жатыр.

	Соны да байқамадың ба? Ары–берi төңкершi!

	– Ал, көрдiк. Жез легеннiң түбi…

	– Туу, сен–ақ, осы. Анықтап көз салшы.

	–Күн сәулесi түссе жарқылдайды екен өзi. Бектас шала бүлiндi.

	–“Көрмес түйенi де көрмес” деп апам маған ұрсушы едi. Соның кезегi саған келiп тұр. Ана жазуды неге байқамайсың. Қаңылтырды қолыма қайта алдым. О, ғажап! Арабша жазылған жазулар. Шапқымен батыра кескiндептi.

	–Мұны қайдан таптың? Бектас асықпады. Бiз қойған сұраққа жауап бермес бұрын бөлме iшiн ары–берi теңселе басып, төр төбесiне жетiп, балаларға бұрылып, асықпай сөйлейтiн тарих пәнiнiң мұғалiмi Ахметбек Андабай ұлынан бiр аусашы. Шыдамның да шегi бар ғой. Таяғымен жер шұқылап тұрған Бектасқа жыным келiп кеттi.

	–Мен үйге қайттым, –дедi әдейi ашуланғансып. – Тоқсанға келген шалдай толғанып, онысы несi. Бектас ыржалақтай күлдi. Адымдай басып озып ем, екi аттап қуып жеттi. Сөзi мiрдiң оғындай, апам айтпақшы.

	–Мынау жүрген Назар ма? Ақсақалды ауыл азар ма.

	Сұрағаны екi–ақ тай.

	Бермейдi деп сазар ма,–деп тақпақтап жiберсiн.

	Ойға салсам, Абай атаның төрт жол өлеңi.

	–Тоқта! Әңгiменiң қызығы алда.

	– Болшы ендi, ылжырамай. Уақытым жоқ,–дедiм әдейi қабағымды түйiп. Бектас әдеттегiдей әңгiмесiн зерлеп, бүге–шiгесiне дейiн суреттеп, нақтысына көшкенше бiраз уақыт өттi. Сөйтсе оқиға былай өрбiптi. Бектас ала сиырды табынға айдап тастап, үйге қайтарда күнi кеше олжасынан айырылған жалғыз талдың түбiне кеп жетедi. Ол бiр нәрсенi бастаса, соны iндетпей тынбайтын әдетi. Жан–жағына байыптап қарап, ағаш маңын бес–алты рет айналып шығады. Ондағы ойы қайткен күнде жоғалғанды табу үшiн iлiк iздеу. Шынын айтсам, Бектастың бойында iз кесушiге лайық қасиеттер бар. Онысы–сарыла iзденуi. Әлде қалай бiр сабақтан үштiк баға алып қалса, онда маза жоқ. Күндiз күлкi, түнде ұйқы көрмейдi. Тiптi есептiң ережесi бiр бет болса да жаттап алып, тақпақша соғады. Үштiк қойған мұғалiмнiң соры. Сабақ кезiнде қолып аспанға көтерiп, “Мен айтайыннан” бiр тынбайды. Апам айтпақшы “құдайға жазған басым–ай” деп мұғалiм де iшiнен Бектасқа төмен баға қойғанына өкiнетiн де шығар.

	– Өзiңiз әлiпбидi молдадан қалай үйренiп едiң. Дүре жеген жоқсыз ба?–деп Бектас атаммен тағы да жағаласа кеттi.

	– Әй, қарапұшық мен молдадан оқыған жоқпын. Бiрақ латынға ауысқанға дейiн сауат ашқаным жалған емес, –деп атам Бектасты тойтарып тастады.

	Атам көзiлдiрiгiн киiп жез қаңылтырды ары–берi төңкерiстiрiп қарады да:

	– Әй, батырлар, мынау легенiнiң түбi ғой. Алтын емес, кәдiмгi жез,–дедi сонан соң бiзге бұрылып.

	– Оны бiз де бiлемiз. Сiздiң арабша сауатыңыздың қандай дәрежеде екенiн тексерейiк деп келдiк. Әншейiнде Балақай екеумiз ойда–жоқта жаман баға алсақ “көк шыбықтың астына алайын ба” деп зәремiздi ұшырушы едiңiздер ғой, анау бiздiң үйдегi құрдасыңыз екеуiңiз,–деп Бектас бiздей тiлiн сұғып алып. Атам жанып түстi. Бектасқа жалт қарады да: –Жаман оқысақ жазаларың сол. Сонда менi қалай сынамақсың?–дедi сонан соң.

	– Сiз зерек оқушы сияқты көрiнбейсiз. Неге десеңiз, айтып берейiн. Андағы өзiңiз жез деген қаңылтырда арабша жазылған жазу бар. Оны байқамадыңыз,–дедi Бектас тақымдап.

	– Не дейдi, мына ит–шошқа, –дедi еркелете жауап қатқан атам жез қаңылтырды ары–берi төңкерiстiрiп. Сөйттi де көзiлдiрiгiн алып, белбеуiнiң ұшымен әйнегiн тазалай бастады. Бектас маған көзiн қысып қойып, мәз.

	– Ал көрейiк,–дедi атам сонан соң, қанатын қомданған қыранша, жез қаңылтырға төне түсiп.

	– Мiне, мына жағында. Ту, нағыз жаман оқушыға ұқсадыңыз ғой,–дедi Бектас атамды кiнәлеп.

	– Мынаның қорлығы–ай, ә. Әй, бәйбiше мыналар менi жалғыздап жатыр,–дедi атам апама дауыстап.

	–Тсс. Атам бала сияқты өзi. Апам бiлсе, ертең бүкiл ауылға жаяды,–дедi Бектай сұқ саусағын ернiне апарып.

	– Әйел адамның аузына сөз тұрмайды.

	–Не дейдi, мынау. Ал қойдық. Ұйықтап жатқан шығар, ол байғұс,–дедi атам.

	– Осындағы жазуда бiр сиқыр бар дейсiң бе?

	Сөйттi де бар назарын жазуға тiптi де ақырындап оқи бастады… ”Құрметтi жұртым. Өзiңе айтар бiр салауат сөзiм бар”… Бектас орнынан тұрып секiрiп–секiрiп кеттi. Жетектеп әкеп, үстел басына отырғызбасам, баяз табар емес. Атам сәл мүдiрдi. “Мына өзiң тауып алар қос қазан бiздi қалың жұртқа кiм екенiмiздi жария етер”.

	– Әу, қазаны несi мұның?–дедi бiзге ақтарыла қараған атам. Бектас құйрығымен жорғалаған күйi атамның жанына жеттi.

	– Қызықтың көкесi ендi шығып келедi, ата. Оқи берiңiз. Бәрiн айтып беремiз сонан соң. – Мейлiң,–дедi Бектастың сөзiне қанағаттанбаған атам жез қаңылтырға қайта үңiлiп.

	“Тағдырдың тауһiметiмен… Атам шыдамай кетiп, жазудың бетiн жеңiмен сүртiп–сүртiп алды.”Туған же… ердi тастап… Атам ежiктей оқып, жазудың әрпiн танымады бiлем, сәл–сәл кiдiрiп қайта шұқшиды. “Бөтен елге, бөгде топыраққа жол шегiп барамыз”.

	– Ау, мыналарың кiм болды екен ә,–деп күбiрледi атам.

	– Е, түсiндiм…Сөйттi де әлде ненi жоғалтып алған жандай жез қаңылтырға төндi… ”Уа, Алла бiзге жол берсiн… “Мынау қос қазанда мынандай заттар жатыр. Бар дүние киiзбен оралған…Тауып алған адам өзiнде сақтасын,. Дәм бұйырып елге оралсақ, жүрегi таза мұсылман болса, өзiме қайтарар”. Атам бiзге таңырқай қарады.

	– Әй, сендер мұны қайдан таптыңдар,–дедi сонан соң. – Ататай, ататай. Оқып бiтiрiп қойдыңыз ба? Әзiрге қояр баға тек төрттiк, – дедi зыр–зар еткен Бектас.

	– Мынауың осы Қанабек байдың дүниесi болып жүрмесiн. Әлде Байжарастiкi ме екен? “Құласың”, “байсың” деп тiкқалпақтар күн көрсетпеген соң, жан тәттi, тау асыпты,–деп атам әңгiмеге бет бұрып едi, Бектас өкшелеуiн қоймады.

	– Балақайдың атасы ары қарай оқыңызшы,–дедi. –Әй, иттiң күшiгi–ай. Айтқаның болсын. Бұл жолы атам көзiлдiрiгiн алып, белбеуiнiң ұшымен ары–берi сүрттi де, белсене қаңылтырды қолына алды.

	“Бөртпе салыға түйiлген мынандай дүниелер бар. Екi алтын бiлезiк, үш балдақ, бес құдағи жүзiк, жетi алтын сырға, лағыл сырға, сәукеле сырға, он моншақ, бiраз талмоншақ, екi алтын тайтұяқ, төрт қойтұяқ алтын, бес күмiс қойтұяқ бар… Атам бiзге шошына қарады. Сөйттi де легенге тағы да шұқшиды.

	– Мынау керемет дүние ғой,–дедi сонан соң. – “Ақ киiзге оралған бұл дүние Қанабек есiмдi байдiкi. Көкек айының он бесiншi жұлдызы. Жасырушы күйеу баласы Низам. Хош бол, туған ел!”

	Атам жезқаңылтырды жанына қоя салып, күрсiнiп отыра кеттi. –Кiм көрiнгенге жем болған, байғұс қазақтар–ай,–дедi сонан соң күрсiнiп.

	– Осы дүниенiң бәрi қызылдардың қолына iлiккен ғой, сонда. Бектас маған, мен оған қарадым. Ол басын изедi, мен де соны қайталадым.

	– Бұл қазандарды мен таптым. Мына Балақай екеумiз,–дедi Бектас.

	– Е, қойшы–ей,–дедi атам оқыс кұңқ етiп. –Рас, ата. Бiрақ айырылып қалдық.

	– Не дейдi?

	Бектас болған оқиғаны айтып шыққанша, атам қопаң–қопаң етiп, дегбiр таппады. Бiр отырып, бiр тұрды.–Әй, балалықтарың құрсын–ай. Қолды болды десеңшi. Қайран асыл дүниелер–ай. Ұстағанның қолында, тiстегеннiң аузында кеттi десеңшi. Маған айтпаушы ма едiң, ит–шошқа, түге. Бұл жолы мен Бектасқа иек қақтым. Оным–түндегi бастап кешкен оқиғаны атама айту керек пе дегенiм. –Сол дүниенi бiреу алды ма деп сезiктенiп жүрмiз, –дедi Бектас.

	– Қызық екен. Кiм ол?

	– Әзiрге құпия, ата,–дедiм мен.

	– Ертең хабары болып қалады,–дедi Бектас. –Ол итiң үкiметке өзi апарып өткiзсе керек едi ғой,–дедi атам.

	– Кiм бiлiптi,–дедi Бектас. –Егер жiптiң ұшы шықса маған хабарлаңдар. Менде бiрге барып, мына легендегi жазуды оқып берiп, жонынан таспа алайын,–дедi атам.

	– Құп болады,–дедi Бектас әскерлерше қолын шекесiне апарып.





ӨНIМГЕ САПАР




	Тал түсте екi өкпесiн қолына алып Жұмабек жеттi. Қоңыр тайына мiнiп алыпты. Қатты желiспен келгенi көрiнiп тұр.

	– Сүйiншi,–дейдi.

	– Қазан да, ақ киiзде Бекбайдiкiнде. – Онда қойтұяқ та, тайтұяқ та, неше бiр алтынды да сол қымқырған,–дедi Бектас жан–жағына алақтай қарап.

	–Тайтұяғың не?–дедi Жұмабек аузын аңқайта ашып. –Ту, соны да бiлмейсiң бе. Тайдың тұяғына құйған таза алтын. Бектас атамның сөзi қайталап тұр.

	– Өзi нағыз ұры сол ғой,–деп мен. Жұмабек басын изедi.

	–Қазандықтардың топырағында сүртпептi. Жұрқасы шыққан ақ киiз. Шетi зерделенген бөртпе салыны кiлетке iлiптi.

	– Ары қарай айтпай–ақ қой. Бәрi түсiнiктi.

	– Түбi ойып алынған жез леген. –Тiптi тамаша,–деп Бектас жанып түсiп.

	– Сол түбi мынау емес пе. Жұмабек жездi ары–берi төңкерiстiрiп қарап, басып изеп бердi.

	–Әу, мұны қайдан таптыңдар?

	Атам биенi шегiп, ауылдағы Көпбай милиционердi арбаға отырғызып Өнiмге бет алдық. Бектас екеумiз Жұмабектiң тайымен велосипедтен жарысып келемiз. Атамның не ойлағанын кiм бiлсiн, әлсiн–әлсiн бiздi тоқтатып алады да:

	–Аптықпаңдар! Бекбайды үйiнен бассақ жарады,– дейдi кәдiмгi iз кесушiдей–ақ қомдана сөйлеп. Анандайда ақбас өркешiн күн сүйген тау көлбейдi. Құдды осы бiр оқиғаға куә болып жатқан сияқты.





«РЕЗИДЕНТ» ШЕКАРАДАН ӨТПЕЙДІ




	Алақай! Қызықты қараңдар! Нағыз керемет!–деп дауыстайды Берік. Терезеге жүзін беріп далаға қарап қалыпты. Кереуетінен қарғып–қарғып тұрған балалар терезеге ұмтылды.

	– Мына шатырлар қашан орнап қалған, ей?

	– Ана телефон бағаналарын қара.

	– Мынасы тягач. Он ДТ–ны жалғыз өзі сүйреп кетеді.

	Шынында, балалардың таңданатын жөні бар. Құбыла беттегі, біз кеше кешкісін футбол ойнаған алаң, бүгін осыншама өзгереді деп ешкім ойлай қоймас. Қатар–қатар тізілген автомашиналар, жиырма шақты ақ шатырлар, шым–шытырық құрып тастаған сым бағаналар. Ана бір шеткісінде көк ту желбірейді. Президентіміздің суретін қара. Әскери киінгенде жарасып тұр.

	– Байланысшылар,–деді Қорқыт білгішсініп.

	– Жоқ. Автоколонналар бөлімі, –деді Берік дауыстап.

	– Онда телефон бағаналары неге қажет?

	– Сен қызықсың. Мысалы, аяқ астынан шекараға қауіп төнді делік, сонда мына әскер бөлімі жоғарыдан бұйрықты қалай қабылдайды?–дейді Берік.

	Мәселе түсінікті. Екеуінің ағасы да жақында әскер қатарынан оралған. Бірі–байланысшы, бірі –шофер. Атам айтпақшы, әркім өз тұлпарын мақтап жатыр.

	– Қап, солдаттардың бір түннің ішінде орната салған шаһарын көрмей қалғанымызды айтсайшы, – деді Берік.

	– Әне, кернейші көрінді, – деді терезе көзінде тұрған Болат. Балалар терезеге жүгірісті. Ашық дауыс саңқ ете қалуы мұң екен, ақ шатырлардан асыға–аптыға жүгірген солдаттардың қарасы көрінді. Әлдекім санай бастаған еді, үлгермеді білем, үндемей қалды. Саны жүзге тарта солдат тізіліп тұр. Денелі біреу туы желбіреген шатырдан шыққан командирлерге рапорт берді.

	–Әттең, мына Қорқытты осындай тәртіпке үйретсе, бес–алты күнде сызылып шыға келер еді–ау, –деп мысқылдады Берік. Шынында Қорқыт шомбал–ақ. Баяғының түйе палуаны деп ажуалайды балалар. Былқ ететін Қорқыт жоқ. Қос бетінің қалтарысынан құдық түбіндегі судай болып көздері жылтырайды. Жарыса кетсең, Қорқыт әрқашан артта. Асханаға барарда алғашқылардың бірі.

	Кенет ойда жоқта Болжамның үні естіліп қалды.

	– Әй қара табан, түге, астарыңнан су шықты ма? Кәне, кереуеттеріңе сүңгіңдер. Сөйтті де ол сағатына қарады.

	–Құдай үшін, ұйқы беріңдер!

	Әлі сағат алты. Болжамның бұйрығы қатал. Қырына іліксең, қатыгез. Қандай сөйлемнің болсын бастауышы болып сенің есімің тұрады. Оған сене бер. Қырманға келгенде, басшымыз Болжам болатынын естіп төбе шашымыз тік тұрған.

	Амалсыздан кереуетке жантая кетісіп, көрпе жамылдық. Көзіміз жұмулы, көкірегіміз сайрап жатыр. Болжам қалшиған күйі бір орнында тұр. Кеткісі жоқ. Аузын апандай ашып, ауық–ауық есінейді. Есікті ашып, жапты. Әлдекім көрпе астынан басын көрсете қоя ма деген айла шарғысы. Мұндайда балалар да сақ. Көрпеден басын көрсете қоймады. Бізге сенбеді ме, Болжам шеткерірек кереуеттің біріне жантая кетті.

	– Берік, –дедім бүркінген күйі.

	– Құлағым сенде.

	– Өстім омалып жата береміз бе?

	– Не істейміз?

	– Сыртқа барлаушы жіберейік.

	Құйрығын басып қалған мысықша баж еткен есік сықырынан Болжам бір аунап түсті де, қайта қорылға басты. Алғашқыда жұмысқа мойны жар бермей, ертеңгісін еріне көтерілетін балалар келе–келе тыңайып қайратты жігіттердей қимылдайды. Болжамның мықтылығы – бұйрығын талап етуі. Қырман басына ертіп келген соң, Болжам балаларға дағдылы бұйрығын бере бастайды.

	– Жасырынбақ ойнап, қашып кетпеңдер. Бидайды биігірек үйіңдер. Астық қызып кетіп жүрмесін. Анау бір дөңесті аударып бітірсеңдер, түскі тамақ «во»! Бір маңырама сойғызсам, еті сендердікі, басы менікі.

	Кенет есік ашылды да, Берік кіріп келді. Орнымыздан атып–атып тұрыппыз. Болжамның жатқаны естен шығып кетсе керек.

	– Олар бізге көмекке келіпті. Астық тасиды, –деді ол.

	– Мынау, бізге берген сәлемдеме. Жарқыраған жұлдыздар, әскери эмблемалар.

	– Енді біз де солдатпыз,–деп Қорқыт қатты қуанды.

	Болжам көзін уқалай ашып, орнынан тұрғаны сол еді, зор денелі, көгілдір погонды солдат есік қағып кіріп келді.

	Әншейінде жерге қағып қойған қазықтай бір орнынан қозғалмайтын Болжам, зыр қақты. Ұшып–қонып жүр.

	– Мен де солдат болғанмын.Служба қалай? Қай жақтансыңдар?–деп сұрақтарды жөпелдете төгіп жатыр. Бір орнында тыншыр емес.

	– Давай, әңгімелесеміз. Біздің бөлмеге жүр. Балалар ұйықтасын, жұмысқа барады. –Катцоны қоярда–қоймай қолтықтап Болжам келесі бөлмеге беттегенде, бізге бұрылып:

	– Әлі кездесеміз,–деді.

	Балалар бір жерге үймелей қалды.

	– Болжекең қалай–қалай дөдеңдейді–ей –деді Бүркіт.–Меніңше, әскери болған. Елден естігендей айтып отыр.

	– Қызық болсын,–деді Болат күтпеген жерден.

	–Біз де осы солдаттар сияқты өзімізді шынықтырып көрейік. Яғни соларша күн өткізейік. Болжамның өтірігін теріске шығарайық.

	– Оған көне қойса?

	– Жұмысты жөндеп істесек, бізде несі бар.

	– Дұрыс идея.

	– Кешкісін солдаттарға барайық. Сәлем берейік.

	– Әттең, қолдан келсе ерулік апарғанға не жетсін.

	– Олар да бізге сәлемдеме жібереді ғой.

	– Бөгеліп тұрып қалыстық.

	– Мен таптым. Құрметті қонақтарға нан мен тұз сыйлайды.

	– Ақлима апай болсын. Бір таба нанды пісіреді де береді.





ДАЙЫНДЫҚ




	Түскі тамақтан соң құдық басына жиналдық.

	–Ерулік дайындалуда, – деді Бүркіт.

	–Жарайсың.

	– Уақытқа келісу керек. Әркім өз ойын ортаға салсын . Меніңше, кешке барған жөн. Олар жұмыстан оралады.

	– Сен сәлемдемені кімнен алдың?– дедім мен.

	– Сақшыдан.

	Беріктің ұғымынша тәртіп қатал. Солдаттар жан– жағын сым темірмен қоршап алған. Қоршауға сүйкенсең, КП– ға сигнал жетеді. Одан кейінгі жай қиын.

	– Ал егер ерулігімізді қолымызға алып, сап түзеп барсақ ше?

	– Гүл теріп алайық.

	– Дұрыс– ақ. Әлі же ойланған жөн болар. Мүмкіндігі болса, мен ауылға барып келейін. Бірақ Болжамға сездірмеу керек, – деді Берік.

	– Өте дұрыс.

	Сәлден соң үйілген дәннің үстіне жантая кеттік.

	Көзіміз солдаттарда.

	Аз тыным алғандағы әңгімемізді көп көрді ме, салмақ өлшейтін күркеден Болжамның өктем үні естілді.

	– Ей, қара табандар, тұрыңдар, кәне! Астықтың тау– тау болып жатқаны мынау. Анау шашылған шеткі үйіншекті басқа жерге аударыңдар.

	Бұйрықтың аты– бұйрық. Орнымыздан атып тұрып, жұмысқа кірістік. Аспан айналып жерге түскендей. Басымызға киіп алған қағаз қалпағымызды бұйым қылмайды. Бәрінен де Қорқыттың көрген күнін айтсаңшы.

	«Мені түрткен осы шығар», – деп күңкілдеп қояды.

	Астық орыла бастағанда Амангелді көшесінің балалары түп– түгел «Астық»– шаруа корпорациясының қырманына келеміз, келмегенін «ақсаусақтар» деп айтамыз деп қол алыстық. Қырманға алдымен үш– төртеуі келді. Артынша әке– шешелерінен қашып– пысып қалғандары жетті. Соның бірі –Қорқыт. Ұзын саны он бірміз. «Түйе палуан» орталық қорғаушымыз. Жаман атқа кім құмар. Әттең, келісім бұлай болмаса, бес– алты шақырым ауылға әлдеқашан бірінші болып Қорқыт кететіні анық.

	Астықты екінші орынға ауыстырып бола бергенде, комбайннан астық тиеген автомашиналар легі келіп жетті.

	Қорқыт пен Әділ, Тұрарбек, «Камаздарға». Есіркеген, Ұлан, Жанайдар, «Зил»дерге. Болат пен басқаларымыз тіркеме арбаларға бөліндік.

	– Кәне, кім бұрын түсірер екен, – деген Беріктің үні естілді.

	Мұндайда ептілік қажет. Сыртқа теуіп, шертіп тұрған машинаның қорабын ашу оңай емес. Сау ете қалған қызыл дән, асыға сілтенген күректер.

	– Жігіттерше қимылдайды біздің сарбаздар, – деп Болжамның мақтайтыны сондықтан болар. Мұндайда шоферлар да жарысады. Кейде қызып кеткендері, күрек алып көмектеседі. Комбайнға бірінші жеткенді кім жек көрсін...

	Күректерді тастай– тастай салып дән үстіне сұлай кеттік.

	– Кетуін кетті– ау, тез оралса екен сол Берігің, – дедім.

	– Міндетті түрде олжамен оралады.

	Күн тас төбеден ауып барады. Күн көзін жапқан шілтердей болған бұлттар қиырға қарай баяу қалқиды. Болжам біздің әлдегінде ғана қауырт қимылдап машинадағы дәнді түсіргенімізге риза болды ма, мазалаған жоқ. Жантайып жатқан күйі қалғып кетіппін. Оқыс шыққан дауыстан оянып кеттім.

	– Алақай!– деді ентіккен Қорқыт. –Берік жарады. Мен барсам, жатақханада жүр. Аузында керней, қолында баян, жолығып жайды айтады. Завхоз қос қолын төбесіне қойып маңына жолатпайды. Жағдайды түсіндірсе, түсінбейді. Жалынса көнбейді. Амалсыздан сынып жетекшісі Жұлдыздың үйіне барса, ол оқуға кетіпті. Сөйтіп дағдарып тұрғанда, мектептің директоры Шудабаев кездесіп көмектесіпті.

	Жолға шыға салып, елге көрінбей, кезіккен машинаға отырып, жатақхана жетіпті. Тіпті, өз үйіне де бас сұқпапты. Қорқыттың хабарын зейін қоя тыңдаған балалар ду ете қалысты. Бәрінің ойында Беріктей болсақ, деген бір– ақ ой. Жаздың жайбасар күні көкжиекке таянып қалғанда, балпаңдай басып Болжам жетті.

	– Ал, сарбаздар, үйге қайтыңдар!

	– Біздің күтетіміз де осы әмір. Жүгіріп ала жөнелдік. Сәлден соң топ бала солдаттар қонысына таяу келіп, дөңгеленіп отыра кетістік.

	– Жиын ашық деп жариялаймын, – деді Берік.

	– Күн тәртібінде қонақтарға ерулік тапсыру салтанаты.

	– Рапорт беруді кімге тапсыру керек?

	– Берікке.

	– Себебі?

	– Бойы ұзын.

	– Сырнай тарту еншісі– Қорқыттікі.

	– Тынысы кең. Жақсы үрлейді.

	Балалардың бәрі қол көтерді. Бүркіт мырс ете қалған еді, балалар қабағын түйді.

	– Жиынды мазақ қылмаңдар.

	– Баланың ойыны емес бұл.

	– Баянды Арман ойнайды.

	– Апам пісірген нан мен тұзды ұстаушы кім?

	– Кім еңбек етсе, сонікі.

	– Әділдіктеріңе рақмет,– деді Бүркіт шын риза болып.

	– Шіркін– ай, бізді КП– дан өткізсе ғой!

	– Маған сеніңдер, – деді Берік. Қатарға тұрыңдар! Берікті тура командир дерсің. Кернейдің асқақ үні жер сілкіндіргендей. Бойына қарай қаз– қатар тұрып, аяқтарын нық басқан біздің сарбаздар. Құдды Республика алаңында кетіп бара жатқандай бастарын тік ұстап, қолдарын сермейді. Жан– жақтарына қарар емес. Әттең, киімдерінің жайы келмеген. Бірінде кеда, бірінде бәтеңке.

	– Тоқтаңдар– деді бір сәт Берік бұйрық беріп. Сөйтті де қолын шекесіне алып, бізден алыстай берді. КП күзетшісі мен екеуінің арасы жақындай түсті. Қызықты қара. Сақшы өзіміз білетін Катцо. Иығында автомат. Мұрты жыбырлап бізге күлімсіреп, қарап қалыпты.

	– Жолдас, старшина! Біз сіздерге сәлемдеме әкеліп тұрмыз. Соны тапсыруға рұқсат етіңіз!

	Беріктің даусы саңқ –саңқ етті.

	– Мен командирге баяндайын, – деді Катцо. Сәлден соң ол қайта оралды. Есікті ашты. Командирлерше гүрілдеген дауыспен:

	– Менің соңымнан еріңдер, – деді. Қуанышымыз көл–көлсір. Ең алдында Катцо, соңында мен, Қорқыт. Көзі күлімдеп маған қарайды.

	Біз соңғы шатырдың алдына жеткенде, солдаттар да тізіле қалған екен. Командир дембелше келген сары жүзді адам. Біздің алдымызда келе жатқан Катцо рапорт берді. Енді кезек Беріктікі.

	– Отряд жақында! –деп бұйырды. Барабан дүрсілдеп кетті. Офицер бізге қарап қалған. Бүркіт адымдай басып командирге нан мен тұзды тапсырды. Наннан бір үзім алып иіскеген командир бәріміздің басымыздан сипап, рақметін айтып жатыр.

	– Жарайсыңдар! Жігіт екенсіңдер, – деді әлсін– әлсін.





АЛАҚАЙ! КАТЦО БІЗДІҢ КОМАНДИР!




	– Қонақтар келу құрметіне екі сағат демалыс жариялаймын. Қонақтар көңілсіз болмасын,–деді командирлері.

	Солдаттар бізді үлкен адамдарша күтті. Катцоның беделі шынында жоғары болса керек. Сәлден соң –ақ алғашқы бұйрықтарын бере бастады:

	– Құрбанов! Ашыралиев! Айналдыра сабан жайыңдар!

	– Құп болады, жолдас старшина!

	– Сличенко, гитарыңды дайында! Божух, турникке батыл едің ғой? Кантеладзе мен Алиев, күресіп өнер көрсетіңдер! Есембаев, билейсің.

	Шынында, әскер тәртібі темірдей. Бұйрыққа қарсылық жоқ. Қолдарын шекесіне апарып «құп» деп аяқтарын сарт еткізіп, әмірді орындауға жөнелді. Аласа бойлы арық жігіт бір сәт күңк ете қалды.

	– Жолдас старшина, өз өнеріңізді ұмытып кетпеуіңізді қалар едік.

	– Орынды айттың, – деді Катцо күлімсіреп. – Естен шығарғандарыңда өкпелейтін едім.

	Сәлден соң айнала төселген сабанға шөкелей отыра кеттік. Гитараның сан құбылған үні естіле бастады. Артынша жуан дауыс:

	...Иииин– нана, вар о нанааа.. Иан– Нааааа– Наааа! – деп шырқай жөнелді.

	Елдің назарын өзіне аударып, жанын елжіретіп, баурап бара жатыр.

	Ән қызыл іңірдегі қазақ даласына сәлем бергендей, шартарапқа кең жайылып, талмаурап барып тынған сәтте ел ду қол соқты.

	– Лезгинка, – деп дауыстап қалды бірі. Артынша әлдененің тоқылдаған дауысы естілді. Кәдімгі қолға ұстайтын шелектің түбі. Аяғының ұшымен секіре жүріп, қолын желкесіне қойып, басын шалқайта кербез де көз ілеспес қимылмен бір солдат билеп жөнелді.

	«Тирайтат– ти– таратта Тирайра– ратта– тат– таратта»

	Би біте білегінің бұлшық еті ойнаған сары шашты жігіт турникке ырғып шығып, «ай» жасап айналып жөнелді.

	Шыр көбелек айналып жерге түскен спортшыдан кейін екі палуан ортаға шықты. Екеуі де кеспелтек бұқа мойын. Бірін– бірі бұрыннан білетін сыралғы екен. Әркім өз күшін танытқысы келеді.

	– Әй, Қорқыт, сені мыналар жыға алмас, – деп мысқылдады Бүркіт.

	– Ортаға шығарайық. Жеңгенімен күрессін. Қорқыт азар да безер болды.

	– Әй, жасық, – дейді Бүркіт қу тілін безеп.

	– Олар шыныққан,– деді Қорқыт.

	– Палуандар тең түсті, – деді Катцо екеуінің де қолын көтеріп. Осыны күтіп тұрғандай гитараның үні қайта естілді.

	Кенет командирдің бұйрығы естілді.

	– Орын –орындарыңа барыңдар!

	Әлгінде шоғырланып отырған адамдар шатырларына кіріп, біздің жанымызда командир мен Катцо ғана қалды.

	– Жолдас командир, сізге өтініш айтуға бола ма?– деді Берік.

	– Дұрыс екен.

	– Таңертең ерте тұрамыз. Жаттығамыз. Біз де болашақ солдатпыз.

	– Әрине, дұрыс. Ойыңды бүкпе.

	– Бізге сіз сияқты командир керек.

	Командир мен Катцо бір– біріне қарасты.

	– Балалар талабы орынды, – деді командир.

	– Мені тағайындаңыз, – деді кенет Катцо. Командир осыны күткендей бас изеді.

	– Рақмет, жолдас командир!

	Біз қош айтысып аттандық. Катцо бізді КП– дан өткізіп салды.

	– Ал ертеңгісін ұйықтап қалып жүрмеңдер. Сендер енді солдатсыңдар,– деді ол кетерінде.





АЛҒАШҚЫ ДАЙЫНДЫҚ. ҰЙҚЫШЫ ҚОРҚЫТ




	Болжам бізді бұл жолы мазалаған жоқ. Аяғымыздың ұшымен басып келіп кереуетке қисая кетістік. Ойымыз таңертең ұйықтап қалмау. Бұл – әскер тәртібі. «Тамаша жасадық», – дейді Бүркіт.

	– Тек ұят жасап, ұйықтап қалып жүрмейік.

	– Қызықтың бәрі алдыда.

	– Тек күнделік жазуды ұмытпайық. Директор ағай солай тапсырған.

	– Әрине.

	Ұйықтап кеткен екенбіз, керней үні естілді. Орнымыздан ұшып– ұшып тұрыстық та, апыл– ғұпыл киімімізге жармастық. Киіну уақыты тек 45– ақ секунд. Мұндайда ұқыптылық керек.

	– Әй, мынанының қорлығы– ай, – дейді жейдесін теріс киіп алған Арман, қайта шешіп жатып.

	Алаң ортасында Катцо тұр. Түрі сұсты. Құдды солдаттарға әмір беріп тұрғандай. «Бойларыңа қарап тұрыңдар».

	– Оңнан солға қарай санаңдар.

	– Бір.

	– Екі.

	– Үш...

	– Он.

	Келесі сәтті күтіп қалғанбыз. Он бірінші деген үн естілмеді. Масқара! Қорқыт ұйықтап қалды. Түндегі айтқан сөзді оң құлағымен естіп, сол құлағынан шығарып жіберген.

	– Оңға жүгіріңдер!

	Таудың тасасынан күннің жан– жаққа шашыраған алтын шапақ нұры көрінді. Таңғы керім самал еседі.

	Алыста бұлдыр– бұлдыр сағым ойнайды. Катцо бізбен қатар жүгіріп келеді. Алдымен келе жатқан Арманның етігіне көзім түсіп кетті. Теріс киіп алыпты. Сапқа тұрғанда екі аяғы екі жаққа қарап тұрды– ау. Ішек –сілем қата күлемін.

	– Ей, Арман, екі аяғың екі жаққа кетіп бара жатыр ғой. Ол түсінбеді.

	– Екі етігің араздасып қалыпты.

	Ол аяғының басына қарап шошып кетті.

	– Жай жүріспен жүріңдер! Қолдарыңды жоғары– төмен көтеріп, дем алыңдар!

	Кең алаңда айнала жүріп, біраз жаттығулар жасадық. Ұйқымыз ашылып, тыңайып қалған сияқтымыз.

	– Масқара! Түйе палуанды қара, – деп күңк етті Арман. Үйдің дәл іргесінде екеу тұр. Бірі– Болжам, екіншісі– кәдімгі Қорқыт.

	– Командир көріп қойса, ұят болады– ау. Қап, бәлем сені ме, тұра тұр. Қорқыттың қаперіне ештеме кірер емес. «Мені қиратып ал» дегендей қол бұлғайды.

	– Енді топтың командирін тағайындап алуымыз керек. Оның міндеті балаларды қатарға тұрғызып, Катцоға рапорт беру керек. Бәріміз Берікке қарастық. Ол футбол командасының капитаны.

	– Берік болсын!

	Сәлден соң бәріміз Мөлдіраққанға лап қойдық.

	Анадай жағада бізге күлімсірей қарап Катцо тұр.

	– Ауырып қалмаңдар, – деп дауыстайды.

	– Жоқ,– дейміз бір ауыздан.

	– Сау болыңыз, Катцо.

	Жатақханаға келе Берік бас болып Қорқытты қыса бастады.

	– Балаларды ұятқа қалдырдың.

	– Ұйқышы мысық, – дейді Бүркіт мысқылдап.

	– Екінші Болжам.

	– Жараса қалуын көрдің бе?

	– Жазасыз қалдыруға болмайды.

	– Наряд.

	– Екі шақырым жер жүгірсін, арықтайды, – дейді Берік.

	– Еден жуу осының міндеті.

	–Біз бір машина түсіргенде, бұл екеу.

	Қорқыт жыларман күйде. Жанарына жас кептеліп қалыпты. Әлдекім аяушылық білдірсе, төгіп жіберуге дайын.

	– Әй, балалар, қандай жаза болса да көндім. Бірақ жалғыздамаңдаршы, түге. Ұйқым қатты, – деді Қорқыт, даусы дірілдеп. Осыны айтуы мұң екен, Беріктің әмірі естілді.

	– Түс алға!

	Қорқыт қарсыласқан жоқ, томпаңдап алдына түсті.

	– Жылдамырақ!

	Бөлмеге Болжам кіріп келді.

	– Ой, қара табан солдаттар, жігітсіңдер. «Түйе палуандарың» аспаз болуға лайық,– деді ол.

	– Солай да шығар, – деді Арман.

	– Өй, ана мұртты кім өзі?– деді Болжам жұлып алғандай.

	– Біздің командир, – деді Есіркеген.

	– Жұмыстағы командир сізсіз,– деді Бүркіт маған көзін қысып. –Бұйрық берсеңіз, бәрі орындалады.

	Болжамның кеудесін мақтан қысса керек:

	– Бұларың дұрыс, балалар. Тәртіптің аты– тәртіп. Ертең сендер сарбазсыңдар. Шыныққандарың дұрыс. Ал енді тамаққа келерсіңдер. Сөйтті де ол шығып кетті. Шынында, оның бүгінгі мінезі таң қаларлық. Ол да біздің ойымызды түсінсе керек.

	Сәлден соң ырсылдап– гүрсілдеп Қорқыт жетті.

	Беріктің де алғашқы бұйрығы естілді.

	– Тамаққа, солдаттар!





ДАБЫЛ




	Бізді кәдімгі кәнігі солдат дерсің. Таң бозынан тұруды әдетке айналдырдық. Бір– екі күннен соң, Болжам айтпақшы, «жер тепкілеуге де» шықтық. Әскерше сәлем беру, күзетші қабылдау, рапорт бізге бұйым емес. Білік темірден турник жасадық. ДТ– ның үш– төрт дөңгелегі қарапайым штанга. Катцо біздің әрекетімізге сүйсінулі. Астық тартқан солдаттар сәлемнен жаңылмайды

	– Естеріңде болсын, бір күні тосынан дабыл қағылады, – деді бірде Катцо. Сонан соң оның мән жайын түсіндіре бастады. Күтпеген жерден жау шекарадан өтті де, алдыңғы заставадан бізге хабар жетті. Қайткен күнде жаудың алдын алу керек. Бір не жарты сағаттың ішінде жауды тосқауылдауымыз міндет. Мылтығың, азық– түлігің, табақ– қасығың, шинелің өзіңмен бірге болады.

	– Команда әрқашан дайын!– деді Берік қолын шекесіне апарып.

	Жатсақ та, тұрсақ та осы дүрбелең уақыт ойымыздан кетпейді. Мылтығымыз – ағаш. Шинеліміз – күпайке, Ыдыс– аяқ, қасығымызды салатын дорбаны әлдеқашан дайындап алғанбыз.

	– Әй, Қорқыт, сен тағы ұйықтап қалып жүрме, – дейді Бүркіт.

	– «Балапан тауыққа ақыл үйретпейді».

	Майлышат жазығындағы егінге түскен комбайндар толас табар емес. Қорқыт күбірлей жүріп бидайын түсірген автомашиналарды санайды. Баяғыдай дән үстінде шалқамыздан түсіп ұйықтайтын уақыттың ауылы алысқа кеткен.

	– Енді бесеу түсірсек, рекорд,– дейді Қорқыт.

	Бәріміз аспанға қараппыз. Күн батып, батыс жақ қызыл бояуға малынып тұр.

	– Жігіттер!– деді әлдекім. Жалт қарасақ күлімсіреп қарап Катцо келеді екен.

	– Ал, балалар, мен екі–үш күнге орталыққа барып келемін. Жаттығуды өздерің жүргізіңдер, – деді ол.

	– Құп болады!

	– Қуланып жүрмеңдер!

	– О не дегеніңіз, командир, – деп шу ете қалыстық.

	Сәлден соң Қорқыттың күжілдек даусы естілді.

	– Балалар, рекорд! Отыз автомашина. Орта есеппен жетпіс тонна! Алақай!– Балалардың дауысы қырманды дүрліктіріп жіберді.

	– Оу, қара табандар, не боп қалды?– деп Болжам жетті.

	– Рекорд, аға! Жетпіс тонна астық түсірдік!

	– Ой, шын екен– ай, – деді ол қолындағы қағазына үңіліп. –Баланың істегені білінбейді. Шаршаған жоқсыңдар ма? Бүгін сендерге екі порция бергізбесем. Бөлме іші алакөлеңкеленді. Балалардың дені ұйқыға кеткен. Бүгінгі жұмыс көбінің сілесін қатырып шаршатқан сияқты. Апамды ойлаймын. Күн сайын жіберіп тұратын сәлем– сауқаттан балалардың көбі бас тартқан.

	– Солдаттық норма, – деді Бүркіт. Елден қалсын ба, Қорқыт та уәдеден шығып жүр. Асханаға жиі кезекшілікке баруды да тоқтатты.

	– Арман, – деймін көрші кереуетке сыбырлап. Жауап орнына пыс– пыс еткен демі естіледі. Шеткі кереуетте жатқан Берік бүгін кезекші. Дабыл болса, оятушы да сол. Үйді басына көтере қорылдаушылардың қатарында ол да бар. Тексеру пунктінің прожекторы жарқырай жанып тұр. Тымық түн. Алқа қотан қонған ауылдың кейпін танытқан аппақ шатырлар. Тек үйдей– үйдей алып машиналар ғана сұсты. Тексеру пунктінің аузында қаруын бекем ұстаған сақшы. Арлы– берлі жүріп жүр. Екі сағатта бір ауысады. Бірақ ойда жоқта шекараны шпион бұзды дейік. Солдаттар бізден көмек сұраса? Өйткені олар жер жағдайын жақсы білмейді. Иісшіл иттері де жоқ. Құтылып кетуі әбден мүмкін. Желісай бізден он бес шақырым. Онда темір жол бар. Поезға мінсе, қалаға жетеді. Сонан соң тауып көр. Мәселе соны жеткізбеуде ғой. Шекарадан өткізбеуде. Шпион өте жақсы дайындалған. Бір өзі бірнеше адамға төтеп береді. Айлакер де, әккі. Кинолардан көргеннің бәрі анық. Бірақ біздің қасиетті шекарадан өткен жау құтылып кетуі мүмкін емес. Иә, мүмкін емес.

	Ұйықтап кетіппін. Құлағымның түбінен әлдененің даусы естіледі. Өң мен түстің арасында жатқан сияқтымын. Орнымнан атып тұрдым да, сыртқа құлағымды тостым. Шынында керней үні. Балалар бей– жай. Құлағымды қос қолыммен бітедім. Енді терезеге жүгірдім. Таң енд– енді құланиектеніп келеді. Әдеттегідей, алаңда әлдекім сырнай ұстаған күйі қалшиып тұр. Катцоның өзі.

	– Балалар, дабыл қағылды– дедім. Олар ұшып– ұшып тұрып, апыл– ғұпыл киініп, далаға жүгірді.

	– Жауынгерлер, осыдан бес шақырым жердегі жау бекінісіне жету керек. Соңымнан еріңдер!– деп дауыстады Катцо.

	– Қару– жарақтарың сай ма?

	– Бәрі орнында, жолдас командир.

	Аздан кейін қап– қараңғы түнекке сүңгідік те кеттік. Әлдекім оңқа–шоңқа боп жығылды да, қайта тұрды. Қорқыт та баяғы.

	– Аяғымды оңдырмай жараладым, – дейді ол күңк етіп.

	– Ештеңе етпейді, шыда, – дейді Берік.

	Діңкесі құрыса да, Қорқыт та бізден қалысар емес.

	– Жатыңдар!– деді бір сәт Катцо. – Екі жүз метрдей жерде жау бекінісі. Ашық барсаң, пулеметпен жайпап салады. Еңбектеңдер! – Еңбектеп келемін.

	«Қан майданда мұндай оқиғалар көп кездеседі емес пе». Жүрегім дүрсілдей соғады. Ұйқы шайдай ашылып кетті. Катцо бізден емтихан алды. Оның екі– үш күн қалаға барып қайтамын дегені жалған. Бізді сынамақ. Оның үстіне ол біздің бүгінгі астықты көп түсіргенімізді біледі. Көзімен көрді. Шаршады десе керек.

	Окоп сияқты арық ішіне қарғып– қарғып түстік.

	– Қатарға тұрыңдар!– деді Катцо қол фонарын жылт– жылт еткізіп.– Дабыл аяқталды. Бекініске ораламыз.

	Ертеңгісін тұрғанда төсек– орын арқалап аспазшылар жатақханасына кетіп бара жатқан Болжамды көрдік. Аузы қомпаң– компаң етіп күңкілдейді.

	– Маза бермейтін болды ғой, бұлар. Ұйқы жоқ, күлкі жоқ, Өңшең қара табандар, – дейді.

	Күлейік десек, төбемізге әңгіртаяқ ойнататыны аян.





«БАРЛАУШЫ» ҚҰТЫЛА АЛМАЙДЫ




	Әп– сәттің ішінде басқышты қойып жіберіп шатырдың төбесіне шығып үлгердік. Қолымызда дәптер, бір– бір қарындаш. Әркім өз өнерін сынамақ. Оқиға менен басталды. Ертеңгілік жаттығудан соң балаларға:

	– Егер дәл осы арадан резидент шекара бұзса, қолға түсіру мүмкін емес, – дедім.

	– Дәлелің?– деп шу ете түсті олар.

	– Біріншіден: темір жол жақын, екіншіден: иісшіл ит жоқ.

	– Мен келіспеймін, – деді Берік.

	– Дүрбі бар емес пе?– деді Бүркіт.

	– Қарауылдың қамысына бір кірсе қайдан табасың?

	– Шын– ау, – деді балалар.

	Темір жолға жеткенше қалың қамыс. Қала берсе тоғай. Шоқ– шоқ тал. Ойдым– ойдым шұңқыр.

	– Әділдің сөзі әділ, – деді Болат.

	Біздің әңгімемізді тыңдап тұрғандай Катцо үстімізге тап келгені. Шамасы, анадайдан біздің сөздерімізді естіген сияқты.

	– Резидент қолға түседі, – деді ол.

	Аузымды ашып Катцоға қарап қалыппын. Алып денелі старшина бізге күлімсіреген күйі:

	– Карта сала алатындарың бар ма?– деді сонан соң. Бәріміз де шу ете қалдық.

	– Бүркіт– суретші.

	– Егер карта жақсы салынса, резидент те қолға түседі.

	– Түстен кейін көрсетесіңдер –деді Катцо мән– жайын түсіндіргеннен соң.

	– Әй, батырлар, әр төбе шоқы, әр арық картадан шет қалмасын. Шекара шегі өздерің айтқан Қарауылдың темір жолы.

	– Құп болады!

	Енді, міне, бәріміз де шатыр үстіндеміз. Алдымызда көлбеп Қарауыл жазығы жатыр. «Ертеде ел болып, арық тартып, егін суарғанбыз бұл жерде», – дейтін атам. Кейін арық суалып, арнасына құрақ өсіп кеткен. Сары балақ егін шеті төбені алқымдап тоқтаған. Одан арысы темір жолға дейін жазық. Әркім өз картасын бір– біріне көрсеткісі жоқ. Картадағы әр қателік резиденттің құтылып кетуіне жасалған жағдай. Сондықтан аса сақ болған жөн. Картаның нобайын түсіріп, қауіпті нүктені белгілей бастадым. Көз алдыма елестетемін. Күбірлей сөйлеп қоямын. Бекшойынның шолақ сайы. Бүйректің қыстағы, Мипалау көлінің бойындағы қалың қамыс. Келісім бойынша, резидент картаға түскен нүкте бойынша ғана өтеді. Күздіктің беті ашық. Бірақ шекара бұзушының басқа жолы да жеткілікті емес пе.

	Уәделі мерзімде Катцо да келіп жетті. Карталарды байыппен қарап шықты да, басын изей қолымызға ұстатты. «Ұмытылып, белгіленбеген жерлер қалмасын», – деп ескертті.

	– Өте мұқият қадағаладық, – деді Берік бәріміз үшін жауап беріп.

	– Онда былай келістік. Кім «резидент» болғысы келеді. – Бәріміз қол көтердік.

	– Қызықты қара, енді бәріміз шекарашы боламыз деп қол көтердік. Кенет Катцо қабағын түйе қойды.

	– Сендер резидентікке де, шекарашыға да жарай алмайсыңдар.– Бәріміз тұнжырай қалыстық.

	– Не себептен?– деді Берік шыдай алмай.

	– Ондай икемдерің байқалмайды. Резидент болу оңай емес. Ол өте ақылды, айлалы, шыдамды, әдісқой болуы керек. Сендер «Көктемнің он жеті сәті» атты киноны көрдіңдер ме ?

	Бәріміз бас изедік.

	– Ал, шекарашы одан айлакер. Туған жерді ерлікпен қорғау шекарашының міндеті. Міне, екеуінің де осындай ерекше ерліктері бар. Сондықтан да жауапты тапсырма алдында тұрғандарыңды түсініңдер. Кәне, кім «резидент» болады?

	Тағы да бәріміз қол көтердік.

	– Онда былай болсын. Мынау он бөлек қағаздың біріне резидент деп жазылды. Кімге шықса, сол резидент, қалғандарың шекарашы. Бұрылыңдар!

	Алдымызда умаждалған он бөлек қағаз жатыр. Балалар бір– бірден алып жатыр. Сөйткенше болған жоқ:

	– Алақай! Мен «резидентпін», – деген қуанышты дауыс естілді. Қорқыт бір орнында секіріп жүр.

	– Тыңдырарсың, – деді Бүркіт мысқылдап.

	Бәріміз де «түйе палуанның» орнына барғымыз келеді. Әттең, амал жоқ.

	– Қазіргі жағдайда иісшіл иттер жоқ, сондықтан резидент тал түсте шекараны бұзады, – деді Катцо.

	– Біз он бес минуттан соң іздеуге шығамыз. Қайткен күнде де ертерек тұтқынға түсіру керек. Кеш батып кетсе іздеу, қиынға соғады. Айырылып қалмауымыз керек.

	Катцо Қорқытқа бұрылды.

	– Неғұрлым із тастамауға тырыс. Көзге түспей темір жолға жетсең, сен жеңдің.

	– Құп болады!





«РЕЗИДЕНТ» ШЕКАРАНЫ БҰЗДЫ. ІЗДЕУ




	Катцо сағатына қарады да:

	– Дабыл!– деп дауыстады. Шекара бұзылды. Өтуші бір адам. Үстел басына жиналыңдар!– Жапа– тармағай кереуеттен атып– атып тұрып, іздеуге дайындала бастадық.

	– Бағыт солтүстікке қарай кеткен, –деді Катцо өлшеп. Сызғышты салып жіберіп қауіпті аймақты ендеді. Резидент асығыс. Қандай шара жасау керек?

	–Балалар ойланып қалды. Кейбірі командир атанған Берікке қарады.

	– Ол борсаң– борсаң етіп алысқа да ұзай алмас, – деді Бүркіт.

	– Резидентті олай бағалауға болмайды. Жауды менсінбеу опық жегізеді, – деп тыйып тастады Катцо.

	– Меніңше, ізге түсу керек, – деді Берік. Катцо бас шайқады.

	– Күдікті жерлерді тінту керек. Жаудың алдын алған жөн. Олай болса ең қауіпті аймақ – темір жол. Қайткен күнде ол соған жетуге тырысады. Сондықтан екі– үш адам соған тосқауыл жасау керек.

	– Дұрыс идея, – деп Бүркіт дауыстай жөнелді.

	– Онда Бүркіт, Тұрарбек, Арман, сендер ең қысқа жолмен темір жолға жетіңдер. Мына арадан өткізіп алып жүрмеңдер.

	Балалар карталарын белгілеп алып жүгіре жөнелді.

	– Қалғандарың қандай шешімге келдіңдер? –деді Катцо.

	– Ізге түсу керек.

	– Дұрыс– ақ.

	Сезікті жерлерге екі топ аттанды.

	– Бекшойын мен Бүйректің қамысына Әділ мен Ұлан аттаныңдар. Бүйректің қыстауы мен

	Тобылғышапқанға Берік, Есіркеген барсын. Қалай болғанда резидент бір сағат ішінде қолға түсуі керек.

	– Құп болады!

	Оқша зулап келеміз. Жан– жағымызға байыптай қарап, тініте көз тастаймыз. Бой көрінбейтін бидай алабы. Сағым тартқан сары дала. Қыбырлаған тірі пенде жоқ. Бүйректің қамысына жеткенде Ұлан екеуіміз жағаны жағалап, құрғақ ішімен жүрдік.

	– Жабайы шошқа кездесіп жүрмесін, сақ бол!

	– Жолбарыс десеңші.

	– Ақырын сөйле, біздің дауысымызды естісе, тығылған інінен шықпай қояр.

	Бағытты Бекшойынға тіредік. Бұлақты өрлей– өрлей кішкене тоғайға кеп кірдік. Көк майса, шықылықтаған құстар. Жанға рақат көлеңке. Сұлу қайыңдар. Былтырғы жылы саяхатта болғанбыз. Көк сазға етпеттей жата кетіп, құлағымызды жерге төсеп, біраз жатып тың тыңдадық. Көкте шырылдаған боз торғай, алыста гуілдеген мотор үні...

	– Мына, «түйе палуанның» қорлығы– ай, – деді Еділ.

	– Бұл маубас таптыратын түрі жоқ. Ал күліңдер енді.

	– Осыдан таппасақ, желкемізге мініп алады.

	Алға жүрдік. Тоғайдың қиыр бетіндегі Бекеттің көпірінде кездесетін болып екіге бөліндік. Бұтағы шабылмаған ағаштар сәлден соң жүруге кедергі жасай бастады. Қорқыттың бұл жермен жүре алмауы хақ. Бағытты өзгерту керек. Тоғай ағашы аздан соң селдіреп сала берді де, қалың қурайға тап болдым. Кенет алдыңғы беттен сылдыр естілді. Шөкелей отыра қалдым. Бәлем қолға түскен шығар. Қурайды аша отырып жылжып келемін. Мені аңдып жатқан қасқыр болмасын! Мейлі. Өн бойым дірілдеп сала берді. Сол сәт селк ете қалдым. Әудем жерде лағын ерткен елік жайылып жүр.

	Бей жай. Картаны ашып қалдым. Мынау Кәменнің тоғайы ғой. Сәл оңға бұрылып кетіппіз. Кері қайттым. Сұлу жануардың мазасын алып нем бар. Резидент бұл жерден өткен жоқ деймін. Елік үркуге тиісті ғой. Картаны қайта аштым. Енді біраздан соң біздің топ Бекеттің көпірінің үстінде кездесуі керек. Бұрғанның суы тасып жатқаны мынау. Қорқыт одан мылтық кезенсең де өтпейді. Шешім біреу. Әншейінде көзге көрініп жататын Түбектің қыстағы мұнша қашық болар ма. Бір кезде жеттім– ау. Тірі пенде көрінбейді. Әр жерде бір үйілген қи. Жырым– жырымы шыққан қамыс қора. Анадай жерде артезян құдықтың суы атылып жатыр.

	Тілім аузыма сияр емес. Құдықтың ұршығына бас қоя беріп, кеудемді көтеріп алдым. Есік пен төрдей жерде кішкене бәкі жатыр. Қорқыттың қарындаш ұшын шығарғышы. Асығып– үсігіп жүріп түсіріп алған шығар. Әттең, бәрімізде рация болса ғой. Шекарашыларды бір бағытқа топтастырар едім. Отыра қалып ойландым. Мәселе резиденттің кеткен бағытында. Ағынды сумен малтып өтсе қолға түспеуі мүмкін. Бірақ Қорқыт қорқақ. Көпірмен жүрсе, ұсталады. Яғни ол алысқа ұзаған жоқ. Көпір мен Бұрғанның ортасындағы белдеуде. Осы малшылар салған жалғыз аяқ көпір болуы мүмкін– ау. Оны өзеннің қылта жеріне салады.

	Топтана өскен талдарды тасалап, иінді айналғанда, алдымнан бөренелердің басын біріктіріп салған көпір көрінді. Өтер жерде Қорқыттың ізі жатыр. Түйенің табанындай бедерсіз. Егер резидент бізді тақырға отырғызып кетсе ше? Масқара! Катцоның бетіне қайтіп қарай аламыз. Несіне шекарашы атандық. Мынау жатқан бейбіт елге қаскүнем жауды өткізіп алсақ, тірі жүріп керегі не? Өн бойымды бір дүлей күш билеп кетті. Резидент құтылуға тиіс емес. «Сабыр түбі– сары алтын». Шекарашы ақылды, айлакер болуы керек.

	Енді жан– жағыма байыппен қарап алдым. Қайткен күнде ол ашық даламен жүгірмейді. Соңынан қуғын барын анық біледі. Темір жолға жете қойған жоқ. Көз ұшында көрінген қалың қара сораға жақындаған сайын әлденеден секем алып, сақтық жасаймын. Меңіреу дала. Баяу ескен өзен бойының ерке желі. Табаным тыз– тыз еді. Көйлегім сығып алғандай. Әттең– ай, екеуміз неліктен: «Көпір үстінде кездесеміз», – деп келісе қойдық. Ештеңе етпес. «Сендер таудың да, даланың да халқысыңдар. Төзімді, шымыр болу керек», – деген Катцоның сөзі есіме түсті. Төзімді де батыл болу керек деймін ішімнен.

	Топ қурайды айналып өтіп, ашық алаңқайға жақындай бергенім сол еді, алдымдағы қалың қурайдың ішінен біреу бой көрсетті. Қорқыт. Қап– қара болып түтігіп кетіпті. Қалт тұра қалдым.

	– Қолға түстің. Қолыңды көтер!– дедім дауыстап. Қолыма қару ұстаған шекарашылардай сұқ саусағымды бағыттадым оған.

	–Бері жақында! Қорқыт сүмірейген күйі маған қарай ілбіп келеді. Міне, екі– үш аттам жер қалды.

	–Тұр солай! Қолыңды артыңа қайыр! – Белімдегі белдікті шешуге оңтайландым. Сол сәтте күтпеген оқыс жағдай болды. Қолын артына қайырған боп теріс айналған Қорқыт мені бас салды да, екеуміз ұмар– жұмар болдық.

	– Резидент оңайлықпен қолға түспейді, – деді ол тістеніп. Неден болса да тайынар түрі жоқ. Екеуміз көк саздың үстінде аунап жүрміз. Менің көйлегімнің иығы дыр етті.

	– Сен жеңілуге тиіссің, мен резидентпін, – дейді Қорқыт тілі салақтап. Мені баяғыда– ақ еңсеріп тастаймын десе керек.

	– Шекарашы резиденттен жеңілуге тиіс емес, – деймін.

	– Мен қазір осы жерге сені байлап кетемін, – дейді.

	– Сен жеңілсең, алдыға түсесің.

	Қорқыт мені жамбасқа салып бір– ақ бүктемек болып үйіріп қалып еді, шаршағаны ма, әлде мен ауырмын ба, өзі етпетінен түсті. Бұл Қорқыттың қателігі еді. Арқасында кенеше жабысып мен жатырмын. Қанша бір алып болса да жіберер емеспін. Алғашқыда бұлқынғанмен, аздан соң саябырлады.

	– Өй,– дейді ол. –Мен жеңілдім, жіберші. Басымды шайқаймын.

	– Шөлдеп барамын.

	– Мейлі.

	Қорқыт сұлқ жатыр. Айласы екенін ішім сезеді. Сәл босаңсысам, жұлқынып қалып, босанып кетпек. Әлсін – әлсін дауыстап серіктерімнің есімін атап, шақырамын. Енді уақыт жылжымай қойған сияқты. Өне–бойымды тер жуып барады. Өзіме– өзім шыдау керек деп ескертемін. Қорқыт бір сәт тағы жұлқынды. Сөйтіп отырғанда, Еділ мен Ұлан келіп жетті. Жатқан бойда белдікпен қос қолын байлап тастадық. Орнынан тұрғызып жүріп бергенде, Қорқыт басын шайқады.

	Біз келгенде Катцо бір орнынан қозғала қоймапты.

	– «Резидент» қолға түсті, – дедім қолымды шекеме апарып.

	– Тұтқындаған кім?

	– Әділ,– деді серіктерім жарыса.

	–Тапсырманы мұқият орындап, шекараны бұзған

	«резидентті» қолға түсіргені үшін рақмет айтамын.

	– Отаныма, адал қызмет етемін!





ҚОШТАСУ. КАТЦО– КЕША ХИНЧАГАШВИЛИ




	Қарауылдың егінін бітіріп, комбайнерлер басқа жердің егініне көмекке аттанғанына үш күн болған. Ертеңгісін бізді Болжам оятты. «Сыртқа қараңдаршы», – дейді. Бәріміз терезеге лап қойдық. Қырман басына бес жерден тиегіш транспортер қойылып автомашиналар тізіле қалыпты. Енді бір жиырма шақты машина үстіне жүк тиеп алыпты. Кешегі ақ шатырлар, оны қоршай тартылған сымдар, телефон бағаналары ғайып болыпты.

	– Қайтады, – деді Берік.

	– Қап, енді біраз болғанда ғой.

	– Кеттік.

	Тиелген машина сәлден соң сап түзеп қатарға тұра бастады. Алдыңғы автомашинаға ту ілініп, «Отан қоймасына!» деген үлкен ұран жазылыпты.

	– Не деген алып күш десеңші. Бір қырман астықты жып– жылас қылды ғой мыналар, – дейді Болжам сүйсініп.

	Біз Катцо мінген машинаны қоршап алдық.

	– Мен Шымкентке ауылға ораламын. Сондағы грузин балаларына сендердің ерліктеріңді айтамын,– дейді ол.

	– Адресіңізді айтыңызшы,– дейді Берік. Біз аң– таңбыз.

	–Түркістан көшесінің басында тұратын Кеша Хинчагашвилиді білесіңдер ме, деп сұраңдар.

	Біз аң– таңбыз.

	– Сіздің есіміңіз Катцо емес пе? – дейді Бүркіт.

	– “Катцо” грузинше – жолдас деген сөз.

	Сәлден соң олар жүріп кетті. Қол бұлғап қала бердік.

	– Жақсы адам екен,– дейді Болжам.

	– Балажандысын– ай, өзінің.

	Сөйткенше болған жоқ. Беріктің даусы саңқ етті.

	– Балалар, біздің команданың атын Катцо қойсақ қайтеді.

	– Табылған ақыл....





БАЛАЛЫҚ ШАҚ – БАЛДӘУРЕНIМ


	Менiң әжем



	“Бисмилла рахман– рахим!” Әжем осы бiр сөздi жиi қайталайтын. Ал “ойбай, белiмi” атан түйеге жүк. Шынын айтсам, “алдымды, артымды жалмағанның” дәл өзiммiн. Бұл үйде үш– төрт нәресте дүниеге келiптi. Бiрақ шетiней берiптi. Содан Қалиша әжем күн батарда мойнына бұршақ салып, құдайға жалыныпты. Тiлек қабыл болып, үйдегi қу жалғыз атанып, тiрi қалыппын. Әкем отыз үйлi колхозда басқарма, iнiсi Қасым жетiжылдық мектептiң бiлдей директоры. Ол кезде ауылда мұғалiм атаулыдан басқа адам ақша баласын көрмейдi. Колхоздың “қараөгiзi” атанса да, табатыны еңбеккүн. Қырық еңбек күн тапса, бiр қап бидай. Қағанағы қарқ, сағанағы сарқ. Анда– санда бидайды ақшаға айырбастап, киiм сатып алады. Онысын сiлiкпесi шығып, әбден жамау жамалып, шiрiп бiткенше киедi.

	Күзде маңайдағы мен ойнайтын шешелерiнiң “көкшешектерi” бiрiншi сыныпқа барып, мен үйiрден жырыла қашқан асаудай, айдалада жалғыз қалдым. Шешелерiмiз қырманда, әжеммен “ойнағаннан” басқа амал жоқ. Инесiн сабақтаймың, ошақ басына отынын тасимын. Ол маған жүгерiнiң собығына шүберек орап қуыршақ жасап бередi. Менi қызбала дей ме екен? Ары– берi сенделiп, үйге ораламын. Бiр күнi сыңғыр– сыңғыр еткен қоңыраудың үнiн естiп, дауыс шыққан жаққа қарай қаражолдың шаңын бұрқыратып жөнелдiм. Астыма әкем “ерттеп” берген тiзгiндi шыбық– тұлпар. Салып ұрып мектепке жеттiм. Қоңыраудың үнiн естiген балалар, маған қолын бұлғап, ауылдағы жалғыз итарқа шатырлы мектепке қарай тұра жүгiрдi. Қызығып кеттiм. “Атымды” бұрып алып үйге келдiм де, табалдырықтан аттай бере ақ, қиғылықты салайын кеп.

	–Мектепке барамын,– деймiн баяғы.

	–Ниетiңнен айналайын, құлыным. Сен әлi бес жарым жастасың ғой, – дейдi Қалиша әжем.– Онда ойнайтын бала тауып бер, – деймiн. Әжем күледi.

	– Құлыным– ау, мен қартайып қалдым ғой. Он жетiсiн дүниеге әкелiппiн. Әне, тiрi қалғаны әкең мен Қасым iнiсi, – дейдi әжем.

	Ақыры көндi. Өрмектеп тiгiп, қапшық жасап бердi де: – Ертең деректрдiң әуселесiп көремiз, – деп күңк еттi. Қуанышым көл– көсiр. Қасым әкемнiң iнiсi ғой. Он жетi мұғалiмге бастық. Әжем баласына айтқанын iстетедi. Олай дейтiн жөнiм бар. Бiрде әкем басымнан сипап, Қасым аға ойнап, кертоқай алғанда, әжем қоржын үйдiң есiгiнiң iлгегiн салып, қолына оқтау алып, басқарма – әкемдi, директор – Қасымды сабап салғаны бар.

	– Емешегiнiң үзiлуiн, бұлардың. Тағы да жұтайын деп жүрсiң бе, жалғыз қарғамды, – деп төр үйден ауыз бөлмеге қуып, көкесiн көзiне көрсеткен. Қыбым қанды. “Әжесiнiң баласына ендi жақындап көрсiн” деп мазақтап күлдiм.

	– Апа– ау, келiндерiңнен ұят қой, – дейдi менiң әкем.

	– Адырам қалсын. Құлыныма көзiн сүзсе, олардың да көретiн күнi осы, – дейдi әжем. Менiң әжем осындай. Сөздiң емес iстiң адамы. Тек ертең таң атсын де.





МЕН ОҚУШЫМЫН. ТЕКЕТIРЕС




	Ертеңгiсiн әжем сиыр сауып келiп, менi киiндiре бастады.

	– Құдайым, қолдай көр, – дейдi Қайранбай молдаға үшкiртiп алған тұмарымды мойныма тағып.

	– Сен ендi оқушысың. Жақсы баға алуың керек. Әжесiнiң баласы үлкен азамат болады. Ал мен үшiн қоңыраудың дауысын естiп, мектептегi бөлмеге кiрiп партаға отырудың өзi бiр ғанибет.

	Күн найза бойы көтерiле, әжем менi жетектеп мектепке жеттi. Қыңыр батырдың бөркiндей оқшырайта тартқан орамалы да, кимешегi де ақ шатырдай аппақ. Анда– санда Қысқаштағы төркiнiне барар да дәл осылай киiнетiн. Мектепке енген бойда әжем алғашқы есiктi ашып қалып, кiрiп барды. Бiр– екi рет ойнап жүрiп, терезеден сығалап көргеннен, бүгiн бөлме iшi бөлекше екен. Қабырғада қара түстi тақтай iлiнiптi. Ортада үстел. Қабырғада мұрты ирек, погонды адамның суретi. Оншақты партада жыпырлай отырған бiздiң ауылдың балалары. Биыл ғана келiн боп түскен Әмен деген жас келiншек – бiздiң жеңгемiз, әлгi қара тақтаға бiрнәрсемен ақжолақ iз жасап жатыр. Әжем екеумiздi көрген бойда таң– тамаша күйде қалшиды да қалды. Үн жоқ. Жиырма шақты бала орындарынан қарғып тұрды.

	– Рахмет, айналайындар! Сәлемдерiңе ризамын, – дедi әжем оларға басын иiп.

	– Ау, келiн мына қайныңды оқыт. Әй, Құсайынның қара шотпағы. Сырғы былай. Қағаз деген бала әжемнiң қатқыл дауысынан сескендi ме кiм бiлсiн, Әмен мұғалiмге жалтақтай, бiр қарап, көзiн ашып– жұмып жылжып бердi.

	– Менiң балам ешкiмнен кем емес. Әмен мұғалiм үлкен кiсiнiн “бейбастығына” күлiмсiрей қарап, орнынан қозғалар емес.

	– Деректiрiңе айтқанмын, – дедi ендi әжем дауысын қатқылдандырып.

	– Қаламсап, қарындашы, дәптерi бар. Әжем бәрiн дайындап үлгерiптi. Әмен де әлi үн жоқ.

	– Ал, мен кеттiм. Рүстембектiң ала бұзауынан көрген қорлығым. Жайып қойған кiрiмдi үптеп кетер… Балалар ду күлдi де, Әмен мұғалiм жалт қарап едi, тиыла қойды. Шындығы солай. Көршiнiң тентек бұзауының шүберек жейтiн әдетi бар.

	Үлкен iстi тындырып тастап әжем жөнiне кетiсiмен, бөлме iшi маған жат көрiнiп, елегiзiп салайын. Жанымда отырған Қағаз да үн жоқ. Екi қолын парта үстiне қойып, қаққан қазықтай қақайыпты да қалыпты. Көзiмнiң астымен жан– жағыма ұрлана қарай бастадым. Алдымдағы партада Қайранбай атаның, әжем айтатын жылтыр қара Бөгенбайының Үсенi отыр. Жанында Мекебайдың тәмпiш қара қызы Тайтөлеу, Бекасыл, Мергенбай, Жеңiсбек. Қызықты қара. Сыдықбектiң үйiндегi Кеңес те, Айтжамал әженiң Көктайы, Бисара… Оу, сонда менiмен бiрге үлкен балалар да оқи ма?

	– Қане, тақпақты кiм айтады, – дедi Әмен мұғалiм балаларға. Оқушылар жаппай қолын көтердi.

	– Бәлденбаев, сен тақтаға шыға қой. Осы бiр көрiнiс менi таң– тамаша қалтырды. Көкiтай алға суырылып шықты да, көзiн ашып– жұмып, саңқылдай жөнелдi.

	Күнсiздерге күн болған,

	Жер жүзiне нұр болған

	Әлемнiң кенi данышпен…

	Арғы жағы есiмде жоқ.

	Әйтеуiр аяғын Ленин деп бiтiрдi.

	Бiр таңданғаным, мен отырған қатардың балалары қолдарына қалам ұстап, ақ сауытқа малып алып, дәптерлерiне шұқшия тақтадағы “дөңгелектi” тiз қатар етiп жазуға кiрiсiп кетiптi. Тiптi айтылып жатқан тақпаққа құлақ салғысы жоқ. Әмен мұғалiм анда– санда қатарды аралап өттiп, әлде кiмдерге жөн айтып қояды да, бетiн бұрып тақпақ айтушыға құлағын тiгедi. Шыдамай кеттiм. Қағазға ұқсап қолымды көтердiм де: – Әмен, жеңеше. Мен де жазайыншы, – дедiм. Оқушылар ду күлдi. Сөйткенше, Әмен мұғалiм де жақындап келдi. Әжем қапшығыма салып берген дәптердiң алғашқы бетiн ашып, қаламымды қағазға ұсына ұстай, сақадай сай отырмын. Құлағыма шейiн қызарып кеткен шығармын, бетiм дуылдап сала бердi.

	– Әй, балақай, – дедi Әмен жайымен сөйлеп.

	– Бұл сенiң үйiң емес, мектеп. Мен сенiң мұғалiмiңмiн. Жеңеше дегенiңдi бүгiннен бастап ұмыт, жарай ма? Басымды изей бердiм.

	– Мiне, дұрыс. Қаламды былай ұста. Әмен мұғалiмнiң саусақтары сүйрiктей екен. Қызығып кеттiм. Ұстап алып жiбермей қойсам ба екен дегенде ой қылаң бердi. – Ал ендi жаза ғой, балақай… Қолым икемге келмей, сиялы қаламым екi– үш рет тайғанап та кеттi.

	– Мына сызықтан шығарма дедiм ғой, мен саған… Әменнiң үнi қатқыл шықты. Ашуым келiп кеттi. Маған дiкiңдейтiндей Әмен сонша кiм? Тобықбай ағаның әйелi. Әжеме айтсам көзiне көк шыбын үймелетер. Күнi кеше ғана Әбеттiң шiлдеханасында өзi тиiсiп “торсық шеке жеңеше” дегенде (әжемнiң үйретiп қойғаны ғой) елден көзiн ала берiп шымшып алған. Ендi кеп…

	– Ей, торсық шеке, маған неге ұрсасың ей, – деп орнымнан атып тұрайын. Түрiм бұзылып жылаудың аз– ақ алдында тұрмын. Оқушылар ду етiп барып, Әменнiң суық қарасынан қорқып тынды.

	– Мұғалiмге бағынбаған баланы директорға апарады, – дедi Әмен.

	– Мен деректрден қорықпаймын, –деймiн әжеме ұқсап.

	– Ол да әжемнiң баласы…

	Мен жеңдiм, мұғалiм жеңiлдi. “Пәледен машайық қашыпты” дедi ме, әлгi текетiрестен кейiн Әмен жылжып жүрiп кеттi. Мен де кикiлжiңдi ары қарай өрiстетпедiм. Бiрақ дөңгелектiң бiразы сызықтан шығып кеткенiмен, бiр парақ толып бiттi.

	Қоңырау сыңғыр еттi. Балалар орнынан кете Әмен мұғалiм сыртқа беттедi. Былқ еткен жоқпын. Iшiмдегi қыжылым ғой, орнымда тапжылмай отыра бердiм. Қызықты қараңыз. Есiктiң бұрышында әжем менi күтiп тұр. – Құлыным! Оқу қалай екен? – дейдi. Жауап орнына бас бармағымды шошайттым. Әмен екеумiздiң ортамыздағы “шайқас” туралы айта жаздадым. Құдай сақтады. Қалай дегенде де өзiмдi өзiм ұстап қалдым. Ертең оқытпай жүрсе…

	– Қарның ашты ма, құлыным, – дейдi әжем. Жарты жаппай қазанжаппаға қаймақ жағып, бiр құты сүттi алып жетiптi. Құдды мен Қарауылдан жусан шауып, әбден сiлесi шығып, шаршағандай– ақ. Бәрiнен де балалардан, әсiресе, қыздардан ұят емес пе!

	– Әже былай шығайық – дедiм. Бетiмнен отым шықты. Маңайдағылардың бәрi дәл сол сәтте менiң тiрлiгiме қарап қалғандай, тегi.

	– Ал, жей ғой, құлыным, – дейдi әжем.

	– Оқу деген қиын ғой. Қалай, Әмен келiн жазу жаздырды ма? Басымды изеймiн.

	– Мiне, жарадың. Кiтап оқыдың ба? Тағы да басымды изеймiн. Бiрақ бұл жолғым жалған мақтаныш.

	Сөйткенше, коңырау соғылды . Елең еттiм.

	– Асықпа, – дедi әжем. – Тойып iш!

	Қарның ашса, миыңа оқу қоңбайды. Қалай дегенде де қамқоршыма:

	– Әже, сен ендi мектепке тамақ алып, менi iздеп келмешi, – дедiм.

	– Е, неге?

	– Балалардан ұят.

	– О, мұрныңды ұрайын. Сен де бiр нәрсенi түсiнесiң ә? Әжем ренжiп қалған сияқты. Мектепке қарай жүгiрiп келемiн.





ҚАП ТАУЫНАН КЕЛГЕН ҚОНАҚТАР




	Есеп дәптерiме “1” мен “2” санын үш қатарға тiзiп жазып жатырмын. Есiктен әкем кiрiп келдi. Қабағы қатулы екен. Төрге құрақ көрпенi төсеп, ендi ғана жастыққа басын қойып мызғып кеткен әжем, кеудесiн көтерiп алды. Құс ұйқылы ғой.

	– Әй, басқарма жайшылық па? – дедi сонан соң орамалын көтере тартып. Әкем кәнге шешiнбеген күйi отыра кеттi.

	– Құдайы қонақтар келе жатыр.

	– Не дейд? – Әжем аң– таң күйi басын бұра, әкеме қарады.

	– Олардың кiм тағы?

	– Қап тауынан келiптi. Жан– жаққа таратып, бiздiң колхозға да он бес үйдi қабылда деп отыр, райком. “Дүниенi бүлдiргендер, көсемге қарсы тұрып, фашиске көмектескендер” дейдi.

	– Ойпыр– ай, ә! “Бүлiнгеннен бүлдiргi алма” деушi едi. Бас тартпадың ба? Оларды қайда апарасың, қай жерге сыйғызасын? – Әжем шала бүлiндi де қалды.

	– Басым қатты, – дедi әкем.

	Әжем баласының жүзiне ұрлана қарады да, тағы да шат– шәлекейi шықты.

	– Сенiң екi туып бiр қалған туысқаның ба едi, солар?

	– Бұлардың балалары да бар шығар, – дедiм қызып кеткен басым.

	– Құлыным– ау, жаудың да баласы болмаушы ма едi, – дедi әжем күйiп– пiсiп.

	–“Басқа түссе баспақшыл”. Ау, бiрақ балаларының жазығы қайсы? Көп iшiнде бiр бас бұзары болған шығар. Сонысы бiрдеңе бүлдiрiп, калғаны соның отына күйген ғой, – дедi әжем.

	Байқасам бiздiң үйдiң бастығы басқармаға да, тiптi райкомға да әмiр жүргiзбек ойы бар.

	– Ту, апа– ай, қолымен ұстап, көзiңмен көргендей сөйлейсiң ғой, – дедi ренжiген әкем.

	– Жаудың атын – жау деймiз бе, сонда?

	Осы бiр әңгiменi ертеңiнде ауылсәбет Еркебек өрбiтсiн кеп. Бiрiншi сабақтан үзiлiске шыққан бетiмiз сол едi, екi мәшине дүрiлдеп кеп, есiк алдына тоқтады. Мәшиненi тұңғыш көруiмiз ғой, таң– тамашамыз. Бiз жеткен де Еркебек те есiктен шығып, берi беттеп келедi екен. Жанында менiң әкем. Ауылсәбеттiң кеңсесi мектеп үйiнiң екiншi басы.

	– Әй, ары кетiндер. Әкелерi базардан келгендей шуылдауын, түге, – деп зiркiлдедi Еркебек. “Ауылсәбет болса өзiне” деп бiз. Кенет машинаның есiгi ашылды да, iшiнен сары ауызы бар әскери адам қарғып түстi де, әлде не деп орысшалап дауыстады. Ендi машинаның қорабынан әлде кiмдер қыбырлап бой көтере бастады. Түндегi әжем мен әкемнiң әңгiмесiндегi Қап тауынан алып келген, жауға сатылған сатқындар. Үстi– басы өрiм– өрiм, шаштары өскен, әбден шаршап қалжырағандар сапқа тұра бастады. Басында домалақ сеңсең бөрiктi сақалды шал, анандайда ошарылып тұрған жұртқа басын иiп:

	–Ассалаумағалейкум! – деп дауыстай сәлем бердi. Ел де жиналып үлгерiптi.

	– Уағалейкуммүссәләм,– деп жауап қайтарды Уәли қарт – Жағыпардың әкесi.

	– Мыналар қазақша қайдан бiледi, – дедi Қағаз.

	– Мұсылман ғой, бұлар, – дедi Мәссәлiм қарт бiлгiшсiнiп.

	– Онда бұларды неге жер аударады? Сөйткенше, Еркебек шала бүлiндi.

	– Пау, ендi бұлар сөйтедi. Сонда анау Кремльдегiлер аузын ашып, көзiн жұмып отырған ба? – дедi жүзi қуқыл тартып.

	– Жаудың аты жау деймiз бе? Түндегi сөзiн әжем тағы қайталап тұр. Қалай ғана бәрiне үлгередi ә?

	– Әй, ауылсәбет бала, несiне шала бүлiндiң. От ала келiп тұрған ешқайсысын көрмедiк, мыналардың. Өңшең өзiмiз сияқты, кем– кетiк, шал– шақпыт, кемпiр– кепшiк, бала– шаға, – деп килiге кетсiн.

	– Апа– ау, қойшы ендi, – дедi әкем.

	– Жөнсiз жерге… Әжемнiң талағы тарс еттi.

	– Әй, басқарма болсаң, өзiңе. Бiрiнiң аузына бiрiң түкiрiп… Саптыаяққа ас құйып, сабы сақшы болған заман. Мен бiлсем, осылардың қиратып тастаған ешнәрсесi жоқ…

	Әжем түтiгiп салды. Сөйткенше Еркебектiң шiңкiлдеген үнi естiлiп қалды.

	– Дауды қойып, далбасаға көшейiк, ағайын. Жауға iшiңдi беруге болмас. Кеше келiсiлген бойынша, өз адамдарыңды бөлiп аласыңдар. Кәне, Көшиев Салман алға шық, бала– шағаңмен!

	Дөң мұрын, сақалды қарт, басын изей ортаға ұмтылды. Жанында үшкiр галош киген кемпiрi, үрпек бас, қалың қасты екi– үш балалары.

	– Өздерiнiң пәмилиялары да бiзден аумайды екен, – дедi менiң әжем тағы таңданып…

	* * *

	Алақай! Бiздiң екi шешен көршiмiз бар. Алғашқысы Саду Абдрахманов. Дүр денелi, қиық мұртты, түсi суық адам. Дауысы жер астынан шыққандай гүрiлдейдi.

	– Уа, Адым, Уа, Нұрди, ауал кант, – деп дауыстағанда, алақандай ауылдың бар жұрты соның аузына қарайтындай. Адымы – үлкен ұлы, Нұрди – кiшi баласы. Уақа деген бiреуi тағы тұрады. Оның кiм екенiң мен үшiн белгiсiз. Ептеп есi дұрыстау емес пе, кiсi бетiне қарап орынсыз ыржалақтай бередi. Сол себептен де оны үйден аса көп шығармайтын сияқты.

	Ал ендi “Қызыларық” жетi жылдық мектебi бақандай жиырма жетi балаға толысты. Бәрiнен де Әмен мұғалiмнiң үстi– басы алым– салым, кiр– қожалақ топ баланы, директор Қасым аға бөлмеге бастап алып келгенде, шошынғанын көрсең. Бiрiншiге де, үлкендеу шешен балалары кеп қосылды. Өздерi ылғи бiр жүндес, мұрынды, қабақты болып келедi екен. Сонан соң жан– жағына сұқтана, тiнiте қарайтын әдеттерi бар. Онымен қоймай тым сұраншақ. Артық дәптер, қарындаш, өшiргiш, сиясауыт беруiн өтiнiп, қолын жайып тұрғаны. Әжем айтпақшы “барды берсең, жоқты қайдан табарсыңның” керi. Онсызда төрт балаға бiр сауыт, артыңа сияға қалам матыруына рұқсат, ал есеп, көркем жазуды бiр дәптерге жазасың. Кiтап тек Әмен мұғалiм де ғана бар. Үй тапсырмасын тақтадан жазып алуға үйренгенбiз. Қалай дегенде де шешен балалары бiзден тамақ атаулы сұрамайды. Сол кезде қалыптасып кеткен әдет пе, кiм бiлсiн, менен бастап, қағаз қапшығымызды ақтарса, бөлмедегi отыз ұл– қыздан бiраз қазан– жаппаның төр төбесiнде үйiлiп қалары анық.

	Бәрiнен де қатты алаңдаған әжем.

	– Айналайын, құлыным. Мыналардың түрi жаман екен. Жүзiңе жылтырып қарап, былай шыға сабап кетуге тайынбайтын шығар, – дейдi.

	Онда да бәрi бiздiң үйдегi ата қаздан басталды. Менiң ата жауым. Байқап қалса анандайдан ысылдап, мойнын созып тұра жүгiредi. Ондайда тұра қашпа, пәлеге қалғаның. Ұшып келiп басыңа қонады да, тұмсығымен шоқып, қанатымен сабалап, көзiңе көк шыбын үймелеткенi. Төбемдегi шашым өспей қалған тыртық соның кесiрi.

	– Сойып тастамасам, сенi, – деп жұлынған әжем. Артынша: – Атасыз қалады ғой. Биылғы балапандары өссiн. Күзде болсын, – деген.

	Ата қаз күзге жеткен жоқ. Ұшты– күйлi ғайып болды. Бұқабайдың торпағы, Әжеке кемпiрдiң текесi жоғалыпты деген сөздер шықты. Сол бiр жылдары қасқыр атаулы, итқұс дейiншi, пәлекеттi, қаптап кеткен. Тiптi есiк алдындағы құс– тауыққа дейiн тыным болмайтын. Әуелi, “Қайранбайдың дәу төбетiн жеп, құйрығын жерге шаншып кетiптi” деген де сөз болған. Жаяу жалқы жүруге ешкiмнiң жүрегi дауаламайтын. Қойшы, осы бiр қаңқу сөз қасқырдан, Қап тауынан келгендерге бiр– ақ күнде аунап түстi. (Әжемше Қап тауы, шешен балаларынан еститiн сөзiмiз – Кавказ.) Ауылдық жерде кiмнiң төрге, кiмнiң босағада отыратынына дейiн белгiлi. Бiрақ мына сұмдықты естiгенде, елдiң көбi есiнен танып қалған шығар. “Қонақтар” келген күннен екi ай өткенде, ауылдағы жалғыз дүкенге ұры түстi. Алғашқы хабаршы баяғы әжем. Нүкен дүкеншi қаперiнде ештеңе жоқ, ертеңгiсiн құлпын ашып кiрiп барса, дүние астан– кестен. Бұл не болып қалды деп дүкеннiң қойма бөлмесiне енсе, ұры төбенi мұржаның орнындай етiп ойып, бар дүниенiң ең керектiсiң асықпай алып, тайып отырған. Нүкеннiң айтуынша пәленше мың ақша, алтын сағаттар мен жүзiктер жоқ. Киiм, тамақ атаулыға тиiспеген.

	– Жау алыстан емес. Бар пәле мына қызыл көз доғал мұрындардан келдi, – деп сыбырлайды әжем. Құдды бiреу есiктiң сыртынан құлағын салып тыңдап тұрғандай–ақ.

	– Пау, апа, алдын ала от ұстап, ала өкпе болмашы. Ақ– қарасын НКВД анықтайды ғой, – дейдi әкем. Қоят деген әжем бе, өршелене түседi.

	– Әй, басқарма! Мен бiлсем, дәл бүгiн қолхоздағы отыз үйдiң есiгiне шығыршық байланып, құлып салынады. Бәсiңе қайсы. Момын қазағым– ай… Ендi есiгiне iлгек түстi десеңшi, – деп шыж– пыж болды да қалды. Шындығында әжем бiлгiш. Кешкiсiн әкем үйге келгенде:

	– Апа айтқаның келдi. Бүгiн Байжайлау ұстаның мерейi үстем, – деп әзiлдеп келгенi бар. Әжем де ағынан жарылып түстi.

	– Осы бiз аузын ашса, көмекейi көрiнген жұртпыз түге. Бөтендi де өзiмiздей көремiз. Бiр уақыт iшiмiздi неге тартпаймыз. Ух, – деп күрсiнген.

	Ту десе түкiрiгi жерге түспейтiн НКВД қоя ма тегi. Жер астына енiп кетсен бiр жөн, үстiнде жүрсең қармаққа бiр түсетiнiң айдан анық. Он шақты күн өтпей– ақ Жалғабаев деген мелица жанында тағы бiр мылтықтысы бар, екi шешендi арбаның артына жетектетіп ауылға жеттi. Түстерi суық, қанын iшiне тартып алған. Бiздiң мектеп – кеңсенiң алдына келiп тiзгiн тартуы сол екен, әп– сәттiң iшiнде жұрт шақырусыз– ақ жиналып салды. Оның iшiнде дөңгелек бөрiк киген шешендер де баршылық. Басқа жұртқа көз астымен ұрлана қарап, бiр– бiрiмен әлде не десiп, күңкiлдеумен жүр. Шамасы, жазалылар осылардың туысы болса керек. Ендi бiр сәтте ауылсәбет Еркебек бастап екi мелиса шықты да қос шешендi алдыға салып, дүкенге беттедi.

	–Сендер осында жиналыңдар. Қайтып ораламыз. Сөйлесетiн әңгiме бар, – дедi ол жұртқа дауыстап. Ойын баласы бiз үшiн осының бәрi қызық сияқты. Екi– үш бала тасалана жүрiп, соңдарынан ерiп келемiз. Бiр байқағанымыз, жазалылардың жанына ергендердiң бiр әскери адам да, екiншiсi өзiмiз бiлетiн Жалғабаев. Әжемнiң әңгiмесi ғой. Осы Жалғабаев, “алдымда кiсiнi айдап жүрмесем, ұйқым келмейдi” дейдi екен. “Өз басыңа көрiнгiр” деп отыратын әжем. Ұрланған дүкен ашылып, тұтқындар iшке енгiзiлдi. Бiраз уақыт тасада күтуiмiзге тура келдi. Күн шыжи бастаған. Ненiң зорлығы десеңшi, бiздi алдына салып айдап жүрген.

	Ақыры Жалғабаев бастаған топ ел алдына кеп жеттi.

	Екi сөзiнiң бiрiн орысшалап сөйлейтiн Жалғабаев:

	– Мына алдарыңда тұрған қылмыскерлер Өздемиров пен Малсағов дүкендi тонаған. Әлгiнде мойындады. Сонымен бiрге Жәутiков Бұқабайдың қоңыр түстi торпағын, Майемгенова Әжекенiң ақ текесiн ұрлаған, – дедi дауыстап.

	Мұндайда әжем тыныш тұра ма:

	– Е, бұлар нағыз қасқырдың өзi десеңшi, – деп дауыстап қалды. Ел шуылдап қоя бердi.

	– “Есiктен кiрiп, төр менiкi” деген осы десеңшi, – дедi Еңкебай қарт.

	– Жазығымыз қайсы, – дедi Қамария кемпiр. Сөйткенше қолын көтерiп, ел алдына доғал мұрын дүр денелi көршiмiз Саду шешен шықты. Әлде не деп екi ауыз сөйлеп, қолын кеудесiне апарып, тәжiм ете басын иедi. Қос шешенге қабағын түйiп дауыстап ұрысатын сияқты. Менiң ұққаным, әжем айтқандай: “Көп iшiнде бiр бұзық болады. Ол өзiмен қоймай бәрiмiздiң басымызға қара күйе жақты. Бiз ондай емеспiз” дегенi шығар.





БАСЫ ҚАТТЫ БОЛСА, АЯҒЫ ТӘТТI БОЛАДЫ




	Бәрiн бүлдiрген өзiм және әжемнiң әңгiмесi. Бiздiң ауылдың құбыла бетiнде Толыбай жазыға жатыр. Ұшы дулығаға ұқсаған екi– үш төбе бар. Әжем екеумiз анда– санда жеке қалғанда, тыныш отыра алмайтын әдетi, әлдебiр әңгiменiң шетiн шығарады.

	– Бала деген бәрiн бiлiп өсу керек. Ертеңгi күнi бiз кетсек, бәрi жабулы қазан күйiнде қалады. Әуелi, мұны сенiң оқыған анау Әмен мұғалiмнiң бiлер ме екен, – деп бастайды әжем әңгiмесiн. Қызықпасқа шараң жоқ, елең етесiн. Әжем бұл сәт тақпақтап жөнеледi:



	Күлдiр де күлдiр кiсiнетiп,

	Күреңдi мiнер ме екемiз.

	Күдер iден бау тағып,

	Ақ кiреуке киер ме екемiз!

	Жағасы алтын, жеңi жез,

	Шығыршығы торғай көз

	Сауыт киер ме екемiз!



	Әжем мұндай өлеңнiң сан түрiн бiледi.



	Жендеттi көрсет көзiме,

	Желiккен басты кiм кеспес!

	Елiңдi жүндей түткiзiп,

	Қанда көбiк жұтқызып

	Жайратамыз осы кеш!



	– деп сұңқылдағанда тiсi шықырлап, аруақтанып кетедi.

	–Әй, құлыным, – дейдi сонан соң. Менiң өлеңдерiмдi жаттап алып, бiреуге айтып жүрме. Пәле жасайды, мына өкiмет. Әжемдi түсiну бiр қиын.

	Қойшы, әңгiменiң ұзын ырғасы былай. Ертеде қазақ қосыны мен қалмақ әскерлерiнiң арасында Толыбай жазығында қырық күн, қырық түн соғыс болыпты. Төңiректiң бәрi қан сасыпты. Тiптi әйелдер де сауыт киiнiп соғысқа кiрiптi. Күндердiң күнiнде қазақтарда тың күш кеп қосылып, қалмақтар жеңiлiп, шығысқа қарай жосыла қашыпты. Анау төбенi “Қалмақ төбе” атануы да сондықтан екен. Бұл Толыбай да талай адамның сүйегi жатқан көрiнедi. Шынын айтайын, менде дәл сол күнi қазақтың батырларына ұқсағым кеп кетттi. Кiлеттiң бұрышындағы маңдайшаға iлген садағымды асынып, мен де “жаугершiлiкке” шыққанмын. Бұл шешен деген қызық халық. Басқан өзенiнiң бойындаға қаптап өскен көк талды шауып әкелдi де, тоқып, науа жасап, әлде нелерiн салды. Дәрет алатын әжетхана жасады. Үй маңын қоршаған дуал дүниеге келдi.

	Бiздiң ауылға келген адам, шешен тұратын үйдi бiрден танитын болды.

	Ары– берi ойқастап, садағымды қолыма бекем ұстап, қаңылтырмен ұшталған қамыс жебенi оқтап “жау” iздеп жүрмiн. Сөйткенше дәл жанымдағы Саду көршiнiң әжетханасының басына оқыстан ұшып келген қара қарғаның – “қалмақтың” қона қалғаны. Менi баласына ма, бейқам. Қарқылдай бастады. Адырнаны шiрене тартып, дәлдеп, жебенi ойқастатайын кеп. “Жау да” сақ екен, ерекше бiр қарқ етiп жоғары көтерiлдi де, жебем тоқылған торды ары– қарай тесiп өттi. – Шаймұрат батыр мүлт кеттiң. Мұның болмайды, – деп нықтана сөйлеп, жебемдi алуға жақындай бергенiм сол едi, жебем шым атып кеттi де, әжетхананың есiгi ашылып, жындысүрей Уақа шыға келдi. Қолында менiң садағымның жебесi. Қабағы түйiлiп, түрi бұзылып кеткен. Шомбал жұдырығын ала жүгiрсiн. Батырға да жан керек. Ұшып жөнелейiн. Әлгiнде жалаң аяқ батыр қызыл тiкеннен зорға өткенмiн. Ендi табаныма бiздей қадалатын тiкен атаулы жұмсақ, мамық сияқты. Уақа менi қуып жете алмайтынын бiлдi ме, кiм бiлсiн, аяғындағы галошын тастай берiп, оқша зымырасын. Қанша дегенмен ересек адам, әп– сәтте ту сыртымнан күшенген демi бiлiндi. Бұл сәт менiң де қолым есiктiң тұтқасына iлiнген. Арғы жағынан әжем де шыға келдi. Тосын жайға Уақа да қалт тоқтап, қолын маған безеп, әлде не деп өз тiлiнде дауыстап жөнелдi. Әжемнiң де қалысар түрi жоқ.

	– Қаңғып келген, адырам қалғыр! Әкеңдi өлтiрдi ме, құрттай бала. Етектегi бит басқа шықты деген осы ғой! Қу құдай, шұнақ құдай, – дедi әжем. – Бұлар кiсi өлтiредi. Кiшкентай бала несiн бүлдiре қойыпты.

	Бұл екi ортада еңгезердей Саду көршiмiз жеттi. Қолындағы көк шыбықпен Уақаны бiр тартып жiберiп, алдыға салды. Зорлықшы қасқыр көрген бұралқыдай құйрығын қысып, алды– артына қарамай бездi. Саду көршi әжеме бұрылып:

	– Әу, үлкен кiсi. Бiз айыптымыз, – деп қолын кеудесiне апарып, кешiрiм сұрап үйiне беттедi. Сәлдең соң Уақаның жан айқайы шықты.

	– Бұлар өзi дүлей халық екен ғой. Өлтiрдi, ана бейбақты, – дедi әжем маған қарап.

	– Ненi бүлдiрдiң, жаным– ау… Мұндайда адам не iстерiн бiлмей дал болады екен. Болған оқиғаны бүге– шiгесiне дейiн баяндап бердiм.

	– Әй, балам– ай… Сол садағы құрысын. Соғыс ойынын ойнамай– ақ, қойшы, – дедi әжем.

	Ертеңiнде мектепке барғанда Садудың баласы Нұрди бар оқиғаны айтып бердi. Уақа көк талдан тоқыған әжетқананың iшiнде отырады. Осы бiр сәтте қарғаны атқан менiң жебем талдарды жарып өтiп, тура құлақ шекесiне тиген ғой. Уақа аса бiр жараланбапты да, тек сызат қана бар. Оның кiнәсi менi жетектеп әжеме алып келмегенi. Әй, өзiме де обал жоқ– ау…





НҰРДИ, ЛЕЧА МЕНI ҚҰТҚАРДЫ




	Күз келсе де, сол жылы ыстық жаздағыдан бiр кем болмады. Күн найза бойы көтерiле құлақтанып, көмкерiлген көкжиек лыпықай шамы жалт– жұлт еткен көп сағымға бөгедi де, бұлдыр– бұлдыр шарбы бұлт аспан көгiне шығып алып, бүк басталды. Ызың еткен жел жоқ. Әжемнiң мекенi–терезесiн қараңғылап тастаған төргi үй.

	– Бұл тәңiрге не жазып ек, – деп күнмен ұрсып, анда– санда бұйра шайын ұрттап iшiп отырғаны. Сабақтан келген соң, “Басынан күн өтедi” деп үйден қарсы адым қия бастырмайды. Қараңғыда сабақ оқи алмайсың. Үйықтайын десең кiрпiгiң айқаспайды. Менiң де Басқан өзенiнiң жағасына барып, суына шомылып, құмына кеудемдi төсеп жатқым келедi. Бiрақ үйдегi “қарақұлып” – әжемнiң “кiлтiн” тауып, ашу екi талай.

	– Әй, балам– ай… Осы үйдiң қарақұлпы мен ғой. Сендер жұмыстан жалықпаңдар. Жас күндерiңде бәрiн үйренген жөн. Есейген соң боқ дүниенiң қажетi болмай қалады,–деген әжемнiң әңгiмесiн талай естiгенмiн. Өзенге қашып кетсең, әп– сәтте тауып алады. Әжемнен қулық артылған ба? “Құдайға шүкiр” деп өзi айтпақшы, ақ бәтестен тiгiлген үш– төрт көйлегiм бар. Соның бiрiн алаша тоқитын жiптi бояйтын бояуға салады да қып– қызыл көйлек етiп шығарды. Сабақтан келген соң, үстiмен кигiзiп қояды. Қайда барсаң да қызыл көйлек – сенiң жеңдетiң, ұстап бередi.

	“Қоқандай берсең қоян да батыр болады” демекшi, мен де айлаға көше бастадым. Әжемнiң көйлектерiмдi қай сандыққа жасыратынын аңдып жүремiн де, қапелiмде қызыл көйлектi қалыңға тығып тастап, ақтың бiрiн киiп, өзен бойына тартып отырамын. Iздеп тапсын, менi. Басқан қанды су. Былтырғы күзде тасығанда Бекiтайдың он жасар Ерұлан деген ұлы ағып кетiп, екi күн iздеп, сүйегiн Ақжардан тауып әкелдi. Онан арғы жылы Рүстембектiң бұзауын ағызып бара жатқан жерiнен Омарбек брiгәдiр көрiп, ұстап алды.

	– Құлыным– ау, суға жоламашы. Құдайдан сұрап, тәңiрден бiр қалап, мұрныңнан сығып алғандай болғанда, мына әжеңдi жерге қаратпа. Ыстықтасаң айт, өзiм– ақ ертiп барамын. Саяз жерге түсiп, салқындап үйге қайтасын, – дейдi ол. Оның несi қызық. “Суға шомылуға әжесiн ертiп келiптi” дегеннiң өзi ұят емес пе?

	Бүгiн де амалын тауып “қарақұлыптан” құтылып шықтым. Үстiмде ақ– көйлек. Қалай екенiн бiлмеймiн, сол жылдары ауыл балалары мен қыздары ақ көйлек, сәтеннен тiгiлген қара шалбар киiп, бiр– бiрiнен аумай қалатын пингвиндерге ұқсаушы едi. Балалардың қоймайтын аты болса ше. “Көк иiрiм”, “Дәу иiрiм”, “Тал түбiндегi иiрiм”, “Көпiрдiң қасындағы иiрiм” деп суға түсетiн, балық аулайтын аялдамаларын айтады.

	Олар өзеннiң жағасында теңiздiң морждарындай болып, қайшы алысып, күнге күйiп, суға шомылып, бiр рақатқа бөленiп жататын. Басқанын балығын айтсаңшы. Көптiгiнен үрiкпей ме кiм бiлсiн, бiр жағында суға шомылып жатқанда, екiншi бетiнде балық базары қызады. Әуелi екi қармақ қатар салынып, iлiнген балық жiптердi шатастырып, аяғы дауға айналатын сәттер де кездеседi. Жалпы балықшылық та адам қызығарлық iс. Мәселе, қармақтың сабынан басталады. Оның ұзын, әрi жеңiл болғаны қолайлы. Иiрiмнiң қай тұсына лақтырсаң да мүмкiндiгiң бар. Қармақтың қалытқысының да өзiндiк мiндетi жетерлiк. Жай құмыраның тығыны кiшiрек келiп, аулам кезiнде кiшкентай балық құйрығымен түртiп кетсе де суға батып, мазалап есiңдi шығарады. Сондықтан да үлкен қалытқысының болғаны жөн, желге де былқ етпейдi. Кәдiмгi асқабақтың қолға ұстар “тұтқасы”–нағыз қалытқы. Бiзбен тесiп жiп өткiз, анау–мынау сазаның болмаса, жөпшендi балық суға батыра алмайды. Нағыз қармақшының қармағында екi iлгек болуы шарт. Сазан iлгек, жұтпа. Үлкен балықтар жазып кетпес үшiн, сақтандыру ретiнде сазан iлгек байланады. Ал жұтпа–нағыз қан мойынның өзi. Түртiп кетсе, балық екеш балыққа жабыса кетiп, желбе зегiнен бiрақ шығады. Кейде, қомағайлардың iшек қарнына да өтiп кетiп, әуре болып жатасың. Жұтпа iлгек деп аталуы, сондықтан.

	Ең соңында қармақтың жiбiн суға батыратын “бент” байланады. Теңiзшiлерше зәкiр. Iлгектердi су түбiне жеткiзетiн салмағы бар темiр немесе қорғасын. Кейбiр пысықтар тасты да пайдаланады. Бiрақ ол көпке шыдамайды. Қанша бiр шаңдып байласаң да, тұйықталар тетiгi болмаған соң, түсiп қалады. Мiне бiздiң Басқанның бойынан балық аулағандардың бiлуге мiндеттi жай–жағдаяттары осындай. Балықтың да саған мақтау алып беретiн сәттерi кездеседi. Мәселен, сен бiр дәу сазанды олжаласаң, нағыз кәсiпқой балықшыға айналасың. Жарты метр сазан ұстасаң, оны өсiрiп бiр метр десең, көрмегендер аузын ашып, көзiн жұмады. Тiптi, көргендердiң өзi– ақ асырып айтпаса, iшi кебедi. Шындығында “олжаға” ие болудың өзi кейде кездейсоқтық қой. Сонау бiрде қызылiңiрде, кiм бiлсiн, әжем менi “тұтқыннан” сәл уақыт босатқысы келдi ме:

	– Әй, қарапұшық! Анау өткелдiң аузына барып қармағыңды сала бер. Қазiр мен де ұзамай жетемiн деп көлгiрсiп қалғаны. Ондай сөз Шакеңнiң, өзiмдi айтамын да, құлағына тисiн де, құс болып ұшып кетпейсiң бе? Солай iстедiм де. Басқан бойының бiр қасиетi, балық iздесең анау– мынау iздеп аса зәре болмайсың. Қалтаңда бәкiң болса, түп– түп талдардың iшiне кiрiп кет те, ұзын, әрi түзу бiрiн қиып алып, қармақтың сабын жасайсың. Бұл бiр де. Әрине, балықты тұтқындау үшiн тамақ берiп алдарқатуың керек. Ол да өзен бойында жыртылып айырылады.

	Жағалықтың жайдақ беткейлерiнде, суға итiнiп небiр жұмыртқадай жұмыр, құмның тасбақасындай үлкен тастар жатады. Күректiң көмегiмен, төңкерiп таста. Шуалшын атаулы, “менi балықтарға берiңдер” дегендей, топ– топ болып жиырылып жатады. Атам айтпақшы “алыстан арбалағанша, жақыннан дорбаланың” керi. Терiп ал да, қармағынды сала бер. Бұл екi деңiз. Өзеннiң қай тұсына барсаң да, түйе– тайлы жарқабақты кездестiрмейсiң. Ендi– ендi пiсуге бет қойған сүттей, толқыны жағаға беттеген бей–жай, тұнық иiрiмге тап келесiң. Демiңдi iшiңе тартып, қармағыңды алысқа шолп еткiзiп қана лақтырып, сабын жағаға шаншып келесi сәттi күт. Әп–сәтте–ақ, қалтқың бүлкiлдеп шыға жөнеледi. Мен де сөйттiм. Жағалыққа қармақты шаншыдым. Өзен бойы құлаққа ұрған тыныштық. Жағажайдағы қалың көк ендi– ендi қатып, кейбiр тұсы сарғайып, күз хабарын танытқандай. Аптапты күннен кейiнгi дамыл, қызыл iңiрге ауысқан шақ. Жан–жағы тұтасқан көк–жиек ендi–ендi сағымнан бойын жиып, келер түндi қарсы алар тiрлiкпен тұтаса бастапты. Қалай дегенде де ауыл алабы, былайғы қыр,Толыбайдың жазығы, күн патшаның “әмiр – жарлығынан” құтылып, еркiн тыныстап, демалып жатыр.

	Осы бiр сәтте тосын дауыстап, ысқырып, балықтың мазасын алудың өзi күнә сияқты. Әй, өзiм нағыз қиялханның өзiмiн ғой. Жан– жағыма байыптап қарап, аяңдай басып, қармақ шаншыған тұсқа келсем, қалтқым ұшты– күйлi жоқ. Нурди шешеннен бес асыққа алған дәу “ескерткiш қалтқы” жөпшендi балықтың қысымына бой бермесе керек едi. Оның үстiне қайқайтып тұрып шаншыған қармағымның сабының басы қожасына иiлген құлдай, иiрiмiнiң суына басын батырып алыпты. Апамшылап: “Е, құдай жолды бере гөр” деп қармақтың сабына жармастым. Адырнаша иiлген сап судан көтерiле, қармақтың жiбi керiлiп бар, ауыр затқа тiрелдi. Сөйткенше сауыры мен қанаты қып– қызыл, басы лақтай сазан балық көрiндi. Ойда – жоқта кәнiгi балықшылардың “үлкен балық iлiнерде қармақты бабымен тарту қажет. Әйтпесе, аузы жырылып кетедi” дегенi ойыма сап етсiн. Балық суда, мен жағадамын. Нағыз текетiрес басталсын кеп. Жiптiң ұшына тұйықталған балық өз мекенiнен кеткiсi жоқ. Қас– қағым сәтте құлаштай сазан жағалыққа таяп келдi. Жiппен сүйрете тартып, жақындай келе серпiп қалдым. Шындығында егер су iшiнде болса, сазанды жеңуiм екi талай. Жан– дәрменiмен, шоршып берген балықтың үстiне қона кеттiм. Мұндай күштi болар ма? Айқұлағына қолымды тығып жiберiп, жағадан алыстау бетке сүйреп бердiм. Бiр қызығы өзiм де:

	–Мен дәу балық ұстадым. Алақай! – деп дауыстай жүрiп секiрiп– секiрiп қоямын.

	Маңайымда ешкiм жоқ. Сәтiн бергенде, сазан дәу қармаққа iлiктi. Шамасы метрге жуықтау. Ары– берi айналып қойып, өзiме– өзiм таңданамын. Танасының өзi бақыр бес тиындай. Адам деген қызық. Iшiмнен мұның сыңары болу керек деймiн. Сөйттiм де шуалшынның үлкен бiрiн iлгекке шаншып, өзенге лақтырдым. “Ақ балық, қармағымды қап балық” деймiн iшiмнен. Адамда әжем айтпақшы, нысап болса ше? Екiншi сыңары iлiнсе екен деп тiлеймiн.

	Сөйткенше шелегiн даңғырлатып әжем жеттi.

	Балықты көрiп, есi шығып кеттi.

	– Құлыным– ау, мынауын лақтай ғой. Өзiң ұстадың ба? Иiрiмге тартып кетсе, қайттің?

	Онымен қоймай:

	– Е, өзеннiң бақа – шаяны ғой, – дегендi де ұмытқан жоқ.

	Апама балықты пәршелетпедiм. Ол екi шелек суын алып, мойынағашпен iлгерi жылжыды. Соңында сазан арқалаған мен. Құйрығы жер сызады. Мұным қу мақтаннан туған тiрлiк. Балықтың түрiн көрiп, балалардың көзiн жұмып, аузын ашатыны анық. Өлшейдi, қызғанады. Сонаң соң кеп:

	– Әй, сен нағыз балықшысың, – деп мақтайды.

	Сол мәртебе мен үшiн жетiп жатыр.

	Бiрдi айтып, бiрге кеттiппiн ғой. Суға шомылған балалардың iшiнен Нурди мен Лечаны көрдiм. Олар қазақша әжептәуiр үйренiп алған. Шешендердiң екi үйiнiң бiрiнде қол диiрмен бар. Кәдiмгi асты–үстi жайпақ ақ тас. Ортасы тесiк, бiлiк арқылы бiр бiрiне кигiзiлген. Үстiңгi тасқа темiр тұтқа орнатылған. Қорғасын құйылған жабайтты арасына салып отыз рет айналдырсаң, адам танымастай жипық сақа болады да шығады. Алыстан үйiрiп, дәлдеп, тiз қатар тiгiлген асықтардың түбiне тастай бер. Жермен сырғи кеп ұшырады дейсiң. Оның үстiне сақа алысқа да кетпейдi. Көннiң маңына табандап жатып алады. Шетiнен шертiп ата бер. Бiр– ақ асықты қол диiрменмен жипықтатқанымызды әке– шешелерi көрiп қалмасын. Онда Лечаны да, Нурдидi де көкала қойдай етiп, сабап салады. Мiнездерi қатал– ақ. Әлде әу бастан осылай қалыптасты ма екен. Былай шыға балалары көгерген жерлерiн көрсетiп, бiзге мақтанады кет. “Бiз шыдамдымыз, батырмыз, шешен ұлтымыз” дейдi. Олар қол диiрменге жүгерi ұнтақтайды. Дәндерi аппақ, әжемнiң ши тоқығанда жiп арасынан өткiзетiн ұршығындай собығы бар. Тұңғыш рет жүгерiнi Саду көршiнiң үйiнен көрiп таң қалғанмын. Айтпақшы, Қап тауынан келгендердiң тағы бiр әдетi бар. Балалығымыз ба, кейде ойда– жоқта достарымды iздеп үйлерiне кiрiп барамын. Үлкен–кiшiсiне қарамай орындарынан атып тұрады, түге. Өзiн ыңғайсызданып қаласың. Ал жүгерiнiң ұнынан табаға қақтап пiсiрген алақандай жаппа нанын жеп көрсең, өте дәмдi. Кейде нан айырбастаймыз. Нурди мен Леча бидай нанына, мен жүгерiнiң жаппасына қызығамыз. Қойшы, сонымен ақ көйлектi шешiп тастап өзеннiң арғы жағасында құмға кеудесiн төсеп жатқан достарыма:

	– Мына жер терең бе? – деп дауыстап қалдым. Жарға кеп соғылған ағында судың әр тұсы иiрiлiп, көбiктенiп сұс танытады. “Кейбiр иiрiмдер түбiне тартып әкетедi” деген әжемнiң ескертпесi тағы бар. Малтауға машықтанғанмын.

	– Қорқып тұрсың ба? – дедi Леча менi қайрай дауыстап.

	– Қарсы малта, – дедi Нурди.

	Екi– үш метр биiк жағалықтан атылып барып, суға қойып кеттiм. Шындығында иiрiм терең екен, түбiне жете алмадым. Атылып бетiне шықтым да арғы бетке қарай жүздiм. Екпiндi су қадам бастырар емес. Иiрiлген сәтте, өзiмдi айналдырып жiбередi. Қайтадан алға ұмтыламын. Бiр орында тапжылмай тұрған сияқтымын. Абайсызда екi– үш рет су да жұтып үлгердiм. Бар қайратымды жұмсап тағы да құлаштадым кеп. Жағалыққа жақындаған шығармын десем, аяғым су түбiне жетер емес. Кенет ойыма қорқыныш сап ете қалды. “Суға ағу деген осы екен ғой” дедiм iшiмнен. Қолымның қары шаршап, қимылым бәсеңси бастады. Әупiрiмде есiң шығып, “құтқар” деп дауыстауға да шамаң келмейдi. Су үстiне су жұттым. Тiптi қолымды құлаштаудан қалдым. Сөйткенше әлде кiмнiң, аяғымнан ұстап алға қарай итере бастағанын сездiм.

	–Аяғыңды жерге тiре,– деп дауыстады Нұрди. Өзеннiң тереңдiгi қылқа мойнымнан келiптi: Нұрди мен Леча менi қолтығымнан демеп, жағаға алып шықты. Әлде не деп шешеншiлеп қояды. Құса келiп… Сәлден соң барып өзiме өзiм келе бастадым.

	– Ағынға қарсы малтап шаршап қалдың, – дедi Леча.

	–Жалпы мұндайда судың ағынына қиялай малтау керек. Азар күнде алыстап барып жағаға шығасың, – дедi Нұрди.

	– Рахмет, сендерге, – дедiм екеуiне қарап. – Шын дос екенсiндер…

	Қолымды создым. Леча қолымның үстiне қолын қойды. Одан кейiн Нұрдидың түйе алақаны.

	–Бiз доспыз. Әрқашан бiргемiз. Қиындықта көмегiмiздi аямаймыз, – дедi Леча. Бәрiмiз әлгi сөздi қайталадық.





УАҚА, ӘБУАЙРА ЖӘНЕ МЕН.




	Ауылдың күнi кеш батады. Ақ таңертең таудың тасасынан көрiнген дөңгелек табақша, көк аспанда бiраз ойнақтап, көкжиектi түлкiнiң жонындай қызартып, жерге сiңгенше талай уақыт. Әсiресе, балалар үшiн тез өтiп кететiнi ақиқат.

	Кешеу күзде әкем басқармалықтан түскен. Жұмысын жаман атқарғаннан емес, оң аяғының кесiрi. Өзi еңгезердей iрi адам ғой. Жас күнiнде палуан болыпты. Небiр тойларда белдi бекем буып, ортаға шығып, қарсыласын күтiп, отырады екен. Бұл маңда әкемдi жыққан ешкiм болмапты. Тек бiр– ақ рет сүрiнiптi. Онда да iштен шалу деген бар емес пе. Әкем қарсыласын сол әдiспен оң жамбасқа тастай бергенде, аяғы шұңқырға iлiнiп, ұзын сүйек морт сыныпты. Дәрiгерлер қайда, онда. Сынықшы Бажбан деген әкеме: “Күрес ендi жайына қалды. Мiне, сынған сүйегiң. Суыққа тигiзбе, аяғынды жылы ұста”, – дептi. Содан берi анда–санда оң аяғының сүйегi сынған тұсы iрiңдеп, жарасы ашылып, екi– үш ай үйде төсек тартып қалатыны бар. Соғысқа да алмапты. Оған жұмыс күтiп жата ма? Райкомға арыз жазып, зорға босаған. Алты ай қыста үйде емделiп, бидай пiсе, Аралтоғандағы қырманға кеткен. Завток дейдi. Орысшамыздың жайы белгiлi ғой. Әуелi, Әмен мұғалiмнен де мағынасын сұрап көргенбiз. “Бас қырманшы” деп аударған ол. Екi әрiптiң басын қоспайтын әжемнiң нұсқасы дұрыс сияқты. “Қырман басы” дейдi. Онда да Омарбек брiгәдiр үйден шықпай қойды.

	– Асқарбай басқарма өзiңдi қалап отыр. Бидайды басқа жұрт ит рәсуә жасайды деп сенбейдi,– дедi кеп. Әкемнiң көк торғай атқа мiнiп, ауыл арасына пошта таратқанына бес– алты апта өткен. Амалсыз Аралтоғанға кеттi де, орнына мен қалдым. Әжем көршi– көлеңдi шақырып, менiң қызметiмдi атап, кiшiгiрiм той– томалақ жасаған. Қызметiм аса бiр қиын да емес. Пошташы Бөлдекбайға барамын да газет– журнал аламын. Көкторғайға артып, үйге келемiн. Алақандай қырық– елу түтiн. Үшiншi сыныптың оқушысы үшiн оларды бөлiп, газетке жазылушының фамилиясын жазып, үй– үйге таратып беру, аса қиын емес.

	– Әй, батыр бала. Кеңсенi байқа. Оқымыстылар сонда. Мектептiң мұғалiмдерiн ұмытпа. Әсiресе, Садықбектi. Басқа жұрттың газет– журнал оқуға уақыты жоқ, мұрнына су жетпей жүр, түге. Екi– үш күнде бiр апарып тұрсаң да жетедi, – дейдi Бөлдекбай. Менiң әжеме бауыр болып келедi. Сүйектуыс. Маған жаны ашыған түрi. –Одан кейiн асығыңды ойнайсың ба, суға шомыласың ба, өзiң бiлесiн. Тек әжеңнiң көзi оң болсын деп тiле, құдайдан.

	Сөйтiп жүргенде комбайндар Аралтоғаннан ауылдың қиыр беттегi Қарауылға ауысты да, әкем қырман күзетiп жалғыз қалды. Әйтеуiр, Аралтоғанда қорықшы Мыңбайдың үйi бар. Сонда барып шай iшетiн көрiнедi.

	– Тамақ әкелсiн, – деп келген– кеткеннен сәлем жолдайды.

	– Әй, бүйткен жұмысы құрысын. Сүйегiме сүрiнiп, әзер жүрген де пәле болды ғой. Әлгi қатындары “жұмыс, жұмыс” деп қаңғыбас атанып жүргенi анау, – дедi әжем қазан – аяқ сылдырлатып. Мұнысы тек қоқанлоққы ғана.

	– Қарағым, аурушаң ғой. Қарап отырғанымыз сол.

	Басқа дүниенiң бәрi адырам қалсын, – дейдi ол.

	Екi күннiң бiрiнде қанжығаға байлаған ала қоржынның қос басы әкеме апарар тамаққа толады. Бидай көже, тарының жармасы, қарындағы май, бiр әшмөшке шай, қаймақ жаққан қазанжаппаның екi– үшеуi, қойшы жетерлiк дүние.

	Көкторғай кезiнде бiздiң ауылдың маңдай алды жүйрiгi екен. Сонау жылы, ат шалғыға жегiлiп, бұрылыста шашасынан сәл жоғары сiңiрi қиылып, ақсақ атанған. Содан сойып тастағанға қимай, көлiк аты болып жүр.

	Аралтоған мен екi орта төрт шақырым. Көкторғаймен ары екi, берi екi сағат. Асыққан шайтанның iсi. Оның үстiне атты қинағым келмейдi. Әйтпесе тақымдасаң, Көкторғай желуге мығым. “Жыланның жетi кессе де кесiрткелiк әлi бар”, әжемше.

	Тектұрмас пен Қасқалдақтың ортасындағы жалғыз талдың түбiнде ауыл жұртының бақшасы бар. Елден қалмайын деп әжем де шешендерден бидайға айырбастап алған ақ жүгерiсiн сепкен. Ептеген асқабақ, қауын– қарбыз дегендей.

	Ал шешендердiң бақшасы адам қызығарлық, тары айдайтын қырмандай. Садудың үйiндегi Уақа жүгерi қылтиып көрiнгеннен– ақ, соның басына күрке тiгiп, күзетшi атанған. Оны айтқан Нұрди досым. Әжем де бiлгiш қой.

	– Бұл Қап тауынан қарақтарымның келгенi жөн болды. Тауық соқыр қаптан кетiп едi, түге. Осылардың сиқыры бар ма, бiлмеймiн, әлгi қауын– қарбызын жеп, асқабағын асып ек, бәрi құлантаза жазылып кеттi, – деп бiр мақтағаны бар. Шындығында, тауық соқырдың қандай дерт екенiн бiреу бiлiп, бiреу бiлмес. Күн жарықта бәрi ойдағыдай, пәле қызылiңiрден басталады. Инедей шөп, бөренеге айналып зорайып, аттап– бұттап жүрген адамдарды көрiп, алғашқыда күлгенбiз. Артынша күрсiндiк. Ол да бiр соғыстың тигiзген зауалы деп ұқтық. Ұмытпасам, тамыздың басы. Басымда газет малақай– пилотка. Оны да жасап берген Нұрди. Сол үшiн аудандық “Сталин жолы” газетiнiң бiр нөмiрiн бергенмiн. Нұрди сыбырлап, Сталиннiң суретi бар жағын iшiне қаратты. Дәл осы “қулықты” мен бiлмес едiм. “Жаман болады” дедi ол. Тектұрмыстан өте бере ат басын жалғыз талдың түбiндегi бақшаға бұрдым.

	Әжем ертеңгiсiн:

	–Бақшаны көре қайтшы. Әлгi, Уақа не iстеп жүр екен, – деп тапсырған. Көршi қақысы. Желiп келемiн. Жалғыз талдың маңайына таңдана көз салдым.

	Күнi кеше шағаласы, қарғасы соқа артынан iлесiп, жерi жыртылып, қыртысы қопарылған алап, ендi мiне, мидай баққа айналып кетiптi. Әр тұста күнге бетiн берген күнбағыстың гүлi. Көк жасыл алап қиырдан соққан өкпек желге бауырын төсеп, өзеннiң толқынындай тербеледi кеп. Жалғыз талға қабаттастырылып салған қарауыл– күрке анандайдан қарауытып, әр тұста қалқайған жансыз қарауыл адамдар көрiнедi. Мұны ойластырып жүрген Уақа екенi анық. Екi ағашты айқастырып жiберiп, үстiне жаман киiмдi жаба салсаң, сұстанып, кәдiмгi құс үркiтер құбыжық болады да шығады.

	Уақа менi қарсы алмады. Шамасы, күндiзгi жарыққа сенiп, үйқы құшағында жатса керек. Сонау күнi алғаш рет бақшаға енгенiмде бiр қызық оқиғаны өткергенiм бар. Қалың жүгерiнi аралай өтiп, апам екеумiз еккен қауын– қарбыздың атызын тұспалдап жеттiм– ау. Жан– жағын қалың жүгерi көмкерген қауындық кәдiмгiдей желi тартыпты. Уақаның “көршiлiк” көмек жасағаны белгiлi боп тұр, бiр қылтанақ шөп жоқ. Өкiнiштiсi доп– домалақ болып, көздiң жауын алған қауын мен қарбыздар әлi пiсе қоймаған. Бiр– екеуiн жарып та көрдiм. Iшi көкпеңбек, ауызға салсам, дәмi де жоқ. Шамасы, дән себуде әжем екеуiмiздiң басқалардан кеш қалғанымыздың кесiрi шығар. Мұндайда адамды жалғыздық билейдi екен. Қалың жүгерiнiң iшiнен қорсылдап жабайы шошқаның қабаны шыға келсе, қайда қашарсың. Жарып тастары анық. Анау бiрде Аралтоғанға бара жатып өткелге жетер тұста зәремнiң бiр ұшқаны бар. Анда– санда пысқырып қойып, желiп келе жатқан Көкторғай құлағын қайшылап, қалт тоқтай қалсын. Ердiң қасынан асып кете жаздадым. Сөйтсем, Қожамбердiнiң өткелiнiң аузында қорс– қорс етiп, бiрнеше “талпақтанаулар” жүр. Жалпы, түздiң шошқасы үйдiкiне қарағанда iрi келетiн сияқты. Прокоптың шошқа фермасының тұсындағы иiрiмдерге балық аулап талай рет көрдiк емес пе. Көкторғай екеумiзге көз салған қабан мен мегежiн бiзге басын көтерiп қарады да, жетi торапай оқтай зымырап жандарына ұйыса қалды. Егер де шошқаның қабаны ашуға мiнiп, Көкторғай екеуiмiзге шабуыл жасаса, саудамыздың бiткенi.

	Көкторғай ақсақ, мен үшiншi сыныпта ғана оқитын қолдыаяқты баламын. Қолымда қайрат қылар қамшым да жоқ. Жүрегiм иесiз үйдегi сағаттай дүрсiлдеп соқты. Сөйткенше, қабан шошқа мегежiнге қарап: “Байланысып немiз бар. Адамның аты адам ғой” дегендей қорс етiп, бетiн құбыладағы қалың қамысқа бұрды. Ол да риза, мен де хош көңiлмiн.

	Сол күнi Қожамбердiнiң өткелiнен жан– жағыма жалтақтап, көзiм алақтап зорға өткенмiн.

	– Анада мен де көргенмiн. Әлгi Зеңгербай комбайыншы атпаққа ыңғайланып едi, маңына жолатпай қойдым. Ол да табиғаттың бiр еншiсi емес пе. Оның үстiне балалары бар екен. Обал ғой дедiм, – деген әкем.

	– Өзiң тиiспесең, оның да сенде шатағы жоқ.

	Шатағы бар болсын, мына бiр сәт қиын екен. Ендi аяғы тұсаулаған Көкторғайға жетудi амалдадым. Қалың жүгерiнi сыналай бес– алты қадам аттап едiм, алдымнан есiк пен төрдей жердi алған қауындық шыға келсiн. Домалаған сап– сары, хош иiстi қауындар, тарғыл қарбыздар. Қызығып кеттiм. Жан– жағыма көз жiберiп тексерiп алдым да, атып шығып, сопақша қауынды iлiп түстiм де, қайтадан жүгiрiп қалыңның iшiне сүңгiдiм. Жүрегiмнiң дүрсiлiн тоқтатып сәл уақыт тұрдым. Сонан соң әкемнiң сегiз басты бәкiсiмен тiлiп жiберiп, ауызға салсам, балдай. Әлде кiм сырттан бақылап тұрғандай. Тұқымдары мен қабықтарын жерге көмiп, алға жүрдiм, Балқауынның бiрiн әкеме апарып берiп, бiздiкi деп мақтансам несi айып. Шетеу домалаған қуынды үзiп алып, Көкторғайға қарай жүгiрдiм. Шөпке шалынып бiр жығылып тұрдым. Әлде бiреу қуып келе жатқандай– ақ, аяғым– аяғыма тимейдi.

	Ендi мiне, сол тiрлiгiмнiң бәрi қазiр келмеске кеткендей. Менен батыр ешкiм жоқ. Көкторғайды кiсеңдеп, ауыздығын алып, шөпке қоя берiсiмен талтаңдай басып қауындыққа жетемiн де, “ш” деп жазылған қарбыздың бiрiн құлағына үңiлiп, қураса үзiп алып, желiнiң ортасына малдасымды құрып тығын саламын. Егер қызыл болса, “қасапталғаны”, қызыраң тартса қалың жүгерiнiң iшiн тапқаны, дұшпан көзi қып лақтырып тастап, келесi бiрiн үземiн. Бiздiң қауындықтың жемiстерi әлi мiзбақпай жатыр. Оның үстiне ол өзiмiздiкi ғой. Әкеме барған сайын екi– үшеуiн апарып беремiн. Ол да мәз. Бүгiнде сол әдетiме басып отырғанмын. Алдымда қып– қызыл қарбыз. Қолымда сегiз басты, сүйiз сапты бәкi. Қарбыздың “қазысын” бәкiнiң ұшына шаншып алып, ендi ауызға сала бергенмiн. Әлде кiм қос құлағымнан тарс қып ұстап алып, құйрығымнан келiстiрiп тұрып бiр тепсiн.

	– Атаңа нәлеттiң баласы. Сен де ауыз бар да, менiң баламның аузы бiтеу ме?

	Қапелiмде не iстерiмдi бiлмей састым. Еңiреп қоя бердiм. Ауылдың шетiнде тұратын Әбiлбектiң атасы Әбуайра шал.

	– Әжеме айтамын,– дедiм Әбуайра жағымнан шапалақпен жанып жiберген сәт.

	– Қиын қылдың,– дедi менiң жәбiрлеушiм. Кенет қалт тоқтап менi өзiне қаратты.

	–Қалиша әженiң қара күшiгiсiң ғой, ә… Сенiң нең жетпей барады, ә? Мә, қоржыныңды ал да көзiңдi құрт. Кешкiсiн мен де әжеге барамын, – дедi ол. Сегiз басты, мүйiз сапты бәкiнi маған көрсетiп тұрып қалтасына салды.Көкторғайға мiнiп, әжем айтпақшы, жынын алған бақсыдай боп, алға жүргенiм сол едi, ойда– жоқта Уақа кездессiн. Әдеттегiдей ыржың– ыржың етiп күле бередi. Кәдiмгiдей қазақша сайрап тұр.

	– Көршi, хал қалай? – дейдi де бас бармағын шошайтады. Мен “жақсы” деп басымды изедiм.

	– Мынаның iшiнде не бар? – дейдi Уақа.

	– Әкеме апаратын тамақ, – деймiн.

	– Менiкi қарын ашты, – дейдi Уақа.

	– Нан бер. Мен саған қауын давать. Ернi кезерiп, жүзiн күн сорған, түнiмен маса талап бетi домбыққан шешендi, бiр кезде таяқтай жаздаса да, қалай ғана аямайсың. Әжем айтпақшы, адамның баласы емес пе. Қоржынымның бiр басынан әжемнiң бiр қазан жаппайын суырып алып Уақаға ұсындым. Шешен баласының қуанғанын көрсең. Қазанжаппайды қолына ұстап, төңкерiп, құшақтап, сүйiп есi шықты.

	Уақа Көкторғайдың тiзгiнiнен ұстап, күркесiне қарай бастап жөнелдi. Күркесi екi қабатты. Көк талдан сырық кесiп, оларды жерге көмiп, қабырғасын жас шыбықпен тоқып тастапты да, кәдiмгi бiздiң үй сияқты үстiн жауып, екiншi қабатын жасапты. Үстiнде Уақаның жамылатын ескi– құсқы киiмi. Астында шәугiм, күрек, кетпен, шалғы, балта, балға. Уақа келген бетте– ақ, менi қолымнан жетектей алға бастап, шөппен жапқан үйiндiнiң бетiн ашып қалды. Сап– сары қауын мен көкала қарбыздар:

	– Ал, – дедi Уақа. – Қанша керк болса да ал… Мен еңкейiп ендi қолымды созғанша, ол екi– үш қауынды Көкторғайдың қанжығасындағы қоржынның бiр басына салып та үлгердi.

	– Бiз көршi емеспiз бе? – дедi сонан соң. – Сенiң әжең жақсы адам. Ол анада менi Саду жездемнiң қолынан арашалап алып қалды.

	– Солай де…

	Уақа төмен қарап, сәл уақыт қабағын түйдi.

	–Әке– шешемдi пашистер асып өлтiрдi. Әйтпесе, бұларға ерiп нем бар. Тек сен бұл әңгiменi Нұрдиге, Адымға айтып қой ма, жарай ма? – дедi сонан соң.

	– Бiздi тападай талтүсте Урус– Мартаннан ай– шайға қарамай көшiрiп әкеттi ғой.

	Мен Уақаға шошына қарадым.

	– Ал олар неге сендердi бiздiң ауылға әкелдi? – Жыны қозып кете ме деймiн ғой, баяғы.

	– Сонысын мен де бiлмеймiн, – дейдi Уақа екi иығын қушитып. –Машинеге тиедi. Сонан соң пойзға салды, бiр түнде. Мен қашып кетейiн деп ем, бiр сұмырай солдат мына жерiмнен ұрды. Есiмнен танып қалыппын. Вагонда бiрақ ояндым. Онда да Зорган әпкем дәрiгер шақырып емдетiптi, – дедi Уақа желкесiнiң сол жақ тұсындағы төмпешiктi көрсетiп.

	– Әлi де ауырады. Егер мен Кавказда болсам бүйтiп, айдалада маса жеп, бақша күзеткен күзетшi атанбас едiм.

	Уақа үлкен қара қарбызды әкеп ортасынан қақ бөлдi де – Же,– дедi.

	– Күн сайын келiп тұр.

	Әлгiндегi Әбуайрадан көрген құқайым есiме түсiп кеттi. “Сенi ме, дойыр шал. Құлақтан тартқанды көрсетемiн. Кәдiмгiдей көзiмнiң отын жарқ еткiздi. Қай– қайдағы көк қауын үшiн… Бәлем, тұра тұр…

	– Уақа иығымнан түртiп қалды.

	– Не деп күнкiлдеп отырсың, – дейдi. Көршiме болған оқиғаны айтқым келмедi. Намыстандым. Оның үстiне ол осы бақшалардың күзетшiсi емес пе! “Ұрлап жемей, сұрап же” десе не деймiн?

	Байқауымша Уақа менiң жалғыз талдың түбiне жиi келгенiмдi қалайды. Шамасы, қарны ашып жүрсе керек. Әжем айтпақшы “құда да, құдағи да тыныш”. Әбуайра сұм ақыры бiздiң үйге келмедi. Әжемнен сазайын тартар едi. Сегiз басты, мүйiз сап бәкiнi иеленiп кеттi. Кiнә, өзiмнен. Жалпы үлкен адамдар бiлiп айтады: “Ұрлық түбi – қорлық”. “Дүние–көздiң құрты” дейтiн әжем. Шындығы солай. Алғашқыда бiр қауынды ала қашқанда қорыққанымды айтсаңшы. “Мұның не” деген ешкiм болмады. Тiптi сол ұрлығымды әжем бiлмей– ақ қойсын. Жабулы қазан жабулы күйiнде қалсын. Сонан соң әлгi қауындыққа қалайша, сұраусыз өктемсiп өзiме ие бола бастадым. Қорқыныш атаулыны пысқырмадым. Әкемдi алдадым. Ойпыр– ай, мына менде ұят жоқ! Ұят деген осындайдан шығады екен, ә. Әуелi өзiм қолдан өсiргендей– ақ, домаланған қауын мен қарбыздардың сыртына “Ш” деп өз белгiмдi қойғанымды айтсаңшы. Нағыз астамшылық қой. Шындығында жемiс тұқымын сеуiп, еңбек еткен Әбiлбектiң еншiсi емес пе. Маған бiр кiжiнетiнi анық. Балаларға жайып жiбермесе не қылсын. Сонымен Шаймұрат бiр– ақ күндi “ұры” атанып шыға келедi. Өзiме– өзiм ант бердiм. Ендi ешкiмнiң ала жiбiн аттамаймын. Ойпыр– ау, осы мен әжем сияқты сөзшең болып жатқан жоқпын ба? Мақалдап, мәтелдеп сөйлеп, құдды үлкен кiсiден аумаймын.





ШЕШЕНДЕРМЕН ҚАҚТЫҒЫС. ОМАРБЕК НЕГЕ КҮЙIНДI?




	Асық ойнап жүргенбiз. Ойда– жоқта Омарбек брiгәдiрдiң жер астынан шыққандай сап етiп үстiмiзге жетiп келгенi. Осы ауылдың балаларының аузынан түспейтiн адамы. Соғыстан оң аяғының басын берiп оралған. Қап тауынан келген басқа жұрттың адамдарымен дәм– тұзы жарасқан емес. Еркебек екеуi бiр– бiрiнiң аузына түкiрген. Бұл әңгiменi маған айтқан әжем.

	– Құлыным– ау, әйтеуiр осылардан сақ жүршi. Бiр күнi жардан итерiп жiбермесiне кiм кепiл, – дейдi. – Мен әжеме Нұрди мен Лечаның менi суға ағып бара жатқан жерiмнен құтқарып қалғанын айтқым келдi. Қу ауызды құдайдың өзi байлап қойған соң не iстерсiң. Ол сұмдықты естiсе әжем менi үйге арқанмен байлап ұстайтыны анық.

	Қойшы, сонымен Омекең асықпай аттан түстi де, анандай беттегi қарағашқа мiнiсiн байлап, бiзге жақындап келдi. Леча, Нұрди үшеуiмiз “омпа” ойнап жүргенбiз. Бұл бiр өте қызық ойын. Асық алаңына шеңбер сызылып, әрбiр бала екi– екiден асық тiгедi. Соның iшiнде жөнi түзу бiр асық омпасынан тiгiледi. Сонан соң шеңбердiң сыртынан үш– төрт қадам жердi адымдап өлшеп асықтарды дәлдеп атамыз. Егер сақамыз омпаға тиiп, ол шеңберден шықса, құдайынның жарылқағаны. Барлық асық сенiкi. Шеңберден омпаны шығара алмасаң, екi асық тiгесiң. Сөйтiп қайталана бередi. Аса бiр қызық ойын. Әп– сәтте шеңбер iшiне асықтар үйректiң балапанындай тiзiле қалады да, омпаны атып алуға белсене кiрiсесiң.

	Сөйткенше әлде не жыланша ысылдап келiп Лечаның арқасын тiлiп өттi де, шешен баласы бауыздаған лақтай бақ еттi. Өз тiлiнде әлде не деп, бұрыла сап, даланы басына көтере еңiреп жылай қашсын. Әйтеуiр Нұрди аман қалды. Жылға– жылғамен үйiне қарай оқтай зулады. Қалшиып бiр орында тұрып қалыппын. Омарбек ендi маған бұрылды. Теңселiп тұр. Көзi кiлегейленiп, жүзi алаулап, мұрны қызараң тартыпты.

	–Әй, дәу әженiң баласы. Бұл сатқындардың жанына неге жүресiң? – дедi тiлi күрмеле. Кеше ғана Нүкеннiң дүкенiне бiр бөшке қызыл шараптың түсiп, оны осы ауылдың, әжем айтпақшы, шолақ етектерi таңсық көрдi ме, тегiс барып оңды– солды сiлтеген. Оның iшiнде, әрине, менiң әкем де, ағам да бар. Омарбек содан тойып, әлi жалғастырып жүрсе керек.

	“Бiреу қыз алып қашса, бiреу текке қашадының” керi, бұрылып алып, үйге қарай салайын. Омарбек тәлтiректей басып, атына мiндi де, әлгiнде Леча қашқан жаққа қарай шауып жөнелдi. Шешен баласының шешесi Маржан маслопромда сүт мәшине тартып, май қатырады. Орта бойлы, мұрны иiлген, жүзi қызараң тартқан, әдемi әйел. Кейде бiр Леча екеумiз сол үйде ойнап отырып қалсақ, жұмыстан келiп, баласының маңдайынан сүйiп, менi басымнан сипайтын.

	– Екеуiң жақсы дос болыңдар, – дейтiн.

	Бiр қызығы бұл шешен атаулыда үйiнде бөтен адам, тiптi мен сияқты кiшкене балалар отырса да, бiр– бiрiне қабақ шытып, ұрсысу, қатты сөйлеу деген әдетiнде жоқ… Әуелi, кейде ойда– жоқта Нұрди досымды iздеп кiрiп барсам, әкесiнiң шешесi Зарган әжеден бастап орнынан тегiс ұшып тұрғанда, өзiң ыңғайсызданасың. “Қонаққа көрсетiлген сый” дейдi шешен балалары. Ал мына ақсақ брiгәдiр (күйiп кеткеннен соң айтып отырмын ғой) Омарбектiң “қонақжайлығы” мынау. Әкеме бар оқиғаны айтып берейiн десем, көршiнiң үйiне кетiптi. Анау асық алаңында менiң ары– берiсiн тас диiрменге жипықататып алған дәу қорғасын сақам жатыр. Балалардың бiрiнiң көзiне түссе, жерден жетi қоян тапқандай қуанары анық. Не iстеу керек? Асық алаңына қарай қайта жүгiрдiм. Омарбектiң өзi де, аты да көрiнбейдi. Шындығында, Лечаның жазығы қайсы? Әжемнiң әңгiмесi ойыма түсе кеттi.

	– Бұлар да басы, көзi, аяғы бар нәсiл. Ауылдың iшiнде бiреуi пашистерге сатылған шығар. Қауым жұрттың бәрi бiрдей ме? Iшiнде аласы да, қарасы да болады. Сол үшiн елдiң бәрiне қара күйе жағып мекенiнен көшiрiп, кiр жуып, кiндiк кескен жерiнен айыруға бола ма? Ех, дүние– ай, баяғы “Ақтабан шұбырынды, Алқакөл сұламада” қалмақтар елдi алдына салып, қой сияқты айдапты ғой, – дейтiн. Ендi бiр қызығы сөйте тұрып, мен шешен балаларынан сақтандырады. Бұл үлкен кiсi атаулылардың мiнезi қызық қой.

	Сөйткенше құбыла беттен шу шықты. Әлгiнде Омарбек бет алған жақ. Лечаның, Нұрдидың үйiнiң маңайы. Бiр пәленiң болғанын iшiм сездi. Мен де солай қарай зымырадым. Жапа үйлердiң арасындағы жалғыз аяқ жолмен ұшып келемiн. Бiздiң ауылдың үйлерiнiң салынуы да бiр қызық. Шашылған тарыдай, әр жерде бiреу. Апам кейде, әлде бiреудiң үйiне барарда шаршап қалса:

	– Бiз өзi тегiнде шекесi қызбаған халықпыз. Қарашы, бiрiне– бiрiне iшiн тартып, жолағысы жоқ.

	Андыз– андыз боп түге. Пау, дүние– ай! Көк шыбықтың астына алып, бiр– бiрiне жақын қондырар ма едi,–деп ренжитiн. Соның керi. Қап тауынан көшiп келген он бес шақты түтiн бiр– бiрiне айрандай ұйысып қоныс тепкен. “Шешен ауылы” деп ат қойып, атақтап жүрген баяғы Еркебек ауылсәбет. Бүйтiп бөлiнiп сөйлеудi үйреткен де нақ соның өзi. Ал мына Омарбекке не жоқ? Ненiң буы? Әжемше бiр толғап қояйыншы.

	Сөйткенше, қарақұрым жұрт көрiндi. Ылғи шешендер. Бөтен жұрт бiрден бiлiнедi ғой. Бастарында сеңсең бөрiк киген Саду, Аслан, Адлан, Абдурахман деген шешен қарттары. Сұлтан, Шапа, Иса, Әпти деген жiгiттер, онан кейiнгiсi бала– шаға. Омарбектiң қолын артына қайырып байлап, атқа терiс отырғызып, Еркебек ауылсәбеттiң кеңсесiне қарай алып келе жатыр.

	– Шешен халқында бiр– бiрiне жазықсыз тиiссе, аямайтын әдетi бар. Өлтiрiп те тастайды, кекшiл, – деген Нұрди сыбырлап.

	– Қарашы, қындарында бiр– бiр пышақ жүредi. Басқа басқа, бұл сөзi тайға таңба басқандай анық.

	Омарбектiң жатқан жыланның құйрығын басып несi бар екен? Нүкеннiң дүкенiнен iшкен қызыл арақ алдына салып айдаған ғой. Лечаның шешесi Маржанның қолында ұзын көк шыбық. Әлде не деп дауыстап, еңiрей жылап, Омарбекке ұмтылып кеп, ұрған боп, сiлтейдi. Онысы бiрде тиiп, бiрде тимейдi. Ендi байқадым, брiгәдiрдiң де сазайы берiлген сияқты. Оң жақ бетiн бiрнәрсе сүрiп кетiптi, қанталап тұр. Тiлi күрмелiп:

	– Әй, халықтың жаулары! Сталин көсем сендердiң сазайларыңды бередi, – дейдi.

	Оған шешендер өршелене түседi. Өз тiлдерiнде қатты– қатты дауыстайды кеп. Қояды деген Омарбек брiгәдiр ме, үзеңгiден протез аяғын суырып алып, шолтаң– шолтаң еткiзедi:

	– Сұмырайлар, мына аяқты сендердiң достарың – немiстердiң снаряды жұлған! Көп асқанға, бiр тосқан, мiне, ендi қаңғып жүрсiңдер, түге. Құнын төлеп берiңдер, иттер , – дейдi Омарбек сөзден тиылмай.

	Сөйткенше, жанында Бекеттiң шешесi бар, менiң әжем келiп жетсiн.

	– Әй, құлыным, мұнда қайдан жүрсiң? “Бiреу қыз алып қашады, бiреу босқа қашадының керi,” – дедi бiлегiмнен шап етiп ұстап алған ол.

	– Астафралла, мыналар не қып жем бермеген тауықтай шулап кеттi, түге.

	Тiлiмнiң жеткенiнше, бiлгенiмдi айтып жатырмын.

	– Алда сығыр қалған құдай– ай! Аузына шарап тиген соң, ойына жоқтан өзге түскен ғой. Жас жыңғылдай қызыл күрең шағында аяғынан айырылып, мүгедек атанған кiмге жақсы тәйiрi, – дедi әжем Бекеттiң апасына.

	–Шындығы солай– ау. Әй, бiрақ осы жолы Омарбектiкi бұрыс. “Саптыаяққа ас құйып, сабыннан сақшы қойған” заман. Түрi жамандар Омарбек қайнымды Жалғабаевқа хабарлап айдатып жiберiп жүрмесiн, – дедi күдiгiн бiлдiрген Бекеттiң апасы. Шыны керек, мен де шошып кеттiм. Омарбек қос кемпiрдi көзi шалып қалып, құтырынып салсын:

	–Әу, жеңгелер– ау! Мыналар: “Есiктен кiрiп, төр менiкi” деп жатыр. Бұл ауылда қазақ атаулы құрып қалған ба? – деп дауыстады ол. Әжемнен әлде бiр көмек күттi ме, әлде мастығынан айықпағанының кесiрi ме, кiм бiлсiн, ақсақ Омарбек көзiн сығымдады.

	–Әй, бала батыр. Аузыңды ти. Бiр пәленi бастап келе жатырсың ғой. Мына жасыңды көрсе, ауылдағы бала– шаға, шал– шақпытты қойып, жiгiт атаулының бәрi өре түрегеледi. Төбелес шықса, ертеңгi күнiң темiр тордың арғы жағы…

	Әжем дауыстай үн қатты да, бiр сәт басын кекжите қайта көтердi:

	– Әй, намыссыз күшiк! Өзiн– өзiңдi төмендетiп. Қай қазақ көрiнгеннiң алдында басын иiп, жаздым, жаңылдым деушi едi. О, несi– ей!

	– Бәйбіше– ау, – деп сыбырлады Бекеттiң апасы.

	– Ащы судың әлегi ғой. Бұл пәле мылқауды сөйлетiп, саңыраудың құлағын ашпай ма? Нүкен қайнағының дүкендегi бөшкеден сатып алған арақ ше. Соғысты еске алдырып, батыр қып жүргiзген сол. Әжем үнсiз қалды. Адамдар қызық ә? Сонда шарапты өткен– кеткенiн есiне түсiрiп, жынды адамша құтыру үшiн iше ме? Дүкенге несiне саттырады, оны?

	– Әй, ағайындар, – дедi бiр сәт әжем. Бұл сәт ауыл жұрты кеңсе алдына жиналып Еркебектiң үйден келуiн күтiп тұрған.

	– Ананы аттан түсiрiп, қолын шешiңдер. Бiреудi өлтiрiп құнына қалған жоқ шығар, әзiрге. Өз ауылыңда өзiңнiң сүйегiңдi қорлаттырып қойғандарың өлiм емес пе? Байшора бастаған жiгiттер зорға тұр екен. Әй– шәйге қарамай Омарбектi ат үстiнен жұлып алып, артқа қайырған қолын шештi:

	–Әу, жұртым! Бұл шешендер деген оңбаған халық. Ұлы көсем Сталиннiң өзiне қарсы шыққан. Жасасын, Ұлы Сталин! Қанға қан, жанға жан, – деп дауыстаған Омарбек өзi де сүйегiне сүрiнiп әрең тұр екен, етбетiнен түстi.

	– Бұл екi ортада шайтандай сап етiп Садықбектiң келе қалмасы бар ма? Ел iшiн тартып, келесi сәттi күттi.

	– Мынау не сұмдық? Балақтағы бит, басқа шыққаны ғой. Омарбек– ау, мына түрiңе не болған, – дедi ол дауыстай шығып.

	– Мен қазiр бар жағдайды НКВД– ға хабарлаймын. Ел тым – тырыс. Еркебек болса, көрiнер емес. Кенет ортаға түйедей боп Саду шықты.

	– Әй, ағайындар! Көз шығып, бас жарылған жоқ. Келгенiмiзге екi жылдың жүзi болды. Ләм дескен жоқпыз.

	– Сонда сүттен ақ, судан тазасыңдар ғой, – дедi тiлiн безеген Садықбек. Саду қолын көтердi.

	– Бар пәле анау Нүкен мәгезинiнде сатылған қызыл шараптың кеселi. Омарбек мастанып, анау жесiр әйел Маржанның жалғыз ұлын қамшының астына алыпты.

	Мұнан артық қорлық бар ма? Лечаның әкесi Масхад фашистермен соғыста ерлiкпен қаза тапқан. Нанбасандар, анау әскери комисариаттан барып бiлiңдер. Бiзге әдiлет керек, – дедi Саду.

	– Сөздерiңе сену үшiн оған да барамыз, – деп.

	Садықбек бүлiнiп шыға келсiн.

	–Әй, бiлгiш қайным.Бөрiнiң құдайы болса, иттiң иесi бар. Анық– қанығын айтып тұр ғой. Омарбек ауылдас, бiзге сүйек туыс оны да бiлемiн. Байқап қарасам, барлық кiнә, мына өзiнде. Бiреудiң жалғыз баласын, анау қайнағаның дүкенiнен шарап iшiп алып, жазықсыздан – жазықсыз сабау деген қай атаңның билiгiнде жазылған. Әй, Садықбек, ана Қолдасыңа бiреу қолын тигiзсiншi, қолында өлмейсiң бе? – дедi әжем. Бүк түсiп отырған Омарбек:

	– Әже– ау, мына бетiме қарашы, – деп дауыстады.

	–“Тышқан артын көрiп, жаралы атаныптының” керi. Сонда битiмдей бала бойы жетiп, бетiңдi тырнап алған екен ғой. Әй, Омарбек, сенiң аяғыңды алған шешен емес, пашистер. “Кеше келген тоқалдар, бүгiн шөмiш алып қоқандар” деп, тырнақ астынан кiр iздеп Садықбек сияқты кiм– көрiнгенге кiжiне берме. Қалай дегенде, сен ол сияқты бола алмайсың. Бiрақ мына бейбастығың қазақтығымызға нұқсаны тиiп отыр, соны ұғын. Байғұс баланың әкесi немiспен соғыста өлiптi. Жетiм– жесiр. Әй, Шаймұрат жанында болдың ғой, ана шешеннiң баласы, мына Омарбектi балағаттап боқтады ма? – дедi маған қарап.

	Басымды шайқадым.

	– Ол кiсi өзi мас екен. Аттан түстi де, ай– шай жоқ, Лечаны қамшымен тартып жiбердi, – дедiм ағымнан ақтарылып.

	– Балалы үйдiң ұрлығы жатпайды. Көрiп, естiп тұрсыңдар ғой, – дедi әжем.

	– Омарбектiң өзiн жазалау керек… Шешендер әжеме дән риза. Құйтымдай кемпiр мұндай билiк айтады деп ойламаса керек. Садықбекке де жан керек екен, қолын бiр сiлтеп жүре бердi. Омарбектiң әйелi Биқайша күйеуiнiң мiнiс атын жетелеп, үйiне қарай беттедi. Омарбек есiн жияр емес, кеңсе үйiнiң қабырғасына сүйенген қалпы.

	– Әй, келiн. Анауың әкесiнiң үйiнде жатқандай жатыр ғой, балаларды жiбер. Алып кетсiн, – деп дауыстады әжем.

	– Iшкен соң соғыс есiне түсiп кеткен ғой, байғұстың, – дедi Текебас апа. Әжем жүзiн суыта көршi апаға жалт қарады.

	– Өйтiп есiне алмай– ақ қойсын. Пай– пай, намысқойын, шiркiннiң. Шаш ал десе, бас алып. Кiмнiң егiнiне түсiп едi, жұдырықтай бала. Жалғыз бауырым, Мәкендi де атқа терiс мiңгiзiп ФЗУ деп соғысқа жiберiп, ақыры көзiн құртты ғой. Ендi соның орнына егiн ексiн. Пшту! Садықбек ендi менi айдатсын, – дедi әжем. Сөйткенше Еркебек ауылсәбеттiң Бектас деген баласы жүгiрiп жеттi.

	– Көкемдi ауданға шақырып жатыр. Соған кетiп барады. Келген соң, шаруаны қолға аламыз дейдi, – дедi таңқар қара әкесiнiң хабарын сөзбе сөз жеткiзiп. Жиналып тұрған ел гу еттi.

	– Бәсе, бұлар сөйтедi, – дедi бұрқ еткен Текебас кемпiр. Шешен қауымы да, әлде не деп шуылдасып үйлерiне қайтты. Еркебекке риза емес. Қайтар жолда түйедей боп, әжемнiң жанына Саду жеттi.

	– Әже – дедi ол. Көршiмнiң бетiне мен де қарап қалыппын. Шешен де әжемдi “әже” деп тұр. Яғни, менiң әжем ауылдың бәрiне әже болғаны ғой.

	– Шындықты айтқаныңызға ризамыз. Әжем күлiмсiрей Садуға басын изедi.

	– Саду көршi, бiздiң қазақ әрқашан ақиқатты жақтаған, қонақжай халық. Тiптi таныс емес, жолаушыға үйдегi жалғыз атын мiнгiзiп жiберуге бар. Бiрақ ел болған соң, оның iшiнде әлгiдей малғұндары да кездеседi. Ойларыңа алмаңдар. – дедi әжем.

	– Рахмет, әже! Бiзде бiр бұйымтай бар. Ертең түсте Маржанның үйiне қонаққа келiңiз, – дедi Саду.

	– Әу, Саду мұның пара бергенiң бе, – деп күлдi әжем әзiлдесе де ойындағысын жеткiзiп. Саду сасып қалды.

	– Е, жоқ, – деп басын шайқай берiп.

	– Бiз әдiл сөзге жүгiнген адамның құлымыз.

	– Шақырсаң, барамыз. Мына құлыным да iлеседi, – дедi әжем.





ЛЕЧАНЫҢ ҮЙIНДЕ ҚОНАҚТА




	Еркебек ертеңiңде шешендердi шақырған жоқ. НКВД– ға хабарламақ болған Садыбектiң де үнi өштi. Омарбек құйрығы күйген күшiк атанды. Әжемнiң сөзi ғой. Жазықсыз адамға құдай да жар. Әжем екеумiз Леча досымның шешесi Маржанның үйiне келе жатырмыз. Шешен үйi маған таныс болғанымен, әжеме жұмбақ.

	– Әй, Шәке! Мына шешендерiң бар ғой, нағыз мұсылман. Әуелi кiшкентай баласына дейiн құмған алып, дәрет алады, – дейдi әжем өзiнен– өзi таңданып.

	– Әлгi сенiң досың да.

	– Леча ма?

	– Иә, соның дәл өзi.

	– Қызық екен. Мен оны қалай бiлмегенмiн. Бiрге ойнаймыз, бiрге жүремiз. Сонда ол менен жасырып қалғаны ма?

	Кәдiмгiдей шамдандым.

	– Пау, бұл ендi әкесi сияқты, тоңқылдақ. Құлыным– ау, оны ана ұзын қарындаш Садықбек бiлсе, анау жоғары жаққа түртiп жiбередi. Сонан соң ғой, олардың жасырып намаз оқитыныны, – дейдi әжем ендi сыбырлап.

	– Әже, әже, осы ел неге Садықбектен қорқады, – дедiм мен де сыбырлап. Өзiме – өзiм таңмын. Сонда Садықбектен мен де қорыққаным ба?

	– Ол қара күшiк мойнына талайдың қанын жүктедi ғой, – деп күрсiндi әжем. – Әр заманның өзiне тартқан “қаракүшiгi” бар. Садықбек сол.

	Үнсiз қалдым. “Кiмнiң қанын мойнына жүктедi” деп әжемнен сұрауға батпадым. Бұл сұраққа әжемнiң жауап бермейтiнiн бiлемiн. “Ол бала бiлетiн шаруа емес” деп сөздiң басын келте қайыратыны анық. Бәрiнен де бiр таңқалатыным, әуелi Еркебек те Садықбекке иiлiп төсек, жайылып жастық. Еркебектiң “өз заманының қаракүшiгiнен” бес– алты жас үлкендiгi бар. Бiрi мектепте мұғалiм, екiншiсi ауылды аузына қаратқан ауылсәбет. Әкемнен сұрайын десем, батылым жетпейдi. “Қарапұшық” құйысқанға қыстырылған әлде недей болмай “ары жүршi” десе… Үнсiз келемiн.

	– Әй, өзi ұят болды– ау. Ерулiк беру бiздiң кезегiмiз емес пе, – дедi әжем бетiн шымшып.

	– Бiрақ игiлiктiң ерте– кешi жоқ. Бiр– бiрiмiздi түсiнiп, тонның iшкi бауындай болып келемiз. Ерулiк қайда қашар дейсiң. Тек бiрлiк болсын де.

	Әжем де қызық адам. Басын төмен еңкейтiп, табалдырықтан аттап, тiзесiн бүгiп: – Ассалаумағалейкум, – деп үйге кiрiп барды. Шешен жұртының әдетi – орындарынан түгел атып тұрсын. Менiң таңданып жүргенiм басқа. Әйел адам еркекке ұқсап “Ассалаумағалейкум” деп басқаға сәлем берушi ме едi.

	– Әликумассалам, – дедi сеңсең бөрiктi Абдрахман деген шал. Лечаның айтуы бойынша шешендердiң үлкен молдасы. Оның айтқаны шешендер үшiн заң. Шешiм шығаратын да сол. Басқалары тек орындаушы. Әжем екеумiздi қастерлеп төрге шығарды. Үйден жиi шықпағандары болмаса, Қап тауының адамдары қазақша әжептәуiр үйренiп, әжем айтпақшы, кәлимаға кеп қалған. Ортада үлкен астау. Оның үстiнде үймеле табақ шелпекке ұқсаған дөңгелек, бiрақ көлемi шағын, дәу бауырсақтай ғана дәм. Тiлiмделiп отқа пiскен асқабақ. Көк мұз қант. Кiлегей, қаймақ, айран құйылған тарелкелер, шыланған жарма.

	– Әже бата жасаңыз, – дедi Сәду көршi.

	Мұндайда әжем алдына жан салмайды. Бар жақсылық атаулыны айтып келiп, “малың, жаның аман болсынмен” түйiндеп, “Аллаукпiр” деп бетiн сипайды. Мұндай тәттi “дөңгелектi” кiм жеп көрген? Лечаның үйiнде талай болсам да, мұндайды бiрiншi көрдім. Шамасы, ақ жүгерiнiң дәнiн ұндап, қаймақ қосып пiсiрсе керек. Аузыңнан сiлекейiңдi ағызады. Шешендердiң құрметтi қонақ келгенде жасайтын тағамы шығар. Бiздiң қонаққа ет асқанымыз сияқты. Бiр қызығы шешен жұрты тамақ үстiнде ләм деп бiр– бiрiне сөйлемейдi екен. Әлгi “дөңгелекке” жатып қызығамын, бiр– ақ әжем бiр– екiден кейiн тиып тастады. Жолда келе жатып:

	– Әй, құлыным. Жат жұртқа күлкi болып жүрмейiк. Бұлардың қандай салт– дәстүрi барын ит бiлiп пе? Өз үйiң емес, тамақты тарта же, көп сөйлеп елдiң мазасын алма, – деп жайымен түсiндiрiп ескерткен. Леча да үнсiз. Тамақ желiнiп болып, сеңсең бөрiктi молда бiраз уақыт құран оқып, бата қайырғаннан соң, Саду көршi сөз бастады.

	– Әже, – дедi ол бiзге қарап. – Бiз мұсылман жұртымыз. Сонау Қап тауының маңайынан келiп, тағдырдың жазуымен қазақтармен дәм– тұздас болдық. Құдай алдында айтарымыз, еш жазығымыз жоқ. Жаман айтпай жақсы жоқ екен. Бiр– ақ күнде дүниенiң астан– кестеңi шықты. Урус– Мартан деген мекеннiң маңайындағы шағын ауылда өмiр кешiп жатқанбыз. Тал түсте бес– алты машина келдi де, погон таққан, мылтық асынған әскерлер әй– шайға қарамай, үйiмiзден желкелеп алып шығып, сапқа тұрғызды да:

	– Көсемнiң бұйрығы. Бiр сағаттың iшiнде дайын болыңдар. Алысқа кетесiңдер, – дедi жезмұрт орыс офицерi.

	– Қарсы сөйлеуге, дауласуға тиым салынады, – дедi екiншi бiрi. Иса қарт: – Бұл менiң туған жерiм. Ата– бабамның сүйегi жатыр. Кетпеймiн, өлтiрiңдер менi, – деп шу көтерiп едi, әскердiң бiрi мылтықтың дүмiмен желкесiнен бiр түйiп талдырып, машинаға лақтыра салды. Зорлықшыл қолға не дерсiң? Еркек атаулы әскерде. Аузын бұған өгiздеймiз. Малымыз өрiстен қайтпады. Машинаға отырғызып алып, бiздi түннiң бiр ортасында пойзға тиедi. Онда да мал тиейтiн вагон. Тағдырдың салғанына көнiп, мiне, ауылдарыңа келдiк. Ух, – дедi Саду қарт күрсiнiп.

	Жан– жағыма көз салсам, әйелдер жылап отыр. Леча Маржан анасына әлде не деп сыбырлайды. Шамасы:

	– Жылама, – дейдi бiлем. Саду көршi жайымен маңдайын бiр сипап алды да әңгiменi жалғастырды.

	– Мына түтiн Өздемир деген жалғыз басты жiгiттiң үйi. Анау Леча – баласы. Соғыстың қиын– қыстау күндерiнiң бiрiнде Өздемирдiң әке– шешесiнiң үйiне фашистiң бомбасы түстi. “Алды пейiш, арты ырыс болсын, аруақтардың”,– дедi Саду бетiн сипап. – Ал Маржан қарағым, мына баласын медеу қып отыр. Маслопромда сүт тартады. Онсызда тағдырдың шөңге шоқпары маңдайына тиiп, күйеуi майданда өлiп отырғанда, бөтен адамның баласын ұрып – соғып, қорлау дұрыс па? Бәрiмiздiң көтерiлiп, әдiлет үшiн ауылсәбетке баруымыздың себебi сол, әже. Елдiң бәрi ақиқатты ту етiп тумайды ғой. Өзiңiз айтқандай, көп iшiнде бiр тентек болады. Омарбек сондайдың бiрi сияқты. Ол бiздi халық жауы деп ұғады. Садықбек аузына түкiрiп қойған. Қалай дегенде де мен Омарбектi жамандыққа қимаймын, – деп бiр тоқтады Саду.

	– Құдайда көз бар ғой. Оны да көрiп отырған шығар,– дедi әжем сөз арасында.

	– Дұрыс айтасыз, әже. Заман бiр орында тұра ма? Қалай дегенде де әдiлет жеңедi. Құдайдың қолында бәрi. Ертең елiмiзге қайтпасымызға кiм кепiл? Өлгенiмiз тiрiлiп, өшкенiмiз жанатынына өз басым сенемiн. Мұсылман жұрты асын бұлдап бермейдi. Сыйлағанының құлы. Кеше бiздiң кеудемiздi көтерiп, мұң басқан көңiлiмiздi бiр сергiтiп тастаған жоқсыз ба? Әдiлдiктiң қамшысын ұстап, қарақылды қақ жардыңыз. Рахмет сiзге, әже… Қазақтың қарапайым, ақ жүректi әжесi, – дедi Саду көршi емiренiп. Жағалай отырғандар көздерiне жас алды.

	– Әй, балам, Саду, – дедi әжем көршiге қарап.

	– “Бiреудiң бiлмегенiн бiлдiрмесең бiлгенiң қайсы” дейдi екен, бабаларымыз. Қазақ жұрты кеңқолтық. Ешкiмге зәбiр көрсетуге тиiстi емес, өйткенi, өздерi де талай рет өктем жаудың зорлық – зомбылығын бастан өткерген. “Қаратаудың басынан көш келедi, көшкен сайын бiр тайлақ бос келедi, қарындасынан айырылған қиын екен. Екi көзден жас мөлдiреп жас келедi” деп еңiреген жұртпыз. Ел iшiнде бiр бұзық болады. Олар көбiнесе аз ғана сәттiлiктiң құрбаны. Әдiлет тiзгiнi мына отырған қалың жұртта. Олардың аузынан шыққан сөзi алтын. Сендердi бөлiп, қағып отырған бiз жоқ. Ал ендi Омарбек пен Садықбек үшiн мен кешiрiм сұраймын, – дедi ендi әжем күрсiнiп. Жағалай отырғандар қолын шапалақтап жiбердi. Әдейi дайындап қойған ба, кiм бiлсiн, барабан қағылып, сырнай ойнап қоя бердi. Адлан есiмдi жiгiт ортаға шығып, әуен ырғағына қосылып билеп жөнелдi. Әп– сәтте бөлме iшi кеңейтiп кеткендей. Ендi бiр кезде Адланға ұзын көйлек киген Зура есiмдi шешен келiншегi қосылды. Қимылы ширақ, ер денелi, ұзын бойлы жiгiт екi қолын екi жаққа қанатын жазған қыранша жазылып, аяқтары бiр орнында тұрмай, жер тепкiлеп, жарасты қимылмен келiншектiң артынан ере билеп жүр. Ауық– ауық “асса”, “асса” деп шешеншiлеп, өзiне–өзi дем берiп қояды. Көрген де көрмеген де арманда. Мұндай би атаулына өңiмде тұрмақ, түсiмде де көрмеппiн. Шамасы, шешендердiң көптен бiр бойлары жазылып көңiлдерi көтерiлген сәтi осы болса керек.





“ЖАҢАТIЛЕУ” МЕКТЕБIМЕН ЖАРЫС. ИСА ЖАРАДЫ.




	Кейiнгi кезде мектеп ауласында адам ойламаған бiр тiрлiк басталады. Мектептiң қиыр бетi жап– жазық қой. Орташа бойлы, көзi көк Баймолда мұғалiм. “Стадион жасау керек” дедi ол. Былтырғы күздiң басында ғана бiзге мұғалiм болып келген. Таңданғаным, кейiнгi кезде ағаш мылтықты арқалап, “рас, два” деп ары – берi жүру, алдыға қарай қару ұстап жүгiру сирей бастаған. Оның орнына доп ойнау, жүгiру, граната лақтыру, ұзындыққа қарғу, биiктiкке секiру, ядро серпу сияқты неше бiр спорттың түрлерiне ауыстық. Сол кезде бiз стадион деген не екенiн бiлмеппiз ғой. Баймолда мұғалiм жоғарғы сынып – жетiншiнiң балаларына күрекпен тегiстетiп айналма жол жасатты. Оған құм септiрттi. Одан кейiн қос бағана орнаттырып, оған тор құрып, алты– алтыдан балаларды сайлап доп ойнатты. Мұны волейбол дейдi екен. Жоғарғы сыныптықтар әп– сәтте меңгерiп алды. Артынша айналма жолдың бiр шетiнен жер ойдырып, ұзындыққа, биiктiкке қарғу алаңын жасады. Бұғанға дейiн денешынықтыру пәнiнен дәрiс беретiн Жәркештiң тiрлiгi тiптi басқа едi. Қолымызға бiр– бiр граната берiп, лақтыртып, әйтпесе “Ақ пен қызыл“ойнаңдар” деп екiге бөлiп, атаманын сайлап, үйiне қарай тайып тұратын. Қоңырау сабақ бiткенiн жариялағанда, ол да жылт ететiн. Баймолда мүлдем басқаша. Алдымен сыныпаралық жарыс өткiздi де, озып шыққандарды жинап спорттық әр түрiнен команда құрды. Чемпион дейдi екен, озып шыққандарды. Мәселен, Елемес бес мың метр қашықтықтан (стадионды он айналды), Әбiлсейiт биiктiкке қарғудан, Аслан деген шешен баласы ұзындыққа секiруден, Қаршыға граната лақтырудан чемпион атанды. Волейболдан жетiншi сынып алтыншыларды ұтты. Қысқа қашықтықтарға жүгiру, ядро лақтыру, найза серпуден де жарыс өттi. Сол күннен кейiн– ақ, мектеп маңында балалардың топ– топ болып жүруi басталды. Құрама команданың мүшелерi қысқа труси, бәтес ақ көйлек кидi. Адам да қалай да бiр құлшыныс пайда болады екен. Асық ойнау жайына қалды. Алғашқыда үлкендердiң аулаққа кеткен добына талассаң, бiрте– бiрте өзiмiз ойнайтын, әдет шығардық. Алматыға барған Әлiмнiң ағасы екi– үш доп сатып әкелiптi. Баймолда мұғалiм бiзге футбол деген ойын үйреттi. Өте қызық екен.

	“Жаңатiлеу” жетiжылдық мектебiнiң оқушылары бiздiң ауылға жарысқа келедi” екен деген хабар, ауылдың етегiнен кiрiп, төрiне шықты. “Жеңiлiп қалсақ, өлiм ғой, бар күштi салу керек”. Ендi мектеп маңына ауылдың шал– кемпiрлерi жиналатын әдет шығарды. Әрине, ел iшiнен Баймолда мұғалiмдi жамандағандар да кездестi. Айтары: “Баламыз сабақ оқуды қойды. Кешке дейiн доп қуалап есi шықты”, деседi. Оған балалары: “Спортпен шұғылданған адам күштi, қайратты, ақылды болады. Сабақты да жақсы оқиды, тәртiптi “деп жауап қайтарады. Осындай бiр текетiрес басталып жүрген шақта, көршi “Жаңатiлеу” ауылынан аттылы– жаяу, арбалы елу шақты баланың ертеңгiсiн күн арқан бойы көтерiле мектепке келуi, Баймолда мұғалiмнiң мерейiн өсiрдi. Қонақтар стадионды көрiп, алаңдарды аралап, көк майсаға жата кеттi. Кiшкентаймыз ғой. Жандарына баруға ұяламыз. Малды ауылды алыстан торыған қасқырдың күйiн кешулiмiз. Оның үстiне жаңатiлеулiктердiң үстiне киген спортшы киiмдерi де өзгеше. Көк труси, сары жейде. Кеуде тұсына “Жаңатiлеу жетiжылдық мектебi” деп жазылған дөңгелек таңба тiгiлген.

	Қонақтардың мұғалiмi Құсайын деген ұзын бойлы, қою қабақты, сұлуша жiгiт екен. Естуiмiзше, спорт техникумда Баймолда мұғалiм екеуi бiрге оқыпты.

	Жарыс түс қайта басталатын болды. “Жеңiлiп қалсақ масқара. Баймолда мұғалiмнiң жамандаушылардың сөзi алға басып, қышуы қанады. Ал егер бiз жеңсек, ауыздарына құм құйылады. Сондықтан бар күш– жiгерiн салу керек, бiздiң балалар” – деймiн iшiмнен. Кiрiп– шығып жүрiп әжеме:

	– Жарысты көресiң бе? – деп сұрадым.

	– Әжең баяғыда жаяу жарыста алдына жан салмаған. Тоқтылы қой ұтып алған, – деп мақтанады кеп.

	Бұл бiздiң ауыл ауыл болғалы бастан өткермеген жаңалық. Рас, ат шаптырып, палуан күресiп, көкпар тартысу жеңiс жылы өтiптi. Ал екi ауылдың балалары жарысыпты дегендi, апам айтпақшы, естiсем құлағым керең болсын. Ел өте көп жиналды. Еңбектеген баладан, еңкейген кәрiге дейiн мектептiң маңындағы төбешiктiң басына, жапырағы жайқала өскен қарағайдың көлеңкесiне жиналды. Бiр кезде тауықтың балапанындай бiр түстес киiнген балалар сапқа тiзiлiп, алаңға жүгiрiп шыға келгенде ел ду қолшапалақтады. У– шу бiтiп, сабырлаған сәтте, спортшылардай боп сыптай киiнген Баймолда мұғалiм қатар тұрғандарға әлде не деп әмiр берiп, кiлт бұрылып үстелге қарай жүгiрдi. Қалай ғана байқамағанмын. Баймолда мұғалiм солдаттарша адымдап келiп, бiздiң мектеп директоры Қожахмет Хасенұлына: – Октябрь революциясы күнiне арналған спорт жарысына дайындалған екi мектеп командасы дайын. Рапорт берушi Баймолда Күнжаманов, – деп саңк ете қалды. Ел тағы ду қолшапалақтап жiбердi.

	– Мiне, жарыс деген осындай болу керек, – дедi әлдекiм.

	Мектеп директоры Қожахмет ағай спортшыларға арнап құттықтау сөз сөйледi. Артынша Құсайынға сөз тидi. Сонан кейiн, менiң әжем сайрап қоя берсiн. Құлағымды тiксем, анық сол.

	– Жарысушы балалар. Жеңу үшiн күресiңдер! Әдiл жарысыңдар. Көрдiңдер ме, әдiлет үшiн күресiп пашистердiң де күлiн көкке ұшырдық. Октябрь революциясы жасасын, ұлы көсем Сталин жасасын, – дегенiн анық естiдiм. Сөйткенше, Баймолда мұғалiм ортаға шығып, қайқайып тұрған спортшыларға әлде не деп едi, әлгiлер быт– шыт тарай жөнелдi.

	– Алғашқы жарыс түрi бес мың метр қашықтық жүгiру, – деп хабарлады Құсайын мұғалiм.

	– Е, аруақ! – дедi дәл жанымда отырған Елеместiң атасы қомданып.

	Өз ұлының жүгiретiнiн бiлiп отыр– ау. Бiздiң ауылдаға Елеместiң атасы, алғашқы жанкүйер.

	Мiне, сөреден төрт бала алға ұмтылды. Ел шу еттi. Елеместi анық таныдым. Кәрiм де бiздiкi. Анау сирағы ұзын қара мен тәпел қара басқа жұрт.

	– Жүгiрушiлер дөңгелек жолды он рет айналады, – деп хабарлады Баймолда мұғалiм. Әп дегенде ұзын қара бiрден суырылып алға шығып топ бастады да, артынан Елемес iлестi, одан кейiн тапал қара, Кәрiм ең соңыңда.

	– Әй, Кәрiм. Соңғы түйенiң жүгi ауыр, – деді сөйлегенде таңдайының шаңы шығатын Жәкетай.

	– Қалып қойсаң, атаң үйге кiргiзбей қояды. Шындығында Кәрiмнiң атасы Оңласын қарт өзi бiр қызық адам. Ол үшiн қайткен күнде де ұлы бiрiншi болуы мiндеттi. Күрессе жығу, төбелессе жеңу, жүгiрсе озу дегендей. Әйтпесе, Кәрiм үйiнiң артындағы шөптiң үстiне қонуы әбден мүмкiн. Әлгiндегi Жәкетайдың тiлiмен тiстеп отырғанының себебi сол. Алғашқы бес айналымда бiрiнен– бiрi қалмай келген топ, алтыншы да басқалардан он– онбес адымдай озып кеттi. Тапал қара ең соңында қалып, Кәрiм мен Елемес қатарласа жүгiрдi. Тiптi бейқам. Бiр– бiрiмен әлде не десiп сөйлесiп қояды. Құсайын жанын шүберекке түйiп, ұзынқарамен қатарласа жүгiрiп, қолын ары– берi сiлтеп, дауыстайды кеп. Баймолда мұғалiм томаға тұйық қалыпты. Бiр орнында желаяқтарға көз тастап, ойланып тұрған сияқты.

	– Баптаған тұлпарына сенiп тұр ғой, – дедi қарттардың бiрi.

	– Әй, ананың жүгiруi жаман. Таң асыруы кем бе, қолды– аяққа тұрмады ғой, – дейдi екiншiсi. – Оу, не деп күмпiлдеп отырсың, түге. Ана қара кеттi ғой, алға, – дедi күдiк алған Топатайдың Нурболат деген әкесi. Өзi де бiр шыжбақай шал едi. Өзiн– өзi танытып тұр. Сегiзiншi айналымда тапал қара жарыстан шығып, жол жиегiне отыра кеттi. Құсайын мұғалiм жүгiрiп жеттi де, орнынан тұрғызып алып, ары– берi жүгiртiп әлек.

	– Бiр терi алынбаған ғой, мынауыңның, – дедi Әуес деген қарт.

	– Бала болып кеткенсiңдер ме. Ол да бiреудiң бетiне қарап отырған баласы. Жөндеп сөйлемеушi ме едiңдер, – дедi Дәрiбек есiмдi шоқша сақалды Мараттың атасы. Ел iшi тына қалып едi: – Жабуын жабыңдар. Терi қатып қалады, – деп дауыстады тағы Жәкетай. Жағалай төбе үстiне қонақтаған елдiң бiрi күлдi, бiрi қабағын түйдi. Осындайда тiлiн безеп, өзiн көрсеткiсi келетiндерге адамның жыны қозады. “О, несi ей” деймiн iшiмнен. “Қара талпақтың орнына сенi жүгiртсе, баяғыда үнiң өшер едi. Оның үстiне шешен балаларымен махоркi тартсаң”. Сөйткенше, Елемес, апам айтпақшы, “атына қамшы басты”. Тоғызыншы айналымда Баймолда: – Елемес, тiзгiндi қоя бер, – деп дауыстаған. Ал, таңданбай көр. Ұзын қарадан елу қадамдай жерде келе жатқан Елемеске жан бiттi. Тың аттай, “бауырын жазып”, екпiндеп ала жөнелдi. Басын шалқақ ұстап, қадамын алшақ алады. Әп– сәтте ұзын қараны тақымдай бастады. Артынан жақындап келген қарсыласын көрген ол, екпiнiне екпiн қосып едi, шамасы көрiнiп қалды. Елемес сәл уақыт қатарласты да алға оза бастады. Бұл кезде Кәрiм де қарсыласын өкшелей келген едi. Ел дуылдап кеттi. Алда Елемес, он– онбес қадамдай жерде Кәрiм мәреге қарай ұшып келедi.

	– Кәке, бүгiн екiншi болсаң да, атаң үйге кiргiзiп, алдыңа ас, табағыңа бас қояды, – дедi Жәкетай тағы дауыстап.

	Жанкүйерлер ду күлдi. Кәрiмнiң атасы да жылы жымиды. Ал Елеместiң атасы баласы көмбеге жақындаған да ақ, Баймолданың маңына жеткен. Кеудесi көтерiңкi, жан– жағына керенау бұрылып, мақтанып тұрғаны бесенеден белгiлi.

	Жарыстың қызығы алда екен. Ұлдар волейболдан қонақтардан iрi есеппен ұтылып қалды да, қыздар әупiрiммен қарсыластарын зорға жеңдi. Сөйтiп кезекпе– кезекитжығыстүсiп, бiрдежанкүйерлердiқуантып, бiрде жерге қаратты. Қонақтардың балалары сайдың тасындай өңшең iрi, құлшынып тұр. Ұзындықтан да, биiктiктен де алдына жан салмаған Аслан деген шешен баласына жұрт шын риза. Қызықты қараңыз. Бiздiң ауылдың Адлан бастаған шешен жұрты қызыл кеңiрдек. Әуелi Жаңатiлеу ауылының жанкүйер шешенiмен Әпти кәдiмгiдей қиқылдасып, ел зорға ажыратты. Өз ауылыңның бiр кереметi бар. Алысқа жол шексең сағынасың, ауыл топырағында өзiңдi еркiн сезiнесiң, бөтен ауылдағыдай күй кешпейсiң. Әлде кiм мақтаса, қосыла мақтайсың. Әлгi жанды өзiне жақын тартасың. Iшкен суың шөлiңдi қандырады. Ойпыр– ау, әрбiр көзiңе түскен заты тiптi жақын тартып тұрады. Әуелi, жануарекеш, жануарды қарашы, Шынарбайдың үйiндегi биенiң қоңыр құлынын, қызының баласы тұратын Жаңатiлеуге бәсiре ертiп берiп жiберiптi. Сол құлын кейiнде бие аталған кезде енесiмен шұрқырап табысып, Қаракөзге бiрге iлесiп келiптi. Ал адам атаулының, әжем айтпақшы, ортақ анасы өзiнiң кiндiк кесiп, кiр жуған жерi. Кеше келген шешендер де жерсiнiп жатыр.

	–Ауыл тұрғындары! Қазiрге дейiн өткен жарыстың қорытындысында екi жақтың ұпай саны тең. Бар мәселенi жүз метрлiк эстафета шешедi, – деп мәлiмдедi Баймолда мұғалiм.

	Айналма жолдың әр тұсына екi баладан жүгiретiн балалар тұрып, Құсайын туды көтерiп “дайындалыңдар” деген белгi бердi. Қызықты қараңыз, сөреде бiздiң үйдiң артында тұратын Әбiлбектiң Құсайын деген ұлы тұр. Қолында кiшкене таяқшы. Келесi жүз метрде Елемес, одан арыда Кеңес, соңғы жүздiк айырымда Иса тұр. Аяқ– қолын, санын, жүн басқан еңгезердей шешен баласы. Жарыстың нәтижесi осы сегiздiктiң қолында. Құсайынның қолындағы ту жалп еткен сәт екi бала оқтай атылып, алға ұмтылды. Алғашқыда Әбiлбектiң ұлы жарты қадамдай артта қалған едi, ұзай бере қарсыласымен иық қағыстырды. Ел:

	– Құсайын, Құсайын, – деп шуласып кетiп едi, таяқша Елемеске тигеннен бастап, соның есiмiн дауыстап мәре– сәре. Ұзын қашықтыққа жақсы жүгiргенiмен Елемес қысқаға онша емес екен. Шойынқарадан екi қадам артта келдi. Ел “ух” деп бiр күрсiндi.

	Мұндайда Жәкетай тыныш қарап отыра ма?

	– Екiншi тұлпарды артық жемдеп жiберген, – деп елдi өзiне бiр қаратпақ едi, жанкүйер қауым оның сөзiне мiсе тұтпады. Момынәлiнiң Кеңесi де Елеместiң күйiн кештi. Ендi Иса қайтер екен? Көзiмдi жұмып, құлағымды жапсам да, Иса есiмi бүкiл ауылдың аспанына шығып кеттi. Өйтпегенде қайтсiн. Жаңатiлеуден жеңiлiп қалсақ өлiм ғой. Шыдай алмай, жарыс жолына қарадым. Iшiм қыжылдап барады. Өз көзiме өзiм сенер емеспiн Иса қарсыласымен қатарласыпты. Аяқ алуы ерекше.

	– Иса, жарадың, жiгiтсiң, – деп дауыстап жiбердiм. Менiң шiңкiлдеген дауысым, анда– санда сары далада жүргенде құлақтың тұсынан зың етiп ұшып өтетiн қарашыбынның кебiн кидi. Мұндайда адамды қолдап, қостап керемет сиқыры бар ма деймiн. Айналма жолдан бұрылып қос қарсылас тiке салғанда Иса шынайы жүйiрiк екенiн танытты. “Е, құдай бар болсаң, Исаны сүрiндiрме” – деп тiлей бердiм. Бұл кезде шешен баласы жаңатiлеулiк қарсыласынан бес– алты қадам алға озған едi. Қуанышымда шек жоқ. Бiр орнымда секiре берiппiн. Бұл бiр мен үшiн естен кетпес оқиға едi.





ҚАРАУЫЛДА. ҚҰСАЙЫННЫҢ ШАҢҒЫСЫ.




	Қыс ерте түстi. Айтарың бар ма? Әкемнiң дегбiрi қаша бастады. Әкем сонау Бақалы ауылына суды бақылайтын мекемеден жұмыс тапты да, салт бас, сабау қамшы кетiп, жарты айда бiр келiп, кетiп жүрдi. Әжемнiң “мұның не” деп қабақ шатқанына “көшiп барар үй жоқ” дейдi. Әкемнiң iнiсi директорлықтан түсiп қалды. Онда да қызық, мектептiң қартайған қызыл өгiзiн қасап қылып сатып, орнына атан түйедей жасын алған едi. Жұмысқа да тиiмдi, өзi жуас болатын. Соны Садықбек жоғарыға сүйкеп жiберiптi. Әжемнiң сөзi ғой. Нұржамал шешем, қолхоздың ат қорасында шолақ етектер мiнетiн жылқыларға шөп салып, астын реттейдi. Ағайдың әйелi Басар ауылдағы жалғыз дүкенге, Нүкеннiң орнына дүкеншi. Күнделiктi тiршiлiк. Қоржынбас үйдiң екi басындамыз. Әжем қожа, әжем би. Сөйтiп жүргенде Баймолда мұғалiм мектепке бiр пар шаңғы әкелдi. Мұны кiм көрген. Қалың қар түсе, ол жылы киiм киiп, Қарауылдың төбесiнен төмен қарай сырғанасын кеп. Аң – таңбыз. Әлде бiрде терезенiң көзiне тамшы тамып, төмен қарай зуылдаушы едi ғой. Қарауылды терезеге, тамшыны Баймолданың қарайған бейнесiне ұқсата берiңiз. Аузымыздан суымыз ағады. Тебейiн десек, дүкенде сатылмайды. Шана, коньки жайына қалды.

	Әбiлбектiң қонысы бiздiң үйдiң артында. Итарқа, қамыс шатырлы там. Атасы сексендi алқымдап қалған қаба сақалды денелi шал. Жалғыз баласы соғыстан оралмаған. Немересi Құсайынның үстiнен құс ұшырмайды. Қысқартып айтқанда Құсайынның ақ дегенi алғыс, қара дегенi қарғыс. Айналаның бәрiн қар жамылған қыстың кезiнде, ауылда кiмнiң не iстеп, не қойғаны, күнделiктi күйбең тiршiлiгi алақанда сияқты.

	Бекбаудың үйiнiң отыны таусылып, бүгiн– ертең Ақжарға құрғақ тал шабуға барады. Жұмабектiң күрең биесi буаз. Бүгiн ертең құлындағалы жүр. Бекзат досым да күндiз күлкi, түнде ұйқы жоқ. Алатайдың қоңыр тазысының күшiгiн кеше түлкiге салып ауыздандырмақ болыпты. Аңыздан қашқан түлкi бәлекет күшiк тазыны Ақжарға дейiн артынан ертiп кеп, құйрығын бұлғаң еткiзсе, екпiнiн тоқтата алмай күшiк, көкмұзға құлап, сеспей қатыпты. Обал– ай. Асық ойнағанда Бекзаттың жанынан қалмаушы едi. Талай еркелетiп ем… Әскербектiң әжесi хал үстiнде екен, “бiздiң үйдiң билеушiсi” көңiлiн сұрап қайтты. “Көзiнiң жанары әлсiз. Көпке ұзамайтын шығар” дейдi. Әжемнiң досы ғой. Екеуi кiшкентайынан бiрге өсiптi. Байдың қызы. Әкелерiн отыз жетiншi жылы айдап кетiптi.

	Ойда – жоқта үй артында отын бұтап жатыр ем, Құсайынның менi қол бұлғап шақырғаны. Мiнезi тұйық, бiр тоға, ешкiммен араласа бермейтiн көршiмнiң тiрлiгiне таңмын. Әй, тiптi кейде әжем шайға шақырғанда да келмей қоятын.

	– Е, ол құлынымның мiнезi сол. Құдды Баяхмет әкесi. Ол да сыбайы– сыптан жүрушi едi ғой, – дейдi дауысы дiрiлдеген Әбiлбек ата.

	– Оған алаң болмаңыз, бәйбiше, – дейдi Есбике кемпiрi. Бiр үйде үшеу. Әжемнен естуiмше Құсайынның шешесi Көктам жаққа бiреуге тұрмысқа шығып кетiптi.

	– Құдай алдында Құсайынды өздерiңе тапсырдым, – деп уәде берiптi. Әбiлбек те, кемпiрi де риза. Ал ендi осы Құсайынның ылғи қабағын түйiп жүретiнi, шешесiн ойлағаннан емес пе екен. Ту, мен де әжем сияқты жоқтан өзгенi ойлап, шақшадай басым, шарадай боп.

	Алыпсоқ итiн айналып, кiлет жақтан кеп аулаға кiрдiм. Қалай екенiн бiлмеймiн, бұл үйдiң тәртiбi керемет. Шашау шығып жатқан нәрсе көрмейсiң. Бәрi орнында. Тiптi сиырының бұйдасының өзi бiздiкi сияқты жерде жатпайды, қора қабырғасында iлiнулi тұрады. Таптайтын жапа да өз ретiмен. Анандай беттегi шұңқырдағы топанға иленiп шыққаннан соң, патшаның әскерiнiң қалқанындай боп, тiз қатар сап түзейдi.

	– Дүниенiң жыртығын жамаған, Есбике, – дейдi әжем. Айтқанының еш қатесi жоқ. Тауықтарына дейiн ақылды. Бау– бақшасына аттап баспайды, жем iздеп үйдiң артынан басталатын иесiз далада құт– құттап жүргенi. Әуелi, кейбiр ана тауықтары жаз шыға бiраз уақыт көрiнбей кетiп, күндердiң күнiнде балапандарын ертiп келiп тұрады екен.

	Сөйткенше, Құсайынның: – Әй, Шәкетай, берi таман жақында, – деген дауысы шықты. Менi еркелетiп атағанына жөн болсын. Жеделдей басып жанына жеттiм. Құсайын аман жоқ, есен жоқ кiлеттiң қабырғасына қарай жүзiн бұрып:

	– Қалай, балақай, – деп күңк еттi. Көзiм бақырайып, сырықтай қос ағашқа төндiм. Құсайын долбарлап қолдан шаңғы жасап жатыр екен.

	– Әттең, үскi жоқ. Әйтпесе табанындағы ойығында жасар едiм. Баймолданың шаңғысынан кем бе, артық па? Мұндайда не айтарыңды бiлмей сасады екенсiң. “Оның шаңғысы зауытской ғой” десең, Құсайын ренжидi. Ал “Одан асып тұр. Нағыз ғажаптың өзi” деуге аузың бармайды, құдайдан ұят. Құсайынның аузы қомпылдап, өкпелеп те қалуы мүмкiн. Бiр үйдiң мен сияқты “құдайдан бiр, Алладан бiр сұрап алған” жалғызы. Анау тұрған дәу балтаны алып “ғажайып дүниесiн” екi бөлiп тастамасына кiм кепiл. Басымды изей беремiн. Батылданып бас бармағымды шошайтамын кеп.

	– Атам Сарқанға үскi iздеп кеттi. Кешкiсiн оралады. Дабай, ертең екеуiмiз түстен кейiн, жаңа шаңғыны Қарауылға апарып сынайық. Ол жетiншiнiң оқушысы, мен үшiншi сыныптың можантомпайымын. Әжем көрсе, сыртымыздан бiр күлiп “Әй, сендердiң бала болғандарыңнан. Әу, құлыным сен де бiреудiң “атын” сынап, атқосшы болуына жарадың– ау. Айналдым сенен,–деп күңкiлдеуге бар. Мен де әжетке жарап қалған сияқтымын. Әйтпесе, Құсайын менi аттай қалап, шақырмаса керек едi ғой. Рас, қос “шаңғыны” ары– берi аударыстырып қарасаң, кәдiмгiдей– ақ, көңiлiне ұнайды. Тiптi аяқ тұратын жердегi ойықша тесiгiне дейiн бар. Басы үшкiр, имек емес. Қарға шаншылуы әбден мүмкiн. Сол үшкiр тұмсықта шегенiң орнындай тесiк тұр. Неге қажет екенiн Құсайыннан сұрауға батылым жетпедi. Көмекке шаңғы иесiнiң өзi келдi.

	– Мына тесiктi әдейi ойдым. Шаңғыны бүгiн түнде әбден жасап болған соң, ыстық суға салып басын иiп таң асырып қою керек. Әйтпесе, қарға кiрiп, естi шығарады ғой, – дедi Құсайын. – Тек атам тез оралса екен. Ал таяғының түрi мынау. Зауытскийдiң таяқтары жасалған қамыс бiздiң жақта өспейдi ғой. (Баймолда мұғалiм бамбук деп түсiндiрген). Шаңғының қос таяғы қу талдан жасалыпты. Қабығы аршылып әйнекпен ысқылап жонғаны көрiнiп тұр. Үш жағындағы дөңгелегi де Баймолданың шаңғысының таяғынан аумайды. Таяқты тесiп, баулық өткiзiптi.

	– Бiздiң фабрика, – дедi Құсайын екi шаңғыны жерге қойып, көзi күлiмдеп. Аяғына баулығын тағып, қос таяғын бекем ұстап құдды биiк таудан Баймолда сияқты төмен түсiп келе жатқан сияқты.

	– Осыдан мына фабриканың өнiмi iске жараса, саған да бiреуiн жасап беруге уәделiмiн. Көршi қақысы, – дедi Құсайын мен кетерде.

	– Тек бұл құпияны екеумiз ғана бiлуiмiз керек. Басымды изеймiн.

	– Ертеңгi күнi қабақ шатысып жүрмейiк, – дедi Құсайын менi тағы да пысықтап.

	Ердiң екi айтқана өлгенi. Уәделi уақытта Құсайындiкiнен табылдым. Ол да құлшынып керек– жарағын асынып, дайын отыр екен. Қос таяғын алып жүру менiң еншiмде. Шаңғылардың басын әлде немен орап тастапты. Онысы мен үшiн жұмбақ. Қарауылды бетке алдық. Төбе бiзден аса алыста емес. Елден естуiмше бұл төбе жауды қарауылдап қорғану үшiн қолдан жасалған деседi. “Адамдар неткен күштi болған. Тақиядай домалақ. Бiрақ сан мың сарбаз үшiн аса қиын жұмыс емес– ау” дейдi. Ендi бiреулер бұл дақпыртты жоққа шығарады. “Оны табиғаттың өзi қолдан қоя салған. Құдайдың құдiретi солай” деседi. Тiптi ауыл қарттарының айтысқанын да талай көрдiм. Әйтеуiр, менiң бiлетiнiм, көктемде Қарауылдың қары ең соңынан кетедi, қыста Баймолда мұғалiмнiң шаңғы жолы.

	Мiне, Қарауылдың басында тұрмыз. Ентiгiмiздi басып қалың қарға жантая кеттiк. Бiздiң ауыл жамырап жатыр. Бұрын байқамаған екенмiн, мекенiмiз ойпаң, қазаншұңқырда орын теуiптi. Қиыры жазық. Көздiң ұшында Қышқаш тауы көрiнедi. Ерте тұрсаң, сағым көз алдыңа әкеп қондыра салады. Оңында Алатау жатыр. Әжемнiң әңгiмесiнде бұл тау үшеуден тұрады. Бiзге жақынын Суық дейдi. Қойшылар алғашқы да жайлауға көшкенде осы тауды он – онбес күндей жайлайды екен. Бұл биiкке шығардағы жаттығу болса керек. Шiлде түсе Каратөбе – екiншi тауға жылжиды. Онда да бес алты күн қонақтап, ең аяғында сонау ақбас Алатаудың беткейiне барып тұрақтайды екен. Таудың арғы бетi Қытай елi. Атам тiрi кезiнде Көкторғайға мiнiп, ақ таңертең ауылдан шығып кетiп, Биесимастан өтiп, арғы жақтағы ағайын – туыстарына барып, үш күн дегенде қайта оралады екен. Ал Биесимас асуы нағыз қорқыныштың ошағы болса керек. Қос бетi шыңырау, кейбiр жерлерде көк мұзға киiздi жылытып жауып өтедi екен. Шындығында да адамнан қулық артылған ба, мiне, Құсайын да бүкiл ауылдың аузына iлiнер жаңалықты бастағалы отыр. Биiк белеңнен төмен қарай шаңғының қос iзi жатыр. Бiздiң мұғалiм бұл биiктен төмен қарай талай зулаған. Құсайын орнынан тұрып, шаңғысының басын орап тастаған шүберектi шеше бастады. Кеше өзi айтқандай шаңғының басы иiлiп, жiп арқылы аяқ қояр тесiкке тас қып байланып тасталыпты. Кәдiмгi шаңғы – үлкен коньки. Үстiндегi қалың киiмдерiн сыпырып тастап, Құсайын қос шаңғыны iзге қойып, аяғын байлай бастады. Күн кәдiмгiдей суық. Оның үстiне шыққан адамды алғашқы қарсы алатын да сол.

	–Ал, сынақ басталды, – деді Құсайын. – Несi бар, азар болса құлармын, жер көтередi. Құсайынға қызығып кеттiм. Шiркiн, менiң де осындай шаңғым болса ғой.

	Құсайын екi аттап, бiр тоқтап төмен қарай жылжи түстi. Шаңғысы тайғақтап бiр орнында тұрар емес, табанын сабындапты. Мiне, Құсайынды “тұлпары” ала қашты. Алдына бүгiлiп, Баймолдаға ұқсап таяқтарын бекем ұстаған ол өзiнен өзi дауыстап қоя бердi. Маңайды басына көтерген үн жаңғырағып қайта оралды. Сөйткенше, құсша құйындап келе жатқан Құсайын, қардың ұлпасын аспанға ұшырып, аяғы көктен келiп, ақ мамыққа шомылып, домалап жөнелсiн. Төбенiң бел ортасына жақындаған. Бiрақ… Көмекшiлiк мiндетiмдi атқарып, төбеден төмен қарай салдым. Омбы қар қонышымнан асып кеткен сияқты. Құсайын шалқасына түсiп сұлқ жатыр. Өлiп қалған адам сияқты. Масқара, шаңғының таяғының ұшы тиiп, мойнының омыртқасы үзiлiп, аяғы сынып, көзi шығып, пау, неше бiр сұмдық ойлар шақшадай басымды, шарадай қылды. Екi– үш рет домалап та алдым. Қызықты қараңыз, Құсайынның сынар шаңғысы сонау төбенiң табанында жатыр. Екiншiсi ортасынан қақ бөлiнiптi. Қайран күнi – түнi еш кеткен еңбек.

	– Құсайын аға, – деймiн анадайдан дауыстап. Шалқасынан жатқан көршi бала былқ етер емес. Тұспалдап келдiм.

	– Тiрiсiз бе? Менiң де сұрағым қызық. Өлi адам қайтiп маған жауап қатпақ.

	– Алақай, мен өз жасаған шаңғымды сынықтан өткiздiм, – дедi дауыстап жiберген Құсайын. Селк еттiм. Бет– аузын қар ұлпасы тұмшалған ол кеудесiн көтерiп, маған күлiмсiрей қарады.

	– Кел қолымнан тартып жiбер, – дедi ол сонан соң. Құсайын тартынып қалып, орнынан тұрды да: –Шәкетай, анау шаңғының сыңарын алып кел, – деп жұмсады. Менiң таң қалатыным шешен балаларының, тiптi үлкендерiнiң өзi қыста далаға сирек шығады. Жаздағы киер үшкiр галошын ескi пималарға айырбастаған Леча мен Нұрди табанына ұлтан жапсырып киiп алды.

	– Ойпыр– ай, жоқшылық не iстетпейдi. Апаны қараңдаршы, – дейдi әжем Садуды көрсетiп.

	– Қамысқа кетiп барады. Әжем қателеспейдi. Кiшкентай қол шалғысын, қос сырықтан iлделдалап жасаған шанасын сүйретiп қол тиiп тұрған Тектұрмастың бойына жетедi. Қамыс шауып, бау байлап жұртты сүйретпесiмен аралай жүрiп сатады. Нағыз қара күштiң иесi. Шешендердiң үлкендерi, мәселен, Садулар бiр бау қамысты екi сомнан сатса, балалары Леча, Нұрди, Исалар бiр асықты он тиыннан сатады. Сақасы жиырма, егерәкiм қорғасын құйылып жипықталса, 50 тиынға дейiн құны артады.

	– Жалқаулық қой қазақтың етегiнен тартатын. Әйтпесе, мұның бәрi қолдан келетiн шаруа ғой. Ендi кеп сатып алып жатырмыз, – дейдi әжем ренжiп.

	– Бiрдi айтып, бiрге кетiп барамын. Қарауылдың басына омбылап жүрiп, зорға шықтым.

	– Рахмет, айналайын, – дедi Құсайын, қолымнан шаңғысын алып.

	– Бәрi түсiнiктi. Не айтып тұрғаны маған жұмбақ. Менiң бiлетiнiм, шаңғының тебiлмейтiнi бiр Құдайға анық.

	– Шәкетай, не бiлдiң? – дедi бiр сәт көзiн сығырайта қараған Құсайын.

	– Мен бар ғой, мiне, түнiмен шаңғының басын ыстық суға салып идiм. Сөйтсем, иiлген бас суық қарға тисе қолма– қол өз орнына барады екен. Әлгiнде шаңғының басы жерге тiрелiп аяғым көктен келдi. Ендi не iстеу керек? Құсайын құдды математикадан дәрiс беретiн Қобыланды мұғалiм сияқты.

	– Ол үшiн бiзге шаңғының басы иiлген ағаш табу керек. Екiншiден, шаңғының аяқ қоятын тұсын ойық қып кеспей, тұтас қалтырып аяқ iлгегiн шаңғының өзiне шегелеу дұрыс. Сонда салмаққа шыдамай ортасынан қақ бөлiнбейдi. Байқадың ба, бала. Құсайын өз iсiне өзi риза.

	– Шәкетай, ананы қара! – дедi сонан соң құбыжық көргендей ала көздерi адырайып. Әлде кiм бiзге қарай шаңғымен жүйткiтiп келе жатыр.

	– Мынау кiм болды екен? – дедi Құсайын өтiрiк түк бiлмегенсiп. Iшiм сезе қойды. Осындайда қитығып қалатын мiнезiм бар.

	– Өзiңiз сияқты шаңғы жасаған бiреу шығар, – дедiм әдейi. Олай дейтiн жөнiм бар. Осыншама дайындалып, Құсайынның шаңғысымен қайткен күнде Қарауылдан төмен сырғанаймын ғой деген дәмемнiң, күлi көкке ұшты. Қос таяқты арқалап, омбы қарды қонышымнан кешiп, пора– пора терлеп төбенiң басына шыққанда, көретiн көресiм осы болса не дерсiң. Әжемнен сұранбай кеткенiм тағы бар.

	– Әй, мынау Баймолда мұғалiм ғой. Көзiнiң қырағысы – ай, – дедi Құсайын тағы да таңқалған болып.

	– Шаңғысы сынып, Қарауылдан төмен сырғанаймын деп, омақаса жығылған шаңғышының кiм екенiн бiлгiсi келген ғой, – дедiм бiздей тiлiмдi сұғып алып. Құсайын маған жалт қарады да, кенет қарқылдай күлiп жiбердi.

	– Ағасы мен iнiсi екен ғой дейтiн шығар, – дедi ол.

	– Шәкетай, сен маған ренжiмешi. Бүгiнгi сапарымыз сәттi болғанда, саған да шаңғы жасап берер едiм. Құсайыннан ұялып кеттiм. Әжем: “Ашу дұшпан, ақыл дос” деушi едi.

	Баймолда мұғалiм төменде тұрып бiзге қарап, қолын бiр бұлғады да, шаңғыларын қайшылай жоғары өрледi. Жас баладай ширақ, қимылына көз iлеспейдi. Анада Көкбайдың атасы таң бозынан аң қарауға аттанып бара жатса, малақайының қос құлағы желп– желп етiп, алдынан шаңғы тепкен Баймолда мұғалiм шыға келiптi. Мұндайды тұңғыш көрген торы бие, жем жеп тұрған ту бие, үркiп үстiндегi аңшысын жығып кете жаздапты. Әйтеуiр, үзеңгiден аяғы алынбай, ердiң қасынан ұстап жығылмапты. Алғашқыда шайтан деп ойлап “бiсмiлләсiн” он айтып, қарттың зәресi ұшады. Артынша Баймолда мұғалiм екенiн бiлгеннен кейiн, өзi де бiр әзiлкеш адам ғой, биесiмен желiп отырып шаңғышыны қуалап жетiптi де:

	– Әй, шайтан бала, жарысасың ба? – дейдi. Iздегенге сұраған, Баймолда мұғалiм бiрден келiседi.

	Сөйтiп сонау Кенеғараның белеңiне дейiн жарысады. Сырттан қарап тұрса, бiр қызық. Биелi Болыстай, шаңғылы Баймолда мұғалiм. Айтылған сөз, атылған оқ. Екеуi де “аттың” басын қоя бердi. Алғашқыда Болыстай аңшы әудем жер ұзап, сәлден соң биесi омбы қарға малтығып қызыл май болады. Баймолда мұғалiмге сол керек, қарсыласының жанынан зу етiп өте шығып, белгiленген жерде биелi қартты күтiп алады.

	– Ойпыр– ау, сұмдық екенсiң. Шапқан атқа жеткiзбедiң. Жарайсың, сен жеңдiң, мен жеңiлдiм, – деп арқасынан қағыпты.

	Қызықты қара. Баймолда мұғалiм өзiнiң оқушысы Құсайынмен кәдiмгiдей қол берiп амандасты.

	– О, жарайсыңдар, – дедi сонан соң. – Әй, Дәу әженiң баласы, сәлем қайда?

	Сасып қалдым. Ентелей басып кеп қолын алдым.

	– Мектепте бiз мұғалiмбiз. Бала көп. Әрбiреуiмен амандаса берсек, уақыт жете ме? Ал сыртта кәдiмгiдей үлкен кiсiге кiшi адам сәлем беруге мiндеттi, – дедi ол.

	–Құсайын, мен сенiң мына тiрлiгiңе керемет қуанып тұрмын. Бұл деген ғажап қой. Саф ауа, таза кеңiстiк, табиғат – ананың құшағына енiп, бiр уақыт демалғанға не жетсiн. Оның үстiне денсаулығың түзелiп, қайратың артады. Баймолда сөйлей жүрiп, Құсайынның шаңғысын қолына ұстап, иесiне қызықтай қарады.

	– Жақында мектепке жиырма шақты шаңғы аламыз. Соның алғашқысы сенiкi, – дедi.

	– Ал маған ше? – деген сөз аузымнан шығып кеткенiн өзiм де байқамаппын.

	– Дәу әженiң баласы, сен де қалмайсың, – дедi Баймолда мұғалiм маған сүйсiне қарап. – Қане, шаңғы тебесiң бе? Жаудан қайтпайтын Шаймұрат, несiн аясын, басымды изеймiн кеп. Баймолда маған онан сайын қызыға қарады.

	– Кiп – кiшкентай болып, қайсарсың ғой, өзiң. Ал менiң артыма тұр да, белiмнен ұста! Ендi зәрем ұшты. Қалай дегенде де қу мақтан адамды батыр қылып жiбермей ме. Оның үстiне мұғалiмнiң ұсынысынан бас тарту өлiм емес пе…

	Шаңғысын iзге қойып, құлшынып тұрған Баймолда мұғалiмнiң артына қонақтап, белiнен тарс құшақтап алдым.

	– Кеттiк, – дедi қос таяғымен итерiнген ол.

	Одан кейiнгi тiрлiктiң ғажабын айтудың өзi бiр ғанибет. Екпiн ала, зулап берген Баймолда екеумiз Қарауылдан төмен қарай құс сияқты ұшып жөнелдiк. Құлағыңның түбiнен жел уiлдейдi. “Айхой, шiркiн” деп дауыстағым келiп кеттi. Әлгiндегi қорқыныштың бәрi сейiлiп, өзiмдi еркiн сезiне бастадым. Баймолданың ықшам денесi алға қарай бүгiлiп, әлде ненi бүруге келе жатқан бүркiттiң кейпiн көз алдыңа елестеткендей. Бiр сәт екпiн азайып, Баймолда қос таяғымен итерiнiп қалды. Маған ыңғайсыздау болды да шаңғыдан қарғып түстiм. Бәйгеге шауып келе жатып, шабыскерiң сүрiнген мiнiсi сияқты, аяғым қарға сүңги бере, оңқа– шоңқа болдым. Екi– үш аунап түстiм. Қойны– қонышым қарға толып, бет– жүзiмдi аппақ ұлпа тұншықтырып жiбергендей. Сөйткенше, Баймолданың:

	– Шаңғы тоқтамай неге түстiң? Еш жерiң ауырған жоқ па? – деп үстiме төнiп кеп, бәйпектеп жатыр.

	– Бәрi дұрыс, аға, – деймiн шалқамнан жатқан күйi. – Қарға құлағанның өзi ғажап екен, – деймiн.

	Баймолда басын изей бердi.

	– Қазiр мен Құсайын ағаңды алып түсемiн, – дедi ол. Ойда – жоқта әжемнiң бiр сөзi есiме түстi. Онда да өзiмнiң тентектiгiмнен көрейiн. Қарала бұзауды үйретпек болып, үстiне қарғып мiнгенде, тоңқалаң асайын. Әжем байқап үлгерiптi.

	–Әй, құлыным– ай. Дүниеде аласадан құлаған жаман. Бiр жерiң мертiккен жоқ па? – дедi. Ең жеңiл құлау түйеден екен. Одан кейiн жылқы, өгiз. Есектен бастап жығылу ауырға түседi. Әжемнiң менi қорқытқаны ма, әлде шыны ма, ол жағы маған беймәлiм.





НАУРЫЗ КЕЛДI. ҚАРАЛЫ ШҮБЕРЕК БАЙЛАҒАН КҮН. ӘЖЕМ…




	Қыс ұзаққа созылмады. Олай дейтiнiм қар ерте кеттi. Қарауылдың биiгiнде ғана жыртық тоқымдай алабажақ– алабажақ боп әр тұсында жатыр.

	– Ебiнiң желi соққанын қойды. Қарақуыстың ескегi алға түстi, – дейдi қуанған әжем. Мұның астарында да бiраз әңгiме бар. “Әр елдiң салты басқа, итi қара қасқа” деп әжем айтпақшы, егерәкiм Ебiнiң желi көтерiлсе, бәленiң басталғаны. Бораны соғып, қары жауып, аязы сықырлап, жұрттың есiн шығарады. Бұл тосын бәлекет көктемде түс көрсетсе, жазғытұрымда қарасуық болып, ертелi– кеш маңайды тұман басып, төл өлiп, елдiң шөбi бiтiп, малын шидiң қияғына жайып мәре– сәре болады екен. Әжемнiң айтқаны айдай келедi.

	Әп – сәтте қар кетiп, Қарауылдың баурайын ботатабан қаптады. Кейбiреулер оны бәйшешек деп те айтады. Күн Жоңғардан көтерiле– ақ алып дала нұрға бөгiп, бiр жылыжай демге мойынұсынып, көкжиекте неше бiр әсем шаһарлар орнап, әр жерi бiр лыпықай шам iлiп қойғандай жарқ– жұрқ етiп, құлпыра түседi. Үйрек көлдiң суы көбейiп, қызғыш атаулы күнi– түнi баяз таппайды.

	Маған да рахат. Үйдiң артындағы қораның үстiндегi ескi шөптiң үстiне шалқамнан жатып алып, қиялдарға шомып, арман жетегiне кетемiн. Сөйткенше аула жақтан әжемнiң жанұшыра дауыстағаны естiлдi. Орнымнан атып тұрдым.

	– Құдай бiздi ұрды, – дедi ол. Зәрем ұшып кеттi. Жерге қалай түскенiмдi бiлмеймiн, елбе– селбе күйi жүгiрiп жанына жеттiм. Әжем қатты түтiгiп кетiптi. Әжiмдерi қатпарланып, таяққа сүйенiп алған. Қолын үйге қарай созып:

	– Қарақапшық, – дейдi.

	Алғашқыда түсiнбедiм. Әжем ендi қос құлағын көрсете бастады. Құстай ұшып үйге кiрдiм. Сонау бiрде “Басқарма мен директордың үйiнде қарақапшықтың жоқ дегенi сұмдық емес пе” деп әжем аудан орталығынан радионың бiрiн алдырған. Әлгiнде үйдi нұсқап, “қарақапшық” деп жүргенi сол. Ептеген Антонина Николаевнаның сабағынан миға тоқығаным бар, қарақапшыққа құлағымды тостым. «СССР… Коммунистическая партия… пятого марта умер Иосиф Виссарионович Сталин…»Түсiнiктi. Сонда бiздiң көсемiмiз өлген ғой. Әжемнiң абыржығаны сол екен ғой. Масқара ендi не iстедiк? Ендi бiздi кiм басқарады? деймiн iшiмнен күбiрлеп… Молотов, Маленков, Булганин, Каганович… Е, әуелi Ворошилов батыр бар емес пе? Өстiп өзiммен өзiм күбiрлеп тұрғанда терезе дүрс– дүрс соғылды. Қорыққанымнан бiр орнында шоршып кеттiм. Сөйтсем Омарбек брiгәдiр.

	– Әй, мектеп ауласына жиналыңдар. Көсем өмiрден өттi. Жиналыс болайын деп жатыр.

	Масқара! Омарбек көзiнен алты тарам жас ағып жылап тұр. Өзi аттың үстiнде. Құдды әке– шешесi өлгендей– ақ. Әу, әжеме не көрiндi? Жүгiрiп далаға шықтым. Әжем үйге кiрер баспалдаққа шөк түсiп отыра кетiптi. Әлде қандай ойға шомған.

	– Әже, әже бiр жерiң ауырып отыр ма? – деймiн жанұшырып.

	– Жоқ, – дейдi ол көңiлсiз. – Төсегiмдi салып бершi. Ескi ауырым тағы қозып тұр. Әжемнiң анда– санда ыңқыл– сыңқылы көбейiп, төсек тартатынын бiлетiнмiн. Бiр– екi сағат көз шырымын алып, күндей күлiмдей, нұрдай жарқырап шыға келетiнi тағы бар.

	–Сен мектепке бар. Әлгi Нұржамалға айт, қайтсын. Маған шай қайнатып берсiн, – дедi ол. Әжемдi сүйемелдеп әкеп, салынған төсек орынға жатқызып, мектепке қарай шу деп жөнелдiм.Ұлы көсемнiң өлгенiне әлi сенер емеспiн. “Ол әрқашан тiрi”деймiн өзiмдi жiгерлендiрiп. Жер лайсаң. Әйтеуiр күн жылы. Мектеп маңына әр тұстан ағылған жұрт. Мәре– сәре. Шым қорғаннан қарғып түсiп, тiке жолмен алаңға енуiм сол едi, алдымнан Әмен мұғалiм шыға келдi.

	– Әй, көктентек, қайда жүрсiң? – дедi дауысы қатқыл шығып. Әмен бұл күндерi менi кәдiмгiдей– ақ басынып алған. Кiжiң– кiжiң етедi. Мұғалiмге қарсы сөйлеуге болмайды. Аулада оқушылар тiз қатар сапқа тұрыпты. Әмен мұғалiм менiң бiлегiме ортасына қара жапсырылған қызыл шүберектi байлап салды. Сөйтсем, балалардың бәрi мұндай “бiлезiкке” менен бұрын иеленiптi.

	– Бүгiн күлуге болмайды. Көсемнiң өлген күнi. Қазiр қаралы митингi болады, – дедi Әмен маған сыбырлап. Басымды изеймiн.

	– Әжем ауырып қалды. Нұржамал апамды үйге қайтаруым керек, – дедiм жөпелдемеде.

	Әмен мұғалiмнiң көзi атыздай болды.

	–Қап–ай, ә! – дедi Әмен мұғалiм жұлып алғандай.

	–Үлкен кiсi тосын хабарды көтере алмаған– ау. Сен тұра бер, мен қазiр.

	Ауылсәбет Еркебек:

	– Құрметтi жолдастар! Қаралы митингi ашық деп жариялауға рұхсат етiңдер, – дедi қырылдақ дауыспен.

	– Бүгiн, 1953 жылы марттың 5 күнi, ұлы көсемiмiз Иосип Биссарионович Стәлiн жолдас кенеттен дүние салды… Сөйттi де Еркебек сөзiн ары қарай жалғастыра алмай, көз жасына ерiк бердi. Қалтасын қарманып қол орамалын алды.

	– Иә, асыл адам едi ғой. Жаны жәнәтта болсын, – дедi Текебас кемпiр.

	– Ендi қайтып күн көрдiк? – деп егiлдi Бектайдың шешесi Бижамал. Әуелi бiздiң сыныптағы екi қыз Ғайни мен Күмiс те еңкiлдеп тұр. Қағазға не жоқ. Мұндайда аты мектепке әйгiлi Жәкетай тыныш тұра ма?

	– Мынаның әкесi өлдi, – дедi мырс етiп.

	– Тсс, – деймiн сыбырлап. – Мұғалiм көрсе сазайыңды бередi ғой.

	– Мейлi, – дедi Жәкетай. – Әкемдi соғыста, шешемдi ФЗУ– да өлтiрген.

	Жан– жағыма ұрлана қарадым. Бiзге мән берген ешкiм жоқ. Ойпыр– ай, мына сөздi Садықбек естiсе, Жәкетайды қара мәшиненiң iшiне салып жiбередi ғой, анау күнгi Бекшетай Бұқанов құсап. Әжеме әкемнiң бiрде сыбырлай әңгiмелеп отырғанына құлағымды салғанмын. Әңгiменiң ұзын ырғасы былай. Көршiлес “Калинин” қолхозының қырманына райсәбет Құсайынов пен ауылдық басқармасы Бекшетай келiп, қырман басына:

	– Астықты қамбаға енгiз, – дедi. Сол жылы ерте күзден ақ жауын жауып, елдiң мазасын алды ғой. Далаға кiр жайғызбай, ел шөбiн жауып, дән дымданып, астынан көктеп есi шықты. Қырманшы райсәбет пен басқарманың айтқанын орындамай: “Ертеңгi күнi дән шiрiп, абақтыға отырар шамам жоқ”, дейдi. Қанша айтқанмен райсәбеттiң аты райсәбет: “Онда сен жұмыстан боссың,” дейдi. Қырманшы да айтқанынан қайтпайтын адам екен. Астығын өткiзiп, шыға берiптi. Сонымен жаңа қырманшы бастықтардың алдында иiлiп төсек, жайылып жастық болып, даладағы су дәндi қамбаға енгiздi де, ол шiрiп, асты қызып түкке жарамай қалды. Мұны сырттай бақылап жүрген бұрынғы қырманшы, салып ұрып Садықбекке жетедi. Оның НКВД– нiң жансызы екенi белгiлi, тападай тал түсте қара машина келiп, Бекшетайды аяқ– қолын кiсендеп алып кетедi. Артынша Құсайынов пен екеуi он жылға сотталып Итжеккенге айдалыпты. Кiмдi айтсаң, сол келедi демекшi, бiр қарасам Садықбек ел ортасына шығып, қолын жан– жаққа сермеп, екпiндей сөйлеп тұр екен. Сондағы ойыма түйгендерiм:

	– Бiздiң Ұлы көсем Стәлиннiң iсi ары қарай жалғасады.

	Ол балаға ата, жасқа әке, үлкенге замандас бола бiлдi. Пашистiң күлiн көкке ұшырды. Халық жауларының көзiн жойды. Қайткен күнде де бiзге қырағылық керек. Ондайлар әлi ортамызда жүр. Ұлы көсемге, олармен күресуге ант етемiз! Сенiң iсiң алға қарай жалғасады. Көсем өлдi екен деп сасқалақтаудың қажетi аз, сабырлы болу керек. Стәлiншiл большевиктер арамызда мол…

	Садықбек нағыз шешен болып шыға келдi. Iшiндегiсiн құсты– ау, кеп. Кенет қою қабақтары күрт түсiп, жан– жағына алақтай қарады.

	– Әу, әлгi сатқындар қайда? – дедi сонан соң.

	–Олардың радиосы жоқ. Өзiң алдыртып тастатқансың, – дедi Киiкбай қария. – Естiмеген шығар.

	– Жоқ, олар естiдi. Зымиян саясат. “Қасқырдың күшiгiн қанша асырасаң да, орманға қарап ұлидының” керi. Мiне, аяғыңның астында жау жатқанын бiлмейсiңдер, түге. Садықбек шала бүлiндi.

	“Әттең, әжемнiң аяқ асты ауырып қалғанын қарашы. Садықбекке ерулiге қарулы жасар едi”, – деп мен. Сөйткенше менiң жаныма жеделдей басып Әмен мұғалiм жеттi.

	– Шәкетай, сенi әжең шақырып жатыр, – дедi сыбырлап.

	– Жайшылық па, – деппiн.

	– Онысын бiлмедiм. Бекеттен тез келсiн деп айтып жiберiптi.

	“Пәледен машайық қашыпты” деп әжем айтпақшы, маған да керегi сол едi, үйге қарай жылға– жылғамен ұшып келемiн.

	Үйге келсем, ел абыр– сабыр. Бiр топ адам жиналып қалыпты. Қабақтары түсiнкi.

	– Шәкетай, төр үйге кiре ғой, – десiн. Нұржамал шешем жетектей жөнелдi. Жан– жағыма қарамаймын. Түк түсiнсем бұйырмасын. Есiктiң шымылдығын аша берiп, көзiме түскенi әжем болды. Болскей кереуетте есiкке қарап, көзiн жұмып жатыр екен.

	– Әже, мен келдiм. Менi iздедiң бе? – дедiм құшақтай кетiп.

	Әжем көзiн ашып алды. Жанарының түкпiрiнен маған деген жылт еткен от көрiндi. Сөйттi де маған қарап қолын созды да, бас бармағын көрсеттi.

	– Мықты бол деп жатыр, – дедi құлағымның түбiнен әлде кiм.

	– Жарықтық, нағыз баяғының адамы едi, – дедi Текебас кемпiр. Кенет, о, сұмдық, әжемнiң езуiне бiр сәт күлкi үйiрiлгендей болды да, көзiнiң қарасы аунап, сылқ етiп ұйықтап кеттi. Сонда барып мен дүниедегi ең қимасымнан айырылғанымды сездiм.

	– Әже, – деп бас салдым. Одан кейiн не айтып, не қойғаным ептеп болса да есiмде қалыпты.

	–Сен болмасаң, әжем өлмейтiн едi, қу Стәлiн, – деп те шырқыраппын.





ӘҢГІМЕЛЕР





ҚАМШЫКИЕ




	Атасы алғашқыда Адайды бас салып құшақтап, құшырлана сүйiп, есi шықты. Сағынғаны көрiнiп тұр.

	– Әй, кемпiр, – деп дауыстай берiп едi, Адай:

	– Тсс, – дедi, қабағын түйiп, саусағын ернiне апарды. Кей–кейде атасы екеуiнiң «еркекше» сөйлесiп, әжесiнен жасырып қалатын құпиясы да бар едi. Атасы елең еттi. Шоқ сақалы селкiлдеп, маңдайының әжiмi көбейiп салды.

	– Жайшылық па? – дедi сонан соң сыбыр етiп. Адайдың жанары жасқа шыланып, кемерiне толысқан судай жарқ еттi.

	– Битәуiр ағам бүлдiрдi.

	– Ненi? Саған соқтықты ма? Ақтанау бiрдеңеге ұрынды ма? Пәле–жалаңнан аулақ.

	Қара шал әп–сәтте жағы суалып, өңi қуарып, ерсiлi–қарсылы жүрiп кеттi.

	– Е, жоқ, – дедi Адай жасын сүртiп. – Ақтанау да аман. Маған да тиiскен жоқ... – Дiрiл аралас дауыс атасын қанағаттандыра қоймады.

	– Жiбекжалың аман ба? – дедi тез–тез сөйлеген қарт. – Ау, құлыным! Қара батырым! Көз тиiп, аяғын шауып, сорлап едi жануар. Үкiмет мылтығын бермеген соң, ит–құс қаптап кеттi ғой.

	– Ата–ау, Жiбекжалдың өзi көкжалдың нағызы. Битәуiрмен қосылып, адам айтпайтын сұмдыққа барып жүр.

	– Не дейт? Ау, түсiндiрмеушi ме едiң, жөндеп? Жылқы қайтiп қасқыр атанады? Мынау не деп кеттi өзi? Жаман бала құсап көз жасын көл қылып...

	Қарттың дауысы қатқыл шықты да, әлдекiм естiп қойды ма деп жан–жағына алаңдай қарап, Адайға қайта бұрылды.

	– Битәуiр де, Жiбекжал да нағыз ұрының өзi, – дедi Адай атасына қарап, жөн сөзге келiп.

	– Ұрысы қалай? Ау, «көрге кiргенше көресiнi көресiң» деген осы. Битәуiр сонда Жiбекжалға мiнiп, елдiң жылқысын ұрлаған–ау, ә, өзiнiкi жетпейтiндей. О, қу Құдай, шұнақ құдай! Ендi не дейiн?..

	– Ата–ау, түк те олай емес. Мына Жiбекжал бар ғой, айғыр атанған соң бүкiл жылқының бәрiне билiк еттi, – дедi Адай қапелiмде атасының сөзiн ортасынан үзiп.

	– Тыйымға бағынудың ауылынан алыстап кеткен екен. Сонан соң үйiрдегi биелер аздай, түнде етекке түсiп, ауыл–ауылдың маңында жайылған елдiң жылқысын қуып алып келетiндi шығарды.

	– Мұндай да адам естiмеген сұмдық болады екен–ау. Жә, жарайды. Жылқың көбейдi, онда тұрған не бар? Иесiне қайтар, – дедi қарт.

	– Онда тұрған не бар дейсiз. Ағаңыздың баласы сол биелердi сойып, етiн базарға өткiзiп, байып жатыр. Менiң ойымша, Жiбекжал ұрыны ағамыз жетектеп апарып, алыстағы ауылдардың маңына тастап кетпесiне сенесiз бе? Битәуiр олжаны Қараүңгiрден қарсы алады. Бәти жеңгем екеумiздi түк көрмейтiн көрсоқыр дейдi ғой, сол... Атасы немересiнiң сөзiн ден қойып тыңдады да, кенет от басып алғандай шоршып түстi.

	– Бәсе, бұл ит неғып пысықсып кеттi деп ем. Ендi не iстедiм? Иә...

	Жаппасбайдың тор биесi құлынымен, Әсеттiң аласы, Бексейiттiң қараторысы... Бұл ауылдың өзiнен оншақты бие жоқ. Ертең қарттар көзi жұмылса қонақасыға дайындап отырған жылқысы... Пау, жазған. – Атасы кiрерге жер таппай қиналды.

	– Дәл қазiр Қараүңгiрде он жетiсiн ұстап отыр. Арық–тұрақ. Ет алсын деген шығар. Пәленше–түгенше әкеп қосты дейдi. Бәрi өтiрiк, – дедi Адай.

	– Ойбай–ау, оңбағанға жетейiк. Сазайын берейiк. Түрмеде шiридi ғой, ит! Ала биенi ерттейiн, – дедi атасы Адайға сыбырлай үн қатып. – Әжең естiп қоймасын. Жүрегiнiң талмасы бар...

	Атасы екеуi асудан тiк асты. Айналма соқпақ тұмсыққа тiрелгенде мiнiстерiн жетектеп алды. Қиыр бетi көз жетпес құз. Тұмсықтың тасы мүжiлiп, жалғыз аяқ соқпақтың арнасы кеңейгенмен, қорқынышы мен қаупi мол–ақ.

	– Е, Биесимас, сенi де көрер күн болады екен–ау, – деп күрсiндi атасы.

	– Кешегi ел Қытайға босыған шақта өткен жалғыз асу ғой. Бұл жерде адам шығыны көп болды. Көк мұздан тайып, құзға кеттi. – Әлгiндегi ренiшке осы бiр күрсiнiс мұң жалғап, екеуi тiл қатысқан жоқ.

	Сары желiспен отырып Бөгенбай белеңiнен асып, Қараүңгiрдiң тұсынан шықты. Белеңнiң астынан шыға келгендердi былайғы беттегi қойлы ауылдың жұрты да, жылқышы мекенi де байқамағандай. Тек беткейде жатқан көп жылқының iшiнен әлдебiрi кiсiнеп қалды. Сұрбестi құлағын қайшылап, оқырана жауап қатты.

	– Қараүңгiрде қамалған жылқы бар дедiң бе? – деп сұрады атасы. Жауап орнына Адай басын изедi де, сәлден соң барып:

	– Сойылған малдың жайылған терiсi де сонда, – деп күңк еттi. Қара шал су тиген шыныдай шарт еттi.

	– Оны маған несiне айта бересiң? – дедi ренжiп. Қайдан шыға келгенi белгiсiз, ала төбет бырс–бырс үрiп, орта жолдан қосыла кеттi де, Адайды танып үнi өштi. Қожайын еркелетер деп дәмеленiп едi, онысынан ештеңе шықпады. Бiраз жер ерiп келдi де, жайылған жылқының тұсына келгенде қала бердi.

	– Битәуiр Қараүңгiрде, – дедi Адай атасына батымсыз күңк етiп.

	– Мен келе жатыр деп сүйiншi сұра, – дедi атасы. Адай көз астымен қартқа ұрлана қарап қойды. Әлдене деп топшылайтындай емес. Жүзi қара түтiн.

	– Менiң артымнан ерiңiз, – дедi қапелiмде Адай.

	– Бiсмiллә, – дедi атасы.

	Адайдың басы айналып кеткендей. Маңайының бәрi қаратүнек. Әйтеуiр ерге жабысып, басын еңкейтiп алған. Жүрегi дүрс–дүрс соқты. Тасты қаршылдата басқан тұяқтың үнi. Атасының күрсiнгенi естiлдi. Мына қап–қараңғы түнек оған еш әсер етпегендей. Ауық–ауық әлде не деп күңкiлдейдi.

	– Уа, Аллаһ, бұл дүниеде қашанғы азап шеге беремiз? – дейдi.

	Қараңғылыққа бойы үйренгенше шыдамы таусылған адамның күйiнiшi. Сөйткенше, алыстан оймақтың көлемiндей жарық көрiндi де, бiрте–бiрте аумақтала бердi.

	– Әй, Қарабатыр, – деп сыбырлады атасы. – Қай тұстамыз?

	– Жақындап қалдық, ата.

	– Онда шығар ауызға сәл тiзгiн тарталық.

	– Құп болады.

	Атасының жүрек ауруы ұстап қалмасын. Қорқыныш бүкiл денесiн аяздай қарып өттi.

	– Әй, Битәуiр–ай. Сенiң қырсығың ғой осының бәрi.

	Үңгiрдiң шыға берiс аузына жете бере, сонадайдан ашық алаңның ортасында ойқастап жүрген адам көрiндi. Атасының да көзi шалыпты. Көзiн қолымен көлегейлеп тұра қалатын қарттардың әдетi емес пе?

	– Анау кiм? – деп сыбырлады атасы қолын шошайтып.

	– Тсс, Битәуiр ғой. Қолына құрық ұстап, қызыл байталды қуалап жүр, – дедi Адай.

	– Бүгiн де олжалы сияқты ғой. Атасының еншiлеп берген малындай есiруiн күшiктiң, – дедi атасы.

	– Жақындаймыз ба, ата, – дедi Адай шыдамсызданып.

	– Сабыр ет, балам. Жүрегiмдi тоқтатып алайын.

	Ендi бiр сәтте сонадайдан әлдекiм дауыстай шауып жеттi.

	– Мынасы кiм тағы? – дедi атасы күңк етiп.

	– Дулатбай қойшы ғой.

	– «Қуды қу, шұқанақты су табады» деген осы. Елдiң қарғысына қалудан неге қорықпайды, бұл иттер?

	Атасы тарс етiп жарылып кетуге шақ қалды.

	Сөйткенше, барқыраған дауыс естiлдi.

	– Әй, мына байталдың семiзi–ай! Сауырын көрдiң бе? Күнге шағылысып түр.

	Адай күннiң көкжиекке жақындап қалғанын есiне алды.

	– Ау, несiне таңырқайсың? Көкетай сағат онда Бекшойынның аузынан күтедi. Көлiгi дайын.

	– Бәрiн тындырып келдiм десеңшi. Жарайсың, бауырым. Бұрышқа қарай қыс. Өзi ұрғашы ғой, мынау.

	– Ана Жiбекжалды қақпайлай тұршы. Мына торы байталға ғашық боп қалған–ау, сiрә. Ых... ых, – дедi Битәуiр дауысы қырылдап. Адай елең еттi. Ендi ғана топ iшiнен еңсесi биiк Жiбекжал көзiне оттай басылды.

	– Онда бас құда боп, «күйеу баланы» тағы да бiр алдыңа сап ауылыңа барып қайт, – деп қарқылдай күлдi Дулатбай. – Менi де жаныңа ертiп ал.

	– Жаман қойшыны көрiп құдам үйiнен безiнiп кетер. Жә, «әңгiме бұзау емiзедi, бұзау таяқ жегiзедi», жылқыларды бұрышқа қарай айда, – дедi Битәуiр бұйырып.

	Бүл екi ортада торы байтал мен Жiбекжал қалың жылқының iшiне кiрiп кеткен. Бiрiнен–бiрiнiң айырылғысы жоқ. Қосарланып алған. Битәуiр қолына ұстаған құрығын ұмсындыра, торы байталға iлдәлдалап жақындап едi, бiр жағына бұлт етiп шығып кеттi.

	–Әй, әкеңнiң,– деп дауыстаған Битәуiрдiң қырылдақ дауысы шықты. Торы байтал мен Жiбекжал қалыңнан бөлiнiп жырыла қашты. Бұл екi ортада Дулатбай да қарап қалмай, төтеден қосылып, қос қашқынды бұрышқа тықсыра бастаған. Битәуiр мен торы байталдың арасы жақындай бердi.

	– Так... так, – дедi Битәуiр гүжiлдеп. Қыларқаннан түсамыстап жасалған iлме ендi–ендi байталдың мойнына жақындаған сәтте, ортасынан айғыр кимелеп кеттi де, торы байтал тұзақтан құтылып, Дулатбайды мiсе тұтпай, Адай мен атасы тасалап тұрған үңгiрдiң аузына қарай салды. Битәуiр қос жылқының алдын кес–кестей шапты. Сәл болғанда Жiбекжал екеуi бетпе–бет кеп, соқтығысып қалар ма едi, кiм бiлсiн, қоңыр байтал солға қарай жалт еттi де, айғыр соңынан салды. Битәуiр өлген–тiрiлгенiне қарамай елiрiп алған сыңайлы. Жiбекжал көзi алдамаса зорайып, түлғаланып алыпты. Ақиланып, жан баласына билiк берер нышан байқалмайды. Торы байталмен қосақталып алғандай ажырар емес.

	– Мына иттiң қорлығы–ай, ә... Пышаққа бiрге түсердей жабыса қалуын, – дедi Битәуiр тағы да айқайлап.

	– Әй, құрдас. Осы торыны Жiбекжалға қишы бүгiн. Басқасы да жетiп жатыр ғой, – деп едi, Битәуiр көнбедi.

	– Әй, былшылдамашы, – деп түйiп тастады. Дулатбайдың кекесiнi жылқышының жанына тиiп кеттi ме, кiм бiлсiн, ендi ол торы байталды ұстамаққа бар жанын салды. Астындағы жылқыға мiнер күрең де мұндай тiрлiкке үйренiп алған ба, бас ал десе шаш алғандай, тебiнiп қалса қос қашқынға сұғынып жетiп барады. Құрықтың тұзағы торы байталға iлiне бергенi сол едi, басын төмен салып сытылып шықты да, қарсы алдына шыға келген Дулатбайдың мiнiсiне тiрелдi. Битәуiр де әккi екен, осы сәтте қылтұзақты салып үлгерген. Торы байтал көкке атылды. Жылқышының қолындағы құрықты жұлып әкетуге шақ едi. Екi адам торы байталмен алысып жатқанда, Жiбекжал есiк пен төрдей жерге кейiндеп қалған. Жалдары тiкiрейiп, Жiбекжал алға ұмтылды.

	– Ойпыр–ай, анау бүлдiрмесе игi едi, – дедi ат үстiнде тұрған атасы күңк етiп. Көздi ашып–жұмғанша Жiбекжал зорлықшыға жетiп барды да, ырғып барып арқасына аузын салып жiбердi. Битәуiрдi ертоқымның үстiнен қаңбақтай қып көтерiп алды.

	– Ойбай–ай, – деген жарықшақ үн әлгi әрекетпен бiрге естiлдi. Ендi бiр сәтте аяқ–қолы ербеңдеген Битәуiр сонадай жерге ұшып түстi.

	Жiбекжал мұнысымен тынбады. Алдыңғы аяғымен Битәуiрдi тарпи бастады.

	– Өлдi–ау, ана бейшара, – деген атасының жанұшыра шыққан дауысымен бiрге дәл жанынан қосарлана атылған мылтықтың дауысы естiлдi. Алаңда қожасынып жүрген Жiбекжал көкке атылып барып омақаса құлады. Қас пен көздiң арасында болған тосын оқиғадан есi шыққан Адай жанұшыра алға ұмтылған атасынан да, Қараүңгiрден шыға келген қос бейтаныстан да артта қалып қойған едi. Сұрбестiнi тебiнiп топтың үстiне келгенде, Битәуiрдi айналсоқтап жүрген атасын көрдi. Қос милиционер Дулатбайдың қолына кiсен салып үлгерiптi.

	– Әй, балам–ай. Туа сала қамшыға үйiрсектендiң. Алдыңа жылқы салдың. Қамшының киесi бар. Қисық жүрсең ұрады. «Байқа, балам», демеп пе едiм, – деген атасының үнi естiлдi.

	– Есiн жиды, – дедi бейтаныстың бiрi қатқыл ғана.

	Жiбекжал соңғы рет аяқ серпiдi. Оқ тура басына тиiптi. Адайдың жанарына жас тығылды.

	«Хош бол, Жiбегiм. Сенiң жазығың жоқ» деп сыбырлағанын ешкiм естiген жоқ.





ҒАЖАП МЕРЕКЕ




	Әкемнің мінезіне аң–таңмын. Иіліп төсек, жайылып жастық.

	– Әсет–ай,–деді ертеңгісін.

	–Баққа барып серуендегің келе ме?

	Басымды изеймін. Мен ол жаққа бармағалы үш–төрт айдың жүзі өткен шығар. Әуелде зауқым соғып өтінгенімде:

	– Сабағыңды оқы. Ана тілінен 4 алыпсың, –деп қабағын түйген. Сол бір «тұрлаусыз мүшелер» мен үшін пәле болып жабысты. Үш мүше: толықтауыш, анықтауыш, пысықтауыштың алғашқыда сұрағын бір–бірінен шатастырып есім шықты. Әжем айтпақшы, «алынбайтын асу болмайды, тек талап болсын». Екі аптаға жеткізбей бестіктерді қаптаттым–ау кеп. Күнделікке қол қойғызарда әкем басымнан сипап:

	– Бәсе, менің балам осылай болса керек, –деді мақтанып.

	– Жаз шықсын. Қыдыртамын–ау кеп. Ыңғайы келсе, Көктұмаға да ағайын–туысқа барып қайтарамыз, – деген. Бірақ ол әрекеті демалыс алғанда орындалуға тиісті шаруа еді. Әкемнің, әжем айтқанындай «отпескісі»тамызда басталады.

	Айтылған сөз, атылған оқ. Әкем екеуміз ертеңгісін жеңіл мәшинесіне мініп, орталық баққа тартып отырдық.

	«Әкем шамасы, менің төртінші сыныпты үздік бітіргеніме риза» дедім ішімнен. Ыңылдап әндетіп қояды.

	Биылғы көктем жаңбырлы болғандықтан ба, бақ іші жап–жасыл. Мәуелі ағаштар қалың жапырақтарын көтере алмай, бұтақтары иіле қалыпты. Кілем төселгендей алаңдағы қызылды–жасылды гүлдің исі мұрын жарады. Бақ ішіндегі ашық театрдың орындығына біраз адамдар жосылып отырып алыпты. Әншілер әнін тыңдауға құштар. Кішкентай қалт–құлт басқан сәбилер ары–бері жүгіріп ойнап, мәз–мейрам. Сөйткенше, бақ радиосы саңқылдап қоя берді.

	– Құрметті демалушылар! Бақтың шығыс бетте орналасқан хайуанаттар бағына асығыңыздар! Африкадан әкелінген маймылдар мен үнді питонын тамашалайсыздар. Сіздерді күтеміз!

	Асыға басып маймылдар тұратын тұсқа жеттік. Кіп–кішкентай маймылдар өзінен де кішкентай балаларына ел «сыйлаған» дәмділерді беріп жатыр.

	– Әне, балам! Көрдің бе, хайуан да баласының қамын ойлап жатыр. Ұрпағы ғой, –дейді әкем еміреніп.

	– Табиғат–Анада өмір сүрген тірі әлем атаулы қалай ғана бір–біріне ұқсас, ә!

	Басымды изеймін кеп.

	Мұндай жыланды көрген емеспін. Нағыз әжем айтатын ертегідегі айдаһар осындай шығар. Жуандығы кішігірім бөренедей сұр питонның ұзындығы 5 метрден артып–жығылады екен. Сайлаубек досымның бір жерден оқығаны бар. «Үнді елінің байлары үйлеріне осындай питондарды күзетші етіп ұстайтын көрінеді. Әлдеқалай ұрылар түссе, бұл алып оларды ұстап алып, ешқайда жібермей ұстап тұрады. Қарсы әрекетке барса, жиырылып жанын көзіне көрсетеді екен». Шіркін, менің осындай питоным болса ғой, –дедім ішімнен күбірлеп.

	Кенет сол беттен әлдененің қышқырған үні естілді. Жалт қарадым. Анадай беттегі тор қақпаның ішінде піл мен баласы жүр. Сыртта тұрған жұрт неше түрлі жеміс, азық сыйласа, шлангіге ұқсаған тұмсығын созып жіберіп, лезде жұтып алады екен. Балалар үйретіп қойған ба, анда–санда қышқырып ел назарын өзіне аударады кеп.

	Әкем екеуміз көл жағалап біраз жүрдік. Неше түрлі адам көрмеген құстардың бәрі осында. Аққу, көкқұтан, аққұтан, балықшы, бірқазан, үйрек, қойшы, жыртылып айрылады. Қанша дегенмен туыс емес пе. Бақ ішіндегі айдын көлге кейде жылы жақтан ұшып келген құстар қонып, «сәлем беріп» кетеді екен. Ол әңгімені бізге көлді көрсетіп жүрген ақбас орыс шалы айтты.

	– Әттең–ай, хайуанаттар бағын бір жақтырмайтын жерім бар, –деді кенет әкем. Жүзіне таңдана қарадым. – Құспенаңатаулының мекенідалаемеспе? Көк аспанында қалықтап, қазған інін мекен етпесе олардың құмары қана ма? –Ойланып қалдым. Шындығында адамдар өзінен басқаның бәріне неге билік жасап, зорлық–зомбылық жасайды екен, ә? Шым–шытырық сұрақ.

	Енді бір сәтте әкем екеуміз қайыққа мініп жарыстық. Ақырын ғана айналып тұратын үлкен шеңбердің орындығына отырып, ұшар биікке көтерілдік. Оң, солымызға көз салдық. Алматы –әсем қала екен. Әттең, көк түтінге оранып жатыр. Атамның: «Әй, үкімет–ай, Алматыны арашалау керек қой. Күнім–ау, сен де сол түтінді жұтып жүрсің–ау» дегені есіме түсті. Кешкісін шаршап келгеннен соң ба, кереуетті ерте тапқанмын. Ертеңінде біздің көшенің балалар футбол ойнамақ болып жинала кетті.

	– Мен кеше «Қайраттың» ойынын көрдім, жақсы ойнады, –деді Саттар.

	– Әкем екеуміз Көктөбеге шықтық, –деді Айбар мақтанып. – Балмұздаққа бір тойдым.

	– Әй, мешкей! Сен осы тамақ туралы айтпасаң ішің кебе ме? –деді оған Асқар қарсы тұрып.

	– Мамам маған қатқан футбол добын сатып алып берді, –деді Шалқар киіп кетіп.

	– Әй, балалар, кеше мамам Гүлсімді циркке апарды,

	– деді Асқар.

	– Әжем зейнетақысына әпкеме фотоаппарат сатып әперді, –деді Айбар.

	– Балалар–ау, әке–шешелер бізді сонша неғып құрметтей қалды,–деді Шалқар таңданып.

	– Шын–ей, –дедім мен.

	– Таптым, таптым, –деді осы сәт Асқар қуана дауыстап. –Бүгін біздің мереке емес пе? Халықаралық балаларды қорғау күні. Әке–шешеміз бізді сондықтан да құрметтепті. Өздерінің қулары–ай. Әуелі, бізге де білдірмепті.

	– Мынау бір ғажап мереке болды–ау, ә!

	– Балалар, мереке құтты болсын! –дедім.





ҚАЙСАР БАЛА




	– Панфилов атындағы көшенің балалары өте ұйымшыл еді. Олай болатын жөні де бар. Соғыстың бітіп, елдің қалжыраған шағы ғой, –деп бастады Иван атай әңгімесін. Жан–жағын қаумалай отырған балалар бірі мұрнын тартып, бірі жөтеліп, қозғалақтап алады да қарттың әңгімесі бастала бар назарын аударып үнсіз қалды.

	–Әбіштердің үйіне қарама–қарсы тұрдық. Марқұм пысық адам еді. Соғыстың біткен жылдары ғой. Ол шөп дайындайтын бригаданы басқарса, мен сүт фермасының меңгерушісі қызметін атқардым. Түзде де үйде де араласып жүрдік. Себебі, шөпсіз сиыр сүт бере ме? Иван ата әзілдеп күліп алды да, балаларға қайта бұрылды.

	– Ол кезде де қазіргідей мынау орыс, анау қазақ деп бөліну жоқ. Оның үстіне орысы, қазағы, өзбегі, украины, белорусы бар, сұм фашистің тұмсығын қан жоса қып бұзып, жеңіп, бір жағадан бас, бір жеңнен қол шығарып, майданнан оралмадық па, түге. Естеріңде болсын, Сұлтанның бойындағы достық сезім сол бір қиын кезеңдегі балалық шақтан, осы Панфилов көшесінен басталған.

	– Ау, ата Сұлтан деген кім? –деді ойда–жоқта алты жасар Нұрлан. Балалар да, Иван ата да жамырай күліп жіберісті.

	– Ол біздің Елбасы емес пе? –деді балалардың бірі.

	– Оны бала кезінде Сұлтан деп атапты.

	– Ойпыра–ау, Сұлтанда ата болды ә, –деді әңгімеге араласқан Евдокия әжей.

	– Өтіп бара жатқан уақыт–ай, ә. Нұрсұлтан да тура осы балалар сияқты кіп–кішкентай еді. Анау тұрған еменді көрдіңдер ме?

	Балалар жалт қарасты. Аула ішінде кәрі еменнің, бұтақтары жан–жаққа таралып, жапырақтары жайқалып тұр еді. Евдокия әжей әңгімені әрі қарай жалғап әкетті.

	– Сұлтан басқа балалардан еш ерекше көрінбейтін. Кәдімгі ойын баласы. Жалпы біздің көрші Әбіш пен Әлжанның үш ұл, бір қызы болды ғой. Бір күні көшенің топ баласы аулаға кіріп, еменнің бұтақтарына шығып өрмелей бастады. Бақша ішінде жемістерге су құйып жүргенмін. Әлсін–әлсін балалардың ойынына көз тастап қоямын. Шіркін, балалық балдәурен шақ–ай. Бір сәт бірі еменің бойымен жоғары қарай өрмелей жөнелді. Ештеңеден тайынар емес. Байқасам, Әбіштің Сұлтаны. Қап–ай, мына тентек құлап кетер ме екен деген ой сап ете қалды. Ауызымды жауып үлгергенімше, еменнің жіңішке бұтағы сатыр–сұтыр етіп сынды да сары бала төмен қарай құлап берді. Шелегімді тастай салып, балаға ұмтылдым. Бала да қайсар екен, сынған бұтақтан айырылмаған күйі жерге топ ете түсті. Алғашқыда екі–үш аттап жүрді де, бір сәт шөкесінен отыра кетті. Жүгіріп жанына жеттім. Бала маған жалт қарап: –Евдокия Ивановна ренжімеңізші. Бұтақ сынып кетті,–деді ол менің бетіме бүгежектей қарап. Шамасы, мені ағаштың сынғанына ренжиді деп ойласа керек.

	– Бұтағы құрсын. Өзің амансың ба? –деймін. Ол қуанып кетті де орнынан тұрып әрі–бері сылтып басып жүріп кетті.

	– Екіншіде еменнің басына шықпаңдар, –дедім дауысымды қатқылдандырып.

	– Сонау ұшына жетемін бе деп едім, –деді күңкілдеген бала. Маған оның өз кінәсін мойындап, сабырлық танытып жыламағаны ұнап кетті. Жалпы Сұлтан өз қолымызда өскен бала ғой, –деді Евдокия әжей әңгімесін аяқтап.

	– Пау, шайым қайнап кетті ғой, –деді бүкшеңдей басып үйге беттеген Евдокия әжей.

	Балалар әңгіме қызығына беріліп кеткені сонша бірі Иван атаның тізесіне отырып алуға шақ қалыпты. –Әттең–ай,–деді қарт әлгі балаға күлімсірей қарап.

	– Соғыстың салған жарасы болатынды болдырмай тұр ғой. Әйтпесе, сендердің бәрің Сұлтан сияқты менің балаларым емесіңдер ме? Күнде әңгіме айтып берер едім. Иван ата бір күрсініп алып, балаларға бұрылды. –Анау жеңіл машинаны сол Сұлтан баламның көмегімен алдым.

	– Білеміз, ата, –деп шуласты балалар. Иә, бір қызығы елдің басшысы болса да, балалық шағы есіне түсе ме кім білсін, бір күні туысқандарынан бұрын біздің үйге жетіп келсін. Жанында топ адам.

	– Әу, Евдокия, Нұрсұлтан келді, –деймін ғой.

	– Ау, қай Нұрсұлтан? –дейді ол да алжасып.

	– Сөйткенше, Нұрсұлтан аула ішін көзімен тінтіп шығып: –Сізге тегін көлік бермеген бе? Соғыс ардагері емессіз бе? –деді ол. Басымды изеймін. –Кезекте тұрғаным рас, бірақ кешіктіріп жатыр, –дедім. Елбасы үйден дәм татып қоштасты. Әй, сол жолы Евдокияға ренжігенім–ай. Нұрсұлтанның жігіттері кір ілетін жіпті көтеріп, есі шықты. Екі апта өтпей осы машинаны алып келдім, –деді Иван атай.

	– Әдетте, қарапайымдылық, білгірлік таныту азаматтың парызы. Елге Нұрсұлтан біздің аулада ойнап өскен бала еді дегім келеді де тұрады. Кім біледі, сендердің іштеріңде де президент өсіп келе жатқан шығар, –деп күлді Иван ата. Балалар басын изесті. Енді бір олар сәт кәрі еменнің басына шығып ойынға кірісіп кетті.





ОН ҮШІНШІ КІЛТ




	Сол күнгі қуанғаны әлі есінен кетпейді. Көрік ағасы сары «Москвичті» Көделіге апарып сатып жіберіп, екі жылдан бері егін еккен. Өнімін іске жаратқан. Ағасының «Ауди–100»–ді сатып алып, ызғытып келгені әлі көз алдында. Онымен қоймай ағасы мәшинесін асықпай тоқтатып, маңғаздана есіктен шыққанда, Бижікен апасының табағындағы үйеме кәмпит–шоколад шашу болып шашылады. Шағын бөлімшенің аз ғана жұрты қоршап тұрған сүйріктей ақ мәшине маңы у–шу болды да кетті. Мұндайда балалар жылдам. Әп–сәтте тарыдай шашылған сүйер асы тәтті атаулыны тауықша теріп, қалтаға басты.

	–Әу, Көрік, айналайын. Мәшинең өзіңе тартқан көрікті екен. Тфә–тфә! Мінер көлігің құтты болсын!–деді осы ауылдың үлкені саналатын Қалиша әже. Үлкендер тойдың тамағына үйге кіріп кеткенде, жаңа көліктің маңында тек балалар ғана қалды.

	–Жеңіл жүреді, –деді Әуес есімді таңқар бала.

	–Саймандары да арзан, –деді Бектас мұрнын бір тартып қойып.

	–Амортизаторлары да көпке шыдайды. – Бектастың олай дейтін де жөні бар. Ағасы Көбестің осыдан екі жыл бұрын сатып алған тура осы түстес «Ауди»–і зырылдап тұр.

	–Советскийлер екі–үш жылдың ғана мәшинесі. Қаңқасы ары–бері соққыға шыдамай тез отырып кетеді, –деді Жетпіс қабағын түйіп. Ол да ағасының мәшинесін жамандаған түрі. Онысында да жөн бар. Аға болып жанына отырып Жетпіске жетпіс қадам мәшине айдатпағанына өкпелі.

	–Мынадан «селедка» артық дейді ғой, –деді іші күйген Бектас.

	–Бірақ оларды қазір шығармайды.

	–Менің ескі велосипедім сияқты ғой, –деді Бекет осы жерде әңгімеге араласып.

	–Жаңа велосипедім сынғанды ғана біледі.

	Шынжыры да тез үзіледі...

	Иә, Бекет сол күні алдын ала болжағандай жөн сөйлепті. Міне, қазір де велосипедінің шынжыры үзіліп, орта жолда қалды. Дөңгелектен босатып алайын десе, он үшінші кілтін Көрік ағасы алған. Апасының: «Бұл үйде екі тұлпар бар. Үлкені Көріктікі, кішісі Бекетайымдыкі», –дегені есінде. Қалай екені белгісіз, Бекеттің «Үлкен тұлпарды» мінгісі келеді де тұрады. Алғашқыда ағасының жанында томпаң қағып, «көмекші слесарь» атанғаны бар. Ондағы ойы –ақ «Аудиге» бір отырып, жылдамдықты қосып, рульді бұрап ары–бері жүріп, ауылдың ішін бір айналып өту. Балаларға мақтана қарап, «мені көрдің бе» деп сес көрсетсе ғой. Қашанғы велосипед–шайтан арба мініп изектеп жүреді? Ана Бекзат әуелі ауылдың шетіндегі көлге дейін айдап барып, жуып қайтады. Ал мен ше?...

	–Бекет шайтан арбасын жамбасынан жатқызып, үлкен еменнің көлеңкесіндегі көк шөпке малдасын құрып отыра кетті.

	–Сүйретіп–ақ апарамын, сені, –деді сонан соң көлігіне күңкілдей сөйлеп. Өзіне де обал жоқ. Шынжырдың бекітетін жеріндегі бинтті бұрайтын кілтті жалпақтап ағасына беріп.

	–Сізде бола берсін. Мен тағы біреуін тауып алармын. Үлкен мәшине ғой, сіздікі, –деген өзі. Отыр енді көлеңкелеп. Тфу...енді он үшінші кілт қолыма түссінші. Берсем қолым сынсын. Керек болса өзі тауып алсын.

	Аптап басылар емес. Өте ыстық ескек тікендей қадалады. Қолының қырымен маңдай терін сүртті.

	«Бақшалыққа су түсіп пе? Күн шыжып кетті. Жиі–жиі суғарып тұрмас болмас», –деген әкесі. Балыққа бармақшы еді. «Көрік ағамның мәшинесі бар ғой. Мына тұрған жерге зыр еткізбей ме? Мен бірге барып келейін» деуге аз–ақ қалды.

	– Көрік аудан орталығына Бейсебайды апарып келеді, –деді әкесі сөзін ары қарай жалғап. Айтылған сөз, атылған оқ. Орындау –міндет, сыйлау – парыз. Енді кеп... Қалай екені белгісіз, Көрік Бекетті мәшинесіне жақындатпайды. Жолдан келсе, есігін тарс жауып тастағаны. Анда–санда мәшинені жуғанда, немесе май айырбастағанда ертіп алатыны бар. Бірақ рульге жолатпайды. Әйтпесе Бекет мәшинені қосу жылдамдығын, тежеуді, алға жүруді, терезені ашып–жабуды бір кісідей біледі. Сонау ескі «Москвичтен» қалған тәжірибе бар ғой. Бірақ мына «тай» ондай емес, ұшып тұр. Сағатына 220 шақырымың сөз емес. Олай жүруге ешкімнің жүрегі дауаламайды. Оның үстіне тақтайдай түзу жол жоқ. Шындығында «Ауди» ауылдың емес, қаланың мәшинесі ғой.–Өскенде әлі мынаның неше түрлісін сатып аласың. «Мерседес», «Лексус» не бір «Джиптер» ғой, сенің мінетінің. Ол үшін оқу керек... Бауырым –Көріктің сөзі. Әкеміздің бейнеті мол адам ғой. Шиеттей бала–шаға. Бір жағына тірек болайын деп үлкен қалаға оқуға да бармадым. Әйтпесе, «Ауди» мен мінетін машина ма? Көкесін алдырар ем. Бектастың әкесі айтпақшы, армандауға болмай ма?

	Бірде қызық болды. Ағасы Көрік аудан орталығынан шаршап келіп, мәшинені орнына қойып, төргі үйдегі төсекке жатып ұйықтаған. Ойда–жоқта керемет бір «идея» сап ете қалсын. Әкесі мен шешесі көрші ауылдағы нағашысы тойға шақырып, ат–арбасымен сонда кеткен. Үйде қалған екеуі ғана. Бір астау бидай көже ағасы мен екеуіне дәм ырызық. Тек кетерде ғана шешесі:

	– Әй, Бекетай! Алысқа ойнап кетіп жүрме.

	Кешкісін малдың алдынан шығып, байлап алыңдар Балқия сиырларды сауып береді. Қойды санап кіргізіңдер. Суық қол көбейіп кетті ғой... Көрік те ұзамай келіп қалар, –деген. Әзірге бәрі жөн еді, үстел үстінде жатқан «Аудидің» кілті мазасын алсын кеп. Көріктің бір ұйықтаса, молынан көсілетіні айдан анық.

	«Аудидің» есігін ашып, магнитафонын іске қосып ән тыңдаса несі айып. Ақырын басып есіктен шықты. Үйреніп қалған қол, шопыр жақты ашып, орындыққа қонып, рульге жармасты. Табақ салып магнитафонды іске қосты. Жылдамдықты қосып, аузымен уілдеп, ал кеп қиялға берілді дейсің. Тіпті сағатына 220 шақырымнан асырғанын қайтерсің. Сөйтті де аса сақтықпен қимылдап, мәшинеге от берді. «Ауди» жаңылысқан жоқ. Мотор гүр етті. Көзі шарасынан шығып қорқып, мәшинені өшіре қойды. «Мәшине ағызып кеп, қақпаны соғып өтсе, быт–шыты шыққаны ғой. Масқара! Көрік ағасының бетін қалай көреді. Әй, бірақ тежегішті баспаймын ба? Маңдайымды алдыңғы терезеге соғып алмасыма кім кепіл. Қалай дегенде де жанында ағаң отырғаны дұрыс». Бекеттің осы бір ойын Көрік ағасы естіп қойғандай ма, жолаушы отырар жақтағы есіктің терезесі сырт етті. Жалт қараған. Өңі ме, түсі ме, өзіне күлімсірей қарап Көрік ағасы тұр. Құлағына дейін қызарып кеткен шығар. Асығып жүріп есікті ашудың орнына терезесін төмен түсіріпті.

	– Әп, бәлем, ұры, қолға түстің бе? –деді Көрік әзілдей кіріп, орындыққа отырып. Осы бір мейірімді шуақты ықыластың арқасында Бекет те аузын компаңдатып ойындағысын айтып үлгерді.

	–Бекзаттың көкесі ылғи да машинасын береді.

	Әуелі көлге барып жуып келеді...

	Мәшине ішін сәл уақыт үнсіздік басты.

	– Баламысың деген–ау. Мәшиненің жақсылығы мен жамандығы бірдей. Ертең біреуді басып кетсең, әйтпесе соғып алсаң, бейнет көретін кім болады екен. Әрине, Көрік ағаң, –деді ол жайымен сөйлеп. Бекет онан сайын шоршып түсті.

	– Бекзаттың менен асып бара жатқан ештеңесі жоқ. Оқуы да менен нашар, велосипедтен жарыста артта қалады. Күрессем, алып ұрамын. Міне, бәс, –деді Бекет өрешеленіп.

	– Дұрыс–ау, дұрыс. Бірақ сенің көлігің әзірге велосипедің. Онда да байқап жүргін. Бірінші рет мәшинеге рұқсатсыз кіргеніңді кешіремін. Екінші рет қайталасаң, менен жақсылық күтпе. Көріктің дауысы тарғылданып бітті де, кілтпен есікті жауып, үй айналды. Бекет бір орнында тұрып қалған. Қатесін енді ғана түсінгендей еді. Содан бері бұл тірлікті қайталамаған. – Бәрінен бұрын кілтімді бермей жүргенін қарашы, –деп бұрқ етті. Кенет оң бүйірден шаң көрінді. Бекет орнынан атып тұрған. Артынша гүріл естілді. Көзін көлегейлей дыбыс шыққан жаққа үңілді. Жел шаңды аулаққа қуып, бұрылысқа келгенде байқады. Көрік ағасының «Аудиі» Бекзаттың көкесінің мәшинесін сүйреп келеді. От алмай қалғаны ма? Бір орнында тұра алмай дегбірсіздене ары–бері жүрді. «Қап–ай, ағамның мәшинесінің суы қызып кетті–ау, ә? Асфальт жолға шыққанша әлі бір жарым шақырымдай жер бар». Сөйткенше Көрік ағасының ақ тұлпары қайқаңнан жалт етті де, артынша Бекзаттың көкесінікі көрінді. «Апыр–ау, мына мәшинеге не болған? – деді орнында тұрған бойы Бекет күбірлеп. «Алды бытшыт қой. Көздері көрінбейді» Мәшинелерге ұмтылған інісін көрген Көрік қалт тоқтады да, артын айналып жүк салғышты ашып жіберді. Сәл уақыт әлденені іздеп шұқшыңдады. Сонан соң күнге жалтыраған әлде нені ала Бекетке қарай жүрді.

	– Шынжырың үзілді ғой, ә? Бәсе, мен соны біліп ем. Мына кілтіңді қайтаруды ұмытып кетіппін, –деді кілтті ұсынып жатып.

	– Үйге апарып тастар ем. Көрші мәшинесін соғып алыпты. Аудан орталығында жөндеу стансасына апара жатырмын. Өзің жетерсің...–Бекет жауап орнына басын изеді. Ағасы мәшинеге бұрылғанда, Бекет жүгіріп Бекзаттың көкесінің көлігіне жетті. Терезеден байқағаны –артқы орындықта Бекзат отыр. Сұқ саусағымен өзін көрсетеді. «Бәрін бүлдірген мен» дейтін сияқты. Медеттің аузы ашылып, меңірейген күйі тұр. Түсінген түсінбегені белгісіз. Тек он үшінші кілтті жұмырығында қыса түседі.





БІР ҚҰШАҚ ШӨП




	Қысқы демалыстың уақыты жақындағанда интернатта оқитын «Жаңатау» бөлімшесінің, Салиқа апай айтпақшы, «жүгірмектері», тықырши бастаймыз. Он бір күн «өз үйім, өлең төсегім» деп апамның төр үйдегі ағаш керуетіне жатып ұйықтағанға не жетсін. Атам да мен жақ, «өзін оқу жүдетіп жіберіпті. Қара биеге өзімнің–ақ шамам келеді. Сен, кемпір, ала сиырдың емшегінен айрылмасаң бопты»,– дейді. Атам сыртқа кеткенде, апам галошын сылпылдата басып, мен жатқан керуетке жетеді. Мысықтабандап кеп, демін ішіне тартып, менің жүзіме сәл уақыт қарап тұрып күбірлей жөнеледі:

	– Аумаған Шәкетайым. Тіпті көзінің алдындағы меңге дейін... Жаным–ау, әлгі домалақ қараларын ертіп кеп, беттерінен сүйгізіп кетпей ме, –дейді ағайымды еске алып. –Мынасы да оқу–оқу деп интернатқа кетті. Осыны көріп мауқымды басушы ем...

	Ойымды жер–дүниені сықырлата, ат тұяғын дүбірлете келіп тоқтаған шананың көк түсті доғасы бұзды. Түрі таныс. Бір жерден көрген сияқтымын. Мойнымды соза түсіп, терезеден қарадым. Қара бие ауық–ауық пысқыра береді. Ана қара тонды атам болғаны ғой.

	– Алақай,– деп дауыстап жіберіп, далаға атылдым. Жан–жағымда ешкім жоқ екенін байқап алып, құшағына қойып кеттім. Сегізіншінің қыздары көрсе ұят қой...

	– Балам, деректіріңе кіріп сұрап алдым. Менің пенсиям шықпай қалыпты. Соны жөндейін. Ауданға барамын, кешкі автобуспен. Өлмелі шалды әуреге салып, –деп атам бұрқ етті, –«Апаң жалғыз. Ұрықары көбейіп кетті ғой. Бас–көз бол».

	Атам екі айтпайды. «Қазақ солдатының» алғашқы жолындағыдай: «Зытып келемін, зытып келемін». Әрине, фашистерден емес. Ауылға деген сағыныш жан таптырады деген. Сақылдаған сары аяз. Аппақ қарлы дала. Қалпақтай ұшқан қарғалар, сақ сауысқандар. Атам айтпақшы, күн еңкейе, аяз күшейері анық. Оған дейін ауыл шетіне ілінсем, жұлдызымның оңынан туғаны. Әлгінде бір жаяу борасын басталған. Қарлы даланың оның жетегіне еріп, шана табанының шықырлаған дыбысына, ат тұяғының гүрпілдеген үніне үн қосқандай. Әлгінде сары аяздың қысқаны енді күшейіп, бойым тоңази бастағанын сезініп, денемді қимылдатып, бәтеңкені бір–біріне соғып қойдым. Шындығында өзіңді құдды ақ теңіздің үстіне жүзіп келе жатқандай сезінеді екенсің.

	Осындайда қасқыр атаулының құтыратын шағы ғой. Байқамасаң болмайды. Тіпті осы жазда «Жаңатаудың» көшесінде түнде топ–топ болып жүретінді шығарыпты. Ауылдың көнекөздері: «Бір жақтан қызыл қасқырлар ауып келіпті. Мал тұрмақ, адамға шабуыл жасайды екен» деп дүрілдеткені бар. Әлде өтірік, әлде шын. Біз сияқты қутабандар түнімен жатпай ойнаған соң, үлкендердің ойлап шығарған айласы ма, кім білсін! Тіпті, ол шіркіндер, маған жақындар ма екен десеңші! Атамның құс мылтығы аман болсын. Қорап ішіндегі мылтықты медеу тұтып, мақтанып алдым. Жан–жағыма қарап қойсам, ұлпадан басқа ештеңе көзге ілінер емес. Аяғым тоңа бастады. Шанадан түсіп қатарласа жүгіріп, біраз жерді артқа тастадым. Қарауылдың белеңіне әлі бір шақырмдай жер бар. Оған шыққан соң еңіс. Шай қайнатым уақытта ауылды табасың. Міне, белеңнің үстінде тұрмын. Ойпаңда томпиған маялар. Тіпті жол жиегінде тұрғаны қанша. Қалың қарды қалпақ қылыпты. «Айдалада ақ отау, аузы мұрны жоқ отау».

	Ол не? Меніңше, мая. Сөйткенше басыма жап–жақсы ой келді. Анау маядан астыма бір құшақ шөп салып алсам, шананың отыратын суық сорған белдеуінен құтылып, аяғымды тығып отырар ем. Суықтан да қорғайтын шығар. Бұл тірлігіме өзім де риза болып, қара биенің басын шеттеу маяға бұрдым. Мал қыстауларына шөп тасыған шананың да, трактордың да, тіркеменің де іздері сайрап жатыр. Жаз шыға, тіпті кешеу көктемде көк шалғынды баудай түсіріп алдымен шөмелеге, артынан маяға салатын пішеншілер, мал жемесін деп оларды қада қағып сымдармен қоршап тастауды ұмытпайды. Оның үстінде белгі тақтаға маяның салмағы, көлемі, қашан жиналғаны жазылады. Бұл –тәртіп. Қоршаудың ішіне кірмей, тіркемеден түсіп қалған бір құшақ көк жоңышқаны астыма салып, бұрылдым. Атамның тапсырмасы бар.

	«Ана шешең сықсиып қораның қазығын көрмейді. Ертерек жетіп, малдарды көрсеткен орынға байлап, құлпын салыңдар», –деген. Асығыс екенімді қара бие де білетін сияқты. Ауыл жақындаған сайын жер апшысын қуырып–ақ келеді. Құлын тастайтыны емес, қысыр. Ауылдың қасқа айғырын былтыр ұрылар әкеткен. «Семейдің ет базарынан бір–ақ шыққан шығар. Атауларыңды жегірлер. Биелерге қиын болды ғой», –деп жүретін атам.

	Бір сәт рахат күйге ене бастағандаймын. Ыңылдап белгісіз бір әуенді айтып келемін. Пау, мына табиғат неткен сұлу. Белеңнің астында тауға жамбастай біздің «Жаңа тау» бөлімшесі жатыр. Шап–шағын ауыл. Әр қораның басында тәртіппен үйілген шөпке қарап, мекеннің мал шаруашылығымен айналысатынын бірден біле қоясың. Анау төмендегі шаршы аумақ–сояның егістігі. Одан арыда екпе шөптің орны. Ағашпен қоршалыпты. Ауыспалы егістің де өзі сыры бар. Ұзыннан ұзақ жатқан қарағай, талмен бөлініп тасталған алаптың жартысына биыл бидай егілсе, екінші бөлігі демалып жатады. Келесі жылы демалған жерге дән енші.

	Сөйткенше:

	– Әй, бала, тоқта, –деген дауыс шықты. Ой шырмауына қамалып, артымнан жеткен қос аттылының төніп келгенін де байқамай қалыппын. Жанаса келген екеуі де, шауып әлде қатты желіспен жеткені белгісіз, міністері алқынып, танауынан буы бұрқырайды кеп... Біреуі біздің бөлімшенің көлем күзетшісі, екіншісін жөнді танымадым

	– Кімнің күшігісің? –деді Байсал мені бұрын көрмеген адамдай ділмәрси.

	– Күшік емес, адаммын. Бекетбайдың баласымын. Күзетші жанындағы адамға әлдене деп күңкілдей сөйлеп еді, әлгі мұртын едірейте, үстіме төне келіп, тізгінін тартты.

	– Қай сыныпта оқисың? –деді сонан соң гүр етіп.

	– Сегізіншіде.

	– Сен өзің қымсыну дегенді білмейтін басбұзарсың ғой,–деді әлгі. Ішімнен: «Мен нені бүлдіріп қойыппын» деп күбірледім де, бейтаныстың жүзіне кектене қарадым.

	– Мектепте осыларға не оқытады? – деді ол сонан соң. – Осы күнгінің балалары аласа туады, әке–шешесімен жағаласа туады, тегі. Өздерін қара жұмысқа қамшының астынан алып салса ғой. –Бейтаныс сөзінің соңын жұтып қоя береді екен. Ұққаным: «Қоғамдық меншік, шөп ұрлау, тәртіпсіздік. Елге жаны ашымайды. Мектебіне хабарлау керек. Ата–анасын шақыртып сөйлессін. Шөпті түсірсін...» Осы бір соңғы сөйлем айтыла бере, бағанадан бергі текетірестің мәнісін түсіндім де: «Пау, бұларға не дерсің?! Онан да анау жол бойы шашылғанын жинатпай ма» деп күңкілдедім.

	Қойшы, сонымен әңгіме бітті. Жол шетінде «ұрлап» салған бір құшақ шөбім қалды. Әлгілер ертеңгі күні орталықтағы мектепке барып: «Бекетайдың ұлы қысқы каникулда шанамен кооперативтен шөп ұрлады» десе, мұғалімдерді айтпағанда, достарымның алдында жерге кірер тесік таппаспын. Мінуар сияқты қу жақтарға сөз тисе, ауылдың еңбектеген баласы мен еңкейген қарты естімеске не қалды. Оны да қойшы, жаз болса қымызың тәтті екен деп үйден шықпайтын Байсалдың мені «күшік» атандыруы қалай? Жазығым–аяғым тоңған соң, әрі отырған орным жайлы болсын деп бір құшақ шөп алғаным ба? Ызадан жарылып кетердеймін. Әлде кім мені қолдаса жанарымның жасқа шыланары анық. Состиып тұрған қара биеден өшімді алғандай божыны қаттырақ қағып, қамшыны үйіріп қалып ем, жануар екпіндеп салды.

	Содан біраз уақыт өткен. Кешегі оқушы –бүгінгі студент. Қысқы емтиханды тапсырып ауылға қайтып келемін. Апамды да, атамды да қатты сағыныппын. Біздің Барқытбелді, шіркін, жазда көрсең ғой. Қазір қысы сықырлаған аяз, маң дала. Орталықта Нұрбақыттың атасы кездесіп, шанасына отырып алғанмын. Әсемдеп бояп, фанермен қаптап, артына орындық жасап, сән–салтанатқа мінетін шананы біздің жақта кашава деп атайды. Атың жұлқынып тұрса, мұз үстіндегі конькидей сырғиды әлгің.

	–Кездескенің мұндай жақсы болар ма? Әңгімелессең жол қысқарады, –деді ол қуанып. Орталыққа Алматыға баратын жиенін әкеп тастап, қайтып барады екен. Ауылдың жайын сұрап, өлі–тіріні сөз етіп орта жолдан ауып кеткенімізді де байқамай қалыппыз. Бегаділ әулиенің бейітіне де жақындап келдік. Құлағы қалқайған аңғал–саңғал бейіттер сұс танытып, қорқыныш әкелгендей:

	–Пау, жалған дүние! Пендеміз ғой, мына біз... Тәңірім осы жандарды тірілтсе, бұрынғы елге жасаған қиянатын ұмытып, өмірін басқа арнаға бұрар ма еді?–деді Нұрбақыттың атасы. Өзін ел «Қожанасыр» атандырған қарттың сауалы да қызық екен.

	–Әй, білмеймін, –деді сонан соң тағы. Ойда–жоқта көзіме баяғыдай жапырлаған маялар түсе кетсін. Қызықты қара! Дәл осы тұста осыдан үш–төрт жыл бұрын Байсал мен шарушылықтың бас зоотехнигі менің «ұрлаған» бір шөбімді ұрсып жүріп тастатқан.

	–Ақсақал, осыдан біраз жыл бұрын орталыққа келген бас зоотехник әлі орнында ма? –дедім қартқа. Ол менің бас–аяғымды түгел тінтіп шықты да:

	–Оның бұл әңгімеге қандай қатысы бар? Ол итің істі болып жатыр. Түйені түгімен, биені бүгімен жұтатын жемірдің өзі екен, –деді Нұрбақыттың атасы. Елең еттім. Сенер–сенбесімді білмей қарап қалыппын. Ол да менің көкейімді тани қойды.

	–Еш жалғаны жоқ. Анау жанторсығы атанған Байсал да сау сиырдың боғы болмай шықты. Құдайдан ұяламайды ғой, бұл шіркіндер!

	–Онда сіздің Бегалы әулиенің бейтінің жанынан өткендегі айтқан әңгімеңіз шын болды, –дедім. Қарт маған түсінбей жалт қарады. Мен өткенде болған оқиғаны бүге–шігесіне дейін баяндап шықтым. Зер қойып тыңдады.

	–Балам, сөзің оңды. Ондайлар о дүниеден тіріліп келсе де әдетін қоймайды,–деді қарт.

	Біздің үйдің ауласындағы қос теректің қар басқан ұшы көрінді. Кашава жеңіл сырғып келеді.





«ТЕМІР–ТЕРСЕК»




	Апамның «қуды қу, шұқанақты су басады» дейін мақалы бар. Ой тоқтатсақ , дәл айтылған демеске шараң жоқ. Құдды Мінесбай мен Батанға арналғандай. Ұзын жолдың үстіне: «Түрлі–түсті метал қабылдаймын. Бағасы келісімді. Жағажай көшесі, 14 үй» деп жазылған тақтайша – солардың ісі. (Металлдың бір әрпі «л»–ы жоқ). Соны көрген Бекарыс: «жарнамадан қате жіберген адамның, сауданың диірменін шыр айналдырады» дегенге сенбеймін», дейді Батанды табалап. Бекарыс– оның нағыз шығыспас дұшпаны, атамша айтқанда– «ата жауы». Мінесбай –бизнесменсымақ, менімен көрші тұратын, бір сыныпта оқитын Батан – соның көмекшісі. Осы бір дау күннен–күнге өрши түсті. Неден басталды дейсің ғой. Мінесбайға жез самаурын, қалайы тегене, ескі аккумулятордың қорғасыны, тесілген автомашинаның радиторын өткізуден басталды. Батан– мектептегі оқушыларға жөн сілтеп, жарнамалаушы. Күні кеше ғана мектепті бітірген Мінесбай көптің топшылауынша «жыланның күйсеуін сезетін жігіт. Төбеден тау тұрғызатын пысық».

	– Әу, ағаң түрлі–түсті металлды не істейді? –деп сұрадым, сонау күні Батаннан. Бірге оқитын парталасым. Көздері құдық түбінен көрінген судай жылтылдаған Батан мүләйімси қалды.

	– Онысын білмеймін. Әйтеуір жинас деген соң, көмектесіп жүргенім ғой. Мен орындаушы ғанамын,–деді ол мұрнын жиі–жиі тартып. Сонан соң жан–жағына ұрлана қарап алып, күбірге көшті:

	– Ешкімге аузыңнан шығармайсың ба? –деді.

	– Е, жоқ.

	Күбірге сыбырмен жауап берді.

	– Көктаудағы әлдекімге ақша беріп жинатып жатқан көрінеді. Қытайға өткізеді екен.

	– Қызық екен. Біздің елде шашылып жатыр ма екен, сонша? –Батан басын изеді.

	– Жезқазған, Текелі, Кентау, Өскемен, Балқаштың мысы... Құдды өзі көзімен көргендей–ақ. Жағрафия кітабынан жаттап алған ғой.

	– Батан–ау, оларды өзіміздің зауыттарға неге жібермейміз? –дедім. Көршім саусағымен тамағын қайшылады. – Бізде олар «море» (Мінестің ағасынан үйренген орысшасы ғой). Жатқан жоқ па, көрінген жерде шашылып, –деді ол білгішсініп.

	– Таусылмайтын зат жоқ қой, –дедім Батанға.

	– Түу, сендей мылжыңды көрсем, көзім шықсын! –деді Батан ашуланып. Бұл жауаптан қашты.

	– Осы сен бізге ештеңе өткізбей–ақ қойшы!

	Сөйтіп, мен Бекарыстың командасына қосылдым да кеттім. Сыныптағы орнымнан ауысып алдым.

	Адам кейде қызық қой. Әлдекімнің істеген шаруасын көруге аңсары ауады да тұрады. Бекарыс екеуміз ақылдасып, Мінесбайдың «қоймасын» тексеруге уәде еттік.

	– Кішкентай балалар ақшаға қызығып небір үйдің қажетті заттарын өткізіп жіберуі мүмкін. Сауда сақал сипағанша, –деді Бекарыс ойын айтып.

	Ойға салсам, сыныптасым сөзінің жаны бар. Ойыма әкемнің: «Ана Бәтестің Мінесбайы бір мәшине ескі аккумуляторлар мен радиаторларды тиеп жіберді. Шырт–шырт түкіріп, мол ақша санап алыпты» деген сөзі түсті.

	– Бұл жолы Мінесбай мен Батан не жинап жатыр екен? «Қазынасының» маңына ешкімді жолата қоймас. Анау Ақтөс иті бір сойқан. Балақтан алып, төске шабады. Биік қақпасы тағы бар. Әу, осы біздің неміз күйіп кетті деймін. Оған қояды деген Бекарыс па?

	– Әйтеуір, маған сол Батанның басқан қадамы ұнамайды. Маған салса, байлығымызды өзгеге тасығаны үшін жазалар ем. Әуелі соларда ерте заманғы ел қолына түспес, мұражайларға қойылар жәдігерлер жоқ дегенге кім сенеді, – дейді Бекарыс үлкен кісілерше байыппен сөйлеп.

	Мінесбай «қазынасының» маңына жолатар емес. Батанның бізді көрсетіп «біздің сыныптың оқушылары ғой» дегенін құлағына ілмеді.

	– Тауар бар ма? Қақпаға кір. Жоқ па, жөніңе жүр,–деді дікеңдеп.

	– Ағасы–ау, не өткізуді білейік деп келдік, –деді Бекарыс маған көзін қысып. Бұл өтінішке де Мінесбай аса илікпеді. Дегенмен бұрынғыдай емес:

	– Оның оқуы бар дейсіңдер ме? Пау, сендерді де мектепте оқиды дейді–ау. Түсті металлдың не екенін білмейсіңдер ме? Шамасы «химия қиын, ашиды миың. Химияны білмесең, екі болар сиың» деп жүргендерің ғой, –деп, тілін безеді Мінесбай.

	– Мәселе түсінікті, –деді Бекарыс, қақпадан ұзай беріп.

	–Мен білсем, Мінесбайдың елден жасырып жүрген бір нәрсесі бар. Бізден неге қашқақтайды, пәтшағар! Орынды сөзге айтар дауың қайсы?

	– Қайткенде Мінесбайды тексеру керек, – дейді Бекарыс.

	– Қайтіп?

	– Мәселе сонда. Е, таптым, таптым. Атамның қорасынан майысқан тегене көргенмін. Әлдекімдер қақшып кетпесе екен, –деді ол. – Тауар өткізу керек. (Мінесбайды қайталаған түрін) –Мен де іздеп көрейін,–дедім мен.

	Талпынған биік тауға да шығады деген. Бекарыс екеуміз сүйреткен қол арба түрлі–түсті қазынаға толы.

	Мінесбай мен Батан қабақ шытпайтындай дәрежедеміз. Тек ол бізден күдік алмасын деңіз.

	Тал түсте аспалы көпірден айналып өтіп, бақты баса қабылдаушының үйінің қиыр бетінен шықтық. Балалар көріп қалса да ыңғайсыз. Қыздар көрсе – ұяттың көкесі. «Бекарыс пен Самат темір–тұмыр жинап, Мінесбайға өткізіп, тиын–терсек тауып жүр екен» деп, бүкіл мектепке жаятыны анық. Батанға

	«Темір–терсек» деп лақап ат қойып алғаны аз болғандай, бізді де тек қоймас. Есімнің небір түрін жапсырмасына кім кепіл.

	Үйретіп қойғандай кәндек шәу етіп үріп еді, қойманың сыртында жатқан қасқыр ит күркіреп қоя берді. Бос болса, жарып өлтірмесе не қылсын. Сөйткенше қақпаның есігі ашылып, біз күткендей Батан шыға келді де:

	– Кіріңдер, ит байлаулы, –деді.

	– Жан–жағыңның бәрін қара, –деп сыбырлады Бекарыс. – Мен «тауарды» өткізіп алдаусыратамын. Басымды изедім.

	Мінесбайдың «қазынасы» мол екен. Ашық қораның іші үйіліп жатыр. Ескі радиаторлар, аккумуляторлар, жез самаурын, қалайы тегенелер, термостар, ең аяғы сынған жез қоңырауларды да осы жерден табуға болады. Мінесбай мешокке біртіндеп салып әкелген заттарымызды өлшей бастады. –Міне, жігітсіңдер, –дейді ол таразысының тастарын ауыстырып. –Аса бір жан алып, жан беретіндей қиын жұмыс та емес. Ескі–құсқыны көрген жерде, сүйретіп әкеліп кілетіңе жина.

	Өткізсең, қып–қызыл ақша. Оқу–құралын сендерге кім тегін береді. – Сөйтті де Мінесбай екі–үш қызыл құлақты Бекарыс ұсынып та үлгерді.

	– Береген қол алаған, –деді күлімсіреп. Досымның жүзіне ұрлана қарасам –қара түтін. Түктері тікірейіп кеткен. Тезірек кетуге асыққан сыңайлы. Қолына умаждай ұстаған ақшасын санау да қаперіне кіріп–шығар емес. Батан –«темір–терсек» Мінесбайға жағымпазданып, біз әкелген «тауарды» төгіп, сұрыптап жатыр. Бізді шығарып салу ойына кірер емес.

	– Сұмдық, –деді қақпадан шыға бере Бекарыс сыбыр етіп.

	– Не байқадың! Жер көкті басына көтеріп келе жатқан қол арбаның салдырына да мән берер емес. – Адам жасамайтын айуандық ...

	– Ойпыр–ау, не бүлдіріпті сонша? –деймін. Бекарыс үнсіз адымдай басып біраз жер жүрген соң қалт тоқтады да, артына қарады.

	– Құдайдан қорықпаған сұмырай! Төрегелді ағама айтамын. Төбесіне шай қайнатсын. Апам естіп, жүрек талмасы ұстап қалмас па екен?

	– Ей, Бекарыс! Төрегелді ағаңа не айтасың? Апаң неге ауырады? – деп, дауыстап жіберсем керек, Бекарыс оқыс шыққан дауыстап селк етіп, маған бажырая қарады.

	– Айтуға аузым бармайды. Тек «темір–терсек» оны істемесе екен. Ал ересек Мінесбайға не көрінді? Ақша–ақша деп алжасқан байғұс, –деді сонан соң.–Әй, Самат–ау, жаңа байқамадың ба? Мінесбайдың сол қазынасының ішінде атамның бейітінің төрт бұрышына орнатылған қоладан жасалған шарлары мен төбесіндегі айын көрдім. Енді түсіндің бе?

	Шошып кеттім. Ұрлаған адам қалай ғана аруақтың еншісін сескенбей қолына ұстады екен. Пау, кәпір! Әжемнің анда–санда бір айтар сөзі аузыма түсіп кетті.

	– Олар дәнекерленіп тасталған жоқ па еді? –дедім.

	– Қола дәнекерлеуге келмейді. Бұранда жасалып, бұралып енгізілген еді, –деді Бекарыс.

	– Адамдар не болып кеткен сонша?

	– Иә, азғындар көбейіп барады. Енді тірісін қойып, өлілерге тиісе бастағаны ғой. Масқара!

	– Енді не істедік?

	– Тезірек қимылдау керек. Бізден қауіптеніп Мінесбай «ұрлығын» тығып тастауы мүмкін, –деді Бекарыс.

	Әп–сәтте тайлы–таяғымызбен Мінесбайдың үйіне жеттік. Әкем орта жолдан Бекзат милицонерді ертіп алуды ұмытқан жоқ. Қуаныш пен реніш араласқан осындай да тірлік болады екен–ау. Біз кіріп барғанда Мінесбай мен Батанның көздері маңдайына шықты.

	– Әне, жатыр. Міне, –деді Бекарыс көп заттың ішін сұқ саусағымен әр тұсты нұсқап. Бекзатқа да керегі сол екен, қабағын түйіп, Мінесбайға қарады.

	– Мұның қалай, азамат! Ардан безген адамның ісі ғой мұның, –деді даусы қатқыл шығып.

	Соңғы сабақты аяқтай бере, есікті тоқылдатып бөлмеге Батанды жетектеген Бекзат аға кіріп келді.

	«Темір–терсектің» басы төмен салбырап, аяғын сүйрете алып, мүсәпір күйге еніпті. Барлық жағдайды түсіндіріп болған соң, инспектор Батанға бұрылды:

	– Ал, Болғанбайұлы Батан, достарыңа не дер екенсің? –деді кіжіне сөйлеп. «Темір–терсек» қиналған күйі сәл тұрды да:

	– Балалар, кешіріңдерші. Енді қайталамаймын, –деді үні өлімсірей шығып.

	– Енді өзің де сөйтесің. Мінесбайдың жолын кестік, –деді Бекзат аға.

	– Өз дүниеміз өзімізге қызмет еткенге не жетсін.

	Аруаққа тиіспейік, балалар!





ҚОЛ АРБА




	Менің әжем тынымсыз адам. Ертеден қара кешке дейін бір тыным таппайды–ау. Таң бозынан тұрып, ала сиырды сауып, оны өріске айдап, қайтып келіп тезек таптап, бұзауды өзекке жіберіп... Қойшы, кезі келсе, иінағашпен суға баратынын қайтесің.

	–Солар аман болсын! Келешек солардікі. Құдай кесірінен сақтасын, көзі түзу болсын! –деп, әкемді бір сәт аузынан тастамайды. Маған қарап:

	–Баласынан айналдым. Маған таяныш болсын деп Алламның өзі бере қойған... –деп елжірейді.

	Атамның жөні бір басқа. Мал өсіргенді ұнатады.

	«Сүйегіне сүрініп жүріп, о–несі–ей» –дейді әже сыртынан қарап жаны ашып.

	– Биыл да ана қоңыр байталды сойып, Белгібай әкеңе апарамын. Шиеттей бала–шаға. Ертең көзіміз жұмылып кетсе, бірде болмаса бірде, «әкем барда қазыны кертіп жеп отырушы едім» деп есіне алса, не дерсің,– дейді маған ұрлана көз тастап. Атаның балаға, баланың анаға қамқор болғанына не жетсін. Алайда атам да, әжем де қара жұмыстың өгізі атанғанымен, қауқары белгілі. Кеудесінде жаны бардың тірлігі бітпейді. Ауылда техника жетерлік. Балалардың біріне тиын–тебен берсе, салдырып барып, шөбін тиеп әкеліп береді. Атам мәз. Шөптің маңына жетіп, алай–бұлай деп жөн айтып, бағыт сілтегеніне шүкір дейді.

	Мәселе әжемде болып тұр. Мен жоқта өзен жағалап кетеді. Мойынағашпен еңкең–еңкең етіп, майысып–қайысып су әкелгенін көрсең, жаның ашып кетеді.

	– Әже–ау, сабақтан келген соң, бәрін өзім тындырамын ғой, –деймін ренжіп. Сөзге қонақ беретін ол ма?

	– Құлыным–ау, екі шелек су неге жетеді? Тауық бар. Гүл суғарамын, –дейді сылтау тауып.

	Сонаукүні Ақжардатұратыннағашым Сүйінбайдың үйіне барып қайттым. Атамның сәлемдемесі де баяғы.

	– Салеркесін дайындап қойдым. Қолы боста трактрімен келіп түбегімдегі шөбімді тасып берсін,–деп, Қайратқа жіберген. Оның да жөні бар. Қыркүйек бастала біздің Кеңтөбе алабында ақ жауын басталады. Бір–екі апта сілбелеп тұрып алады. Жер–көктің бәрі көк теңізге айналып, балшықтың көкесін көресің. Әншейінде безіп жүретін көлігінің әр жерге бір тұтылып, шоңқайып отырып қалатындары жиі кездеседі. Көктөстің маңы саздауыт, сары топырақ қой. Соған жеткізбей шөпті түсіріп берсін дегені ғой.

	Ақжардың тұмсығына таяп келгенде, астымдағы шабдар ата жөнелсін. Жем жеп еліріп тұрған жас мал емес пе? Жалына жабысып әрең қалдым. Арам қатқыр (атамның сөзі ғой) шөп арасынан көрінген қарайғаннан үркіпті. Тізгінін тартып зорға тоқтаттым. Баланың жүрген жері белгілі ғой. Әлгі қарайғанды көруге ынтам ауып, сірестім де қалдым. Биені бақа талдың біріне байлап, жерге түсіп, алға жүрдім. Қолымдағы қамшымды қыса ұстадым. Шабдар биенің үріккеніне қарағанда, борсық па, күзен бе, әлде түлкінің баласы ма, кездесіп қалуы мүмкін ғой. Былтырғы жылы Әкімбайдың Науқаны осы тұстан қасқырдың бөлтірігін соғып алған. Бірақ ит–құс шіркін тападай тал түсте Ақжарда несі бар. Қалың қамыстың ішіне еніп кеткен шығар.

	Қарайған зорая берді. Көз тоқтатсам, жыбыр еткен белгі жоқ. Жақындай түстім де, тағы да қалт тоқтадым. Қолыммен көзімді көлегелей көз тіктім. Енді белгілі болды. Трактордың сүйрететін шөп шалғысы. Есік пен төрдей жердің шөбін қырып келіп тоқтапты. Ары–бері үңіліп қарасам, жақын күндері ғана шабылған шөп. Алдыңғы шалғының тұтқасы опырылып кеткен. Кенет көзіме шалғының дөңгелегі түсті. Жап–жаңа екен өзі. Тура су таситын қол арбаның дөңгелегінен аумайды. «Қатып тұр. Жалғыз болтын бұрап алсам. Сонан көз көрмеске әкетсем, нағыз су таситын қол арба жасатсам. Әжеме де мен жоқта су тасығанға қолайлы ғой». Ақырын ғана болтын қозғап көрсем, боп–бос. Мен алсын деп дайындап қойған сияқты. Жан–жағыма қарадым. Тірі адамның қарасы көрінбейді. Шабдарға жетіп, қанжығадағы көнетоз қоржынды шешіп алып, олжаға жақындап келдім. Менің ойымша, жалаңаш дөңгелекті шабдар бие жанына жуытпайды. Оның үстіне біреу–міреу көрсе, пәленің басталғаны. «Қайран әжем–ай, енді сен үшін ұрлыққа бардым» дедім күбірлеп... «Ұрлап әкелдім» десем, қайта апарып тастауы анық.

	«Жүргенге жөргем ілігеді» дейтін атам. Міне, сондай тірлікті мен де өткеріп тұрмын. Өне бойым дірілдеп, жан–жағыма алақ–жұлақ қарап, кілетке жеттім–ау. Темір жәшіктің артына ешкім көрместей етіп жасырдым да, көңілім орныма түсті. Енді әжеме адам ойламағандай етіп, көктен түсіріп қол арба жасауым керек. Қалай дегенде қазір аттап кеткен жерің ақша сұрайды. Оған дейін сүйретпе таяғын, дөңгелек кірер білігін дайындап алғаным жөн. Коорперативтің мына деген дәнекерлеушісі Санатбектің қолы тисе ғой. Оған дейін біраз уақыт өтеді. Дөңгелектің иесі де өкінішін ұмытып, жаңасын айырбастап салады. Іс бітеді, қу кетеді. Алайда қол арбаны жасауға уақыт күтпейді. Жұмыс аяғында бір жарты шарап сатып алып Санатбек ағаға барсам ше?

	Жылжып күндер өтіп жатты. Екі–үш күннен соң шарушылықтың техника тұратын қосына бардым. Науқан кезі. Астық орылып, шөп шабылып жатыр. Қант қызылшасы жиналуға таяу. Аралай–аралай қоймаға жақындап келіп ем, шаң–шұң дауыс шықты.

	– Мен саған тұрған күніңнің әр минутына ақша төлетемін, –деді Кеңесбай. Шөптің бригадирі деп атамнан естігенмін.

	– Менің жазығым қайсы? –дейді Қадір аға. Бізге сүйек туыс. Атамның қарындасының баласы. Ылғи да бізге шөп әкеліп беретін қараторы жігіт. –Сенің жазығың –кооперативтің мүлкін айдалаға тастап кеткенің, –дейді бригадир. –Барып тұрған салақтық. Шалғың анау–мынау емес, чехтің дүниесі. Бірде–бір дөңгелек оған тура келмейді. Сені енді Прагаға жіберейін бе? –Селк еттім. Мен сонда Қадыр ағаның дүниесін олжалағанмын ғой, сірә. Жүзі қара түтін Қадыр аға:

	– Нағыз сұмырайдың өзі екен. Көрші ауылдың жүгірмектері алған ғой. Таптыра ма? Әттең үстінен түскенде ғой. Желкесін үзер едім, –деп, жер тепкілей күйінді.

	Жылға–жылғамен зыттым. Атам аудан орталығынан шөп әкелетіндерге ішер ас, жер тамақ әкелмекке кеткен. Өзекте жайылып жүрген шабдар биені алып келіп ерттеп, әжеме көрсетпей, қоржынды қанжығаға байладым. Іздеп жүріп, болтты бұрайтын кілтті де сайлап алдым. Ел көзіне көрінбей жылға–жылғамен Ақжарға тарттым.

	Асыққанға жер қашықтайды. Еңселеп алған қарабауыр бұлттар артымнан қалмай ілесіп келеді. Бұлт бар жерде, күн бүк болатыны ол да мәлім. Үсті–басым тер. Ұяттың тері ме, ыстықтағандікі ме, бір құдайым білсін. Әжеме «саған қоларба жасап беремін» деп мақтанбағаныма қуанып келемін. Періштем қақты. Әйтпесе, менің ұрлығымды әжем–ақ жаяр еді. Оның үстіне дөңгелек шет елдікі болса, ел бірден таниды емес пе! Масқара, енді елдің дүниесін ұрласам, қолым сынсын! Демалысқа қаладан келген Бөгенбайдың немересінің қолының жымысқысы бар екен десе, жердің жыртығына кірмегеннен басқа нең қалады.

	Шалғының жатқан жерін әп–сәтте тауып алдым да, көз ілеспес жылдамдықпен дөңгелектің болтын бұрадым кеп. Әлдекім аңдып тұрып, үстімнен түссе ғой. Не істер едім? Барлық шындықты айтамын.

	«Әжеме қоларба жасап беремін дедім» деймін.

	Енді бір сәтте шабдарға мініп желдіртіп кеттім. Қашып–пысқан жоқпын. Әлдекім бойымнан құрсауды алып тастаған сияқты. Еркінмін. Өкінішім де жоқ емес. Қалай дегенде Қадыр аға кешірер. Кейін бір шындықты айтамын ғой. Қатесіз адам бола ма?





МЕНІҢ АТАМ «ҚОЙМАШЫ»




	Менің Әуес деген досым бар. Балабақшадан біргеміз. Әжем айтпақшы: «үй арасында үй жоқ» көршіміз, тағы. Мектепте бір сыныпта оқимыз. Бірлі–екілі шекісіп қалғанымыз болмаса, көбіне татумыз. Жеңісе алмадық...

	Әуестің бозқырау тартқан атасы бар. Еңселі, бойы биік қарт. Ауылда тұрады. Біз тұрған Талдыбекетке жиі келіп тұрады. Соның өзінде мектепке барып, Әуесті бір көріп, құшақтап сүюге асығады. Сонан соң мектептен қайтарда екеумізді ертіп, аулаға жеткенде ағаш көмкерген орындықтардың біріне кеп отырады. Екеумізге күлімсірей қарап қойып, бізді сұрақпен «зеңбірекше атқылайды–ау» кеп.

	– Ал, батырлар! Кәрі адам ұмытшақ келеді. Аты–жөндеріңді айтып жіберіңдер, –дейді. Жарысып жауап береміз. Әдейі жасай ма, кім білсін, кездескен сайын осы. Әлде сынай ма екен?

	– Кімсіңдер?

	– Қазақпыз, –дейміз біз.

	– Дұрыс–ақ, –дейді Әуестің атасы.

	– Ал, қане, әнді қайсысың жақсы айтады екенсің? Әнұраннан бастайық.–Жанынды қоймайды. Әуес екеуміз қосыла ән шырқаймыз. Атамыз жан–жағына масаттана қарайды.

	– Жарайсыңдар, жігіттер! Қазақтың айбары ғой, Әнұраны. Оны білгендеріңе рахмет. Сынып жетекшісі апайларыңа менің атымнан рахмет айтыңдар. –Атаның жүзінен бізге сүйсінгені аңғарылады. Өзі де қаражаяу емес, кезінде бастауыш сыныптарда мұғалім болыпты.

	– Қазақтың бұрынғы астанасы қай қала?

	– Алматы, –дейміз екеуміз де.

	– Ал қазіргісі ше?

	– Астана қаласы.

	– Пау, мына екеуің нағыз білгіш жігіт екенсіңдер,–дейді ол.

	– Нағыз қазақтың келешегісіңдер...

	Сөйтіп жүріп Әуестің атасы ауылға қайтады. Кейде Әуестің аузы қомпылдап: –Мұратты менен жақсы көреді, –дейді. Мұраты –әкесінің інісінің ауылда тұратын баласы. Оның үстіне атасы Әуес мектепте жүргенде тайып тұрады. Жыламасын, ренжімесін дейтін шығар. Әсіресе, атасының қалаға келетін уақыты жиын–терім кезі.

	– Атам биыл осында көшіп келетін болды, –дейді ол. Әлде өтірік, әлде шын.

	Сонымен сынаптай сырғыған күндер өтіп жатты.

	– Менің атам он шақты қауын беріп жіберіпті. Әкем «атаң ауылда қоймашы болып істеп жүр дейді»,–деді Әуес бірде қуанышын жасырмай.

	– Бірін саған сақтап қойдым...

	– Досыма алғысымды айттым. Неткен тәтті, балқауын. Исі бұрқырап тұр. Тіпті жеуге қимайсың...

	Енді бірде Әуестің қоймашы атасы бір дорба майлы құрт пен сары ірімшік беріп жіберді.

	– Шамасы, фермадағылар әкеп қоймаға өткізген ғой. Атаң берген сый, –депті әкесі Әуеске. Базарларда сатылатын құрт Әуес досымның майлы құрттарының шетігіне татымайды. Неткен дәмді десеңші. Сары майдай сақтасам да, тез бітіріп қойдым.

	Кейде Әуестің атасына қызығып та кетемін. Менің де сондай қамқоршым болса деймін. Шіркін–ай, ауылда қолдан жасалатын тағам қоймада сақталады екен–ау. Бірақ бүкіл ауылда қоймашылыққа Әуестің атасынан басқа адам құрып қалып па? Оның үстіне жасы жетпісті алқымдаған қарт. Осы ойымды шетжағалатып досыма айтып ем, шошып түсті.

	– Әкем жалған айтпайды. Оны өзің де білесің, –деді Әуес.

	– Атам аттан да жүйрік. Осындағы ата–аналар жиналысына қаздаң қағып, шақырмай өзі барғанын талай көрдің ғой. Тіпті сөйлеп, жөн сөз айтып, елді таңқалдырған жоқ па?

	Басымды изеймін. Жүз пайыз жалғаны жоқ шындық. Ал енді Әуестің былтыр жазда ауылға барғандағы басынан кешкен оқиғаларын естісең, «Менің атым Қожадан» да асып кетеді. Бірақ Әуес Қожа сияқты ақылды тентек емес қой...

	...Әуестің әкесінің туған жері тауға жамбастай жатқан төбеніңбауырындағы шағынауылекен. Тауды қылышпен тілгендей екіге бөліп Ақтентек деген өзен ағып жатады. Атына заты сай таудан құлап аққан су, әсіресе тасыған кезде аса қауіпті көрінеді. Бала тұрмақ, атан түйені де домалатып ағызған күндері кездесіпті. Беткейге өрмелей өскен түзу, әрі әсем шыршалар да, ақ балтыр қайыңдар да, домбыра шабатын емендер де осында. Ертеңгісін таң бозынан тұрып, оң–солына көз тіксең, ертегі әлемге тап болатыны анық. Таңғы сағым жан–жағындағы ауылдарды әсем шаһарларға айналдырып, жаныңа әкеп қоя салатыны тағы бар. Сол жазда Әуес «Көкшіл» деген асау тайды үйретіп қайтыпты. Сан рет қайта мініпті. Болмай жүріп, дегеніне жетіпті.

	Әкесінің інісінің баласы Мұрат екеуі ауылға тиіп тұрған таудың биік белеңіне шығыпты. Ауылдағы адамдар түймедей боп көрінгенше биіктеп, артынша аю кездесіп қалар деп қорқып кері қайтыпты. Аю да бүлдіргенге өш екен. Ылдиға қарай, қуып жетуі нейғабыл. Ал өрлеп берсең, аттап бастырмайды. Бұл да бір есте ұстарлық жәйт екен.

	Әуестің әңгімесін естіп, ауылына қызығып жүргенде «қоймашының» тағы бір сәлемдемесі келіп жетті. Қып–қызыл түсті велосипед. Атасынша –шайтан арба. Қытайдікі сияқты сынғыш емес, нағыз спортшынікі. Дөңгелектері жіп–жіңішке, әр–түрлі жылдамдыққа қосатын кішкене өркешті дөңгелектері бар. Керек десең, қолмен де, аяқпен де шайтан арбаны тежей аласың. Әдетте, жаңа нәрсенің аты –жаңа ғой. Қызықпасқа шараң жоқ. Қызық болғанда, Әуес осы уақытқа дейін велосипед тебе алмайды екен. Үйдің қабырғасына шайтан арбаны сүйеп қойып, Әуесті отырғызып, рөлін ұстатып алға итеремін. Тәжірибемді үйретіп: –Рөлді құлап бара жатқан жағыңа бұр да, қайтадан түзел, –деймін. Тегінде Әуес өте ұғымтал бала. Айтқаныңды қағып алады. Түске жетпей–ақ «атын» үйретіп мінді.

	– Әттең, ауыл жақын жерде болса ғой. Ызғытып барып, қоймашы атама мың алғысымды жаудырар едім, –дейді ол көлігін қабырғаға сүйеп жатып. Облыс орталығы мен ауыл арасы біраз жер ғой. Велосипед шынында жақсы көлік. Жаяу жүрмейсің, тек екі аяғың сау болсын. Мәшине легіне қосылмай жол шетіндегі тротуармен ызғып кетесің.

	Уақыт шіркін зыр етіп өте шығып, жаңа оқу жылы басталатын қыркүйек айы жақындап қалған–ды. Ата–анамыз бізді қамтамасыз ету үшін мәре–сәре. Сөйткенше Әуестің атасының сәлемі келіп жетті.

	Екеуміз аула ішінде көлеңкеде шахмат ойнап отырғанбыз. Анандайда дүр етіп тоқтаған мәшинеге жалт қарадық. Бейтаныс қара жігіт бізді қол бұлғап өзіне шақырды.

	– Ауылда аталарың бар ма? – деді бейтаныс.

	Әуеспен қосылып мен де бас изеппін.

	– Маған Әуес деген баланың қолына тапсыр деп еді.

	– Мен Әуеспін, –деді досым. Бейтаныс қуанып кетті.

	– Кездестіргенім қандай жақсы болды,–деді шопыр жігіт. Сөйтті де машина қорабынан әлденені көтеріп алып, бізге ұсынды. Әжептеуір ауыр екен.

	– Әйтеуір анық Әуессің, ә? –деді шопыр жігіт Әуеске бір, үй нөміріне бір көз тастап.

	– Иә, Байтұрсынов көшесі,12–үй... Сау болыңдар, балалар!

	Шахмат жайына қалып, екеуміз буылған қаптың аузын асыға аша бастадық. Қызықты қара. Әуестің атасы немересіне су жаңа қапшық пен нешебір түрлі–түсті қаламсаптар мен қарындаштар, қойшы, оқуға не керектің бәрін беріп жіберіпті. Қуанбасқа не шара! Әрбір қорапты бір ұстап мәз болдық та қалдық. Тіпті желке тұсымыздан Әуестің әкесінің жақындап келгенін де байқамадық білем!

	– Олжаларың мол болсын! –деді ол.

	– Қоймашы атам беріп жіберіпті, –деді қуанған Әуес әкесіне бұрылып.

	– Осы сен өзің менің әкемді тартып алдың ғой, –деді әзілдеген әкесі.

	– Ол менің «қоймашы» әкем –сенің қамқоршы атаң. Әуес екеуміз түсінбей бетіне қарадық. –Құрдастарым ғой, сенің атаңды «қоймашы» атандырып жүрген. Қарт адам қайтіп қоймашы болсын.

	– Жұмыс істемегені қалай? –деді Әуес сұрақ қойып.

	– Солай. Балам–ау, менің ауылдағы қоймам –сенің атаң емес пе. Жыл сайын соғым сойып берсе, сүт–қатығын аузыңа тосса, нағыз тірі қоймашы емей немене? Жүз жасасын, сенің атаң –менің әкем!

	Екеуміз үнсіз тұрып қалдық.

	– Әуес–ай, сенің атаң нағыздың өзі. Сенің оқуыңның басталуын да біліпті. Мына мен сенің балаңа «қоймашы» бола алсам жарады.





БАЛҚАУЫННЫҢ ИІСІ




	Иісі қандай керемет. Езіліп піскен сәтте қызықпасқа амалың жоқ. Жеуге де қимайсың. Бірақ жегің келіп тұрады. Жә, әңгімеге оралайын...

	Киікбелеңнің тауға жамбастай жатқан беткейіндегі судың түбіндегі ағарған тамырдай боп, иреленген қасқа жолмен төмен түссең Түменбайдың аңызы жатыр. Жазда бау бақша, қыста аңшылық құрар аңыз. Шаймұрат ауданнан әкім келіп жерді бөлгенде:

	–Ау, халайық! Түменбай менің ата–бабамның жері. Оған ешкімнің таласы жоқ шығар, –деп алдымен айқайлап жүріп осы қонысты алыпты. Қазір дүрілдеп тұрған шаруа қожалығы. Беткейінде дән сеуіп, орып алады. Еңісіне бау–бақша, қауын–қарбыз, асқабақ егеді. Жоңышқасы бір төбе. Оны да бастырып, төрт бұрыштап сым темірмен байлап, өткен–кеткенге сатып жатқаны. Пайданың көзі – жердің байлығы. Базаршылап жүріп, дүниесін жинап алды. Қожалыққа кірген Алмастың әкесі Бөрібай да табыссыз емес.

	–«Көппен көрген ұлы той» деп мақалдап жүре береді екенбіз. Алаған қол –береген. Оңымен бер де, солыңмен ал. Сен де, ол да риза, –дейтінді шығарған. Міне, Алмастың да бау–бақшаға келуінің мәні осында. Оқуын бітіріп, лагерінде демалып алған соң қол қусырып отырмай, осында тартқан. Ауылдан он–ақ шақырым қашықтық – тағы мекен, кәдімгі жайлау сияқты. Тек тау емес. Бірде Шаймұрат үйге бас сұғып, ертеңгі шайды ішкен соң әкесіне: –Сүйек туыспыз ғой, Бөреке, әйтпесе басқаларды–ақ жаныма қосып алар едім. Кәсібіміз жаман емес. Өзіңізге бір бұйымтай сала келдім, –деген әңгімені сонау алыстан орағытып бастап еді. Әкесі басын изеп, айт дегендей ықылас білдірді.

	– Айтсам, анау Түменбай сіз бен біздің бабамыздың жері. Соның еңісіне қауын–қарбыз, асқабақ ексек деген ой бар.

	Қазір шөп–шаламның бағасы көкке көтеріліп тұр. Сату жағын маған жібер. Ақшасын бөліп аламыз. Дүниенің бәрі тиынға тіреліп тұр ғой.

	Айтылған сөз–атылған оқ. Әкесі ала биеге арбаны жегіп, керек–жарағын тиеп, шешесін алып көшті де кетті. Шалғысын да ұмытқан жоқ.

	– Малыңа ертелі–кеш шөбіңді шауып аларсың, –деген Шаймұраттың да сөзін ұмытпаған сияқты.

	Алмас кері аунап түсті. Сонан соң жымың етті. Алғашқы келгенде жалғыз өзі елегізіп, жалғызсырап есі шыққан. Артынша үйреніп кетті. Аумағы ат шаптырым қауындықтың әр қарбызының өмір–тарихы алақанында. Сортын да біледі. Қызылорданың бал қауыны, Түркіменнің қарала құм қарбызы, Қызылағаштың ақ аласы... Ұлар да, Лашын да сақ. Ала жіп аттаушылар сонадайдан зытады. Тек масасы қиын. Түннің бір уақытына дейін масахананы паналасаң, түн ауа өздері де «шабуылын» сап тияды. Әкесінің құлағы түрік. Патронды тұзбен оқтап, қауындықты күзетеді. Сонан соң таң жақындағанда барып көз шырымын алады. Әйтеуір өзі қуанышты.

	–Құдай бергеніңе ризамын. Еңбегіне қарай өнбегі.

	Саған бір ұрғашы тай сатып әперемін, –дейді.

	–Аузыңа май, астыңа тай, –дейді апасы әкесін қолдап.

	Кенет құбыла беттен шегірткенің ұзын ақаулы шырылы естілді. Оған бел арық жақтан шыққан бақаның даңғызасы қосылды. Құс жолы жалпақтанып қоюлана түсті. Сөйткенше іргеде жатқан апасының үні естілді.

	–Ай жарық қой, құлыным. Әкең тоғанның бас жағына кетіп барады. Шамасы, көмей жырып кеткен–ау, –деді ақырын сөйлеп.

	–Бағана жинастырғаныңды қамысқа жасырып тастасаңшы. Қорықпайсың ба, міне мен де киініп жатырмын.

	Түс ауа әкесі қауындықты аралап кеткенде апасы:

	–Сонау бұрышта жақсы піскен он шақты балқауын жатыр. Одан бері де жиырма шақты піскен қарбыз жатыр. Арықтың ішіне домалатып, бетін шөппен бүркей салшы, –деген.

	–Қалай? Жұлып ала береміз бе? –деп таңқалған күйі Алмас күңк еткен.

	–Әкеңнің мінезін білесің ғой. Қолына тисе, шығармайды. Ертең әскерден келетін бала бар емес пе. Дәмін татсын да. Әкең Шаймұраттың шығарған заңын мүлтіксіз орындайды, –деді апасы.

	–Сөйтіп әкемнен қауын–қарбызды қақшып аламыз ба? Ұрлық қой, сонда?–деді Алмас.

	–Әй, сөз жарыстырма. Ұрлады деген не сөз. Айтылды ма орындалуы керек, –деді апасы енді жақтырмай, қабағын түйіп.

	Қойшы, сонымен апасы екеуі бірлесіп іске кірісіп кетті. Ойда жоқта қорқыныштан ба, әлде ұяттан ба өзінің не жасап жатқанын түсінбей, денесі дірілдеп салды. Өз әкесінен өзі жасырғаны қызық болды–ау. Ешкім естімесін. Достарының құлағына тисе, тіптен масқара. Жан–жағына қарап алды да әлдебір желіске еңкейе берген апасына қарап күңк етті.

	–Әкеме айтып қояйын ба?

	–Айта бер, –деді апасы бұрқ етіп. –Мені төркініме апарып тастайтын шығар. Менің нем кетті, өзің шешесіз қаласың. Қарсы жауапқа не дерін білмеген Алмас бірер минут үнсіз қалды.

	–Әй, құлыным–ау, бес–алты қауын–қарбызға бола сонша таусылғаның не? Ағаң әскерден келгенде қауын жесе аузынан түсіп қала ма?

	Әңгіме сонымен біткен. Біраз әуреге түсті. Шешесі қамысты аралай өткен арықтың арнасын ойыңқырап дайындап қойыпты. Үстін нығыздап жауып, үйге кіргенде апасы ақырын ғана күбір етті.

	– Айналайын, балам аузыңа сақ бол, –деді. –Әкеңнің мінезін білесің ғой.

	– Болар іс болды, –деді бұл да күбір етіп. Өз тірлігіне ренжігенін білдіргені ме, масахананың шетін жұлқи ашып ішіне кірді де, бас жаққа салынған жастыққа қисая кетті. Сонан соң ақ мәрлінің шетін қымтап жапты. Ары–бері аунады кеп. Сәлден соң көз алды тұманданып салды. Біраздан соң шөпті сыбдырлата басқан ат тұяғының дүрсілі естілді.

	– Атам келді, –деді өзінен өзі күбірлеп.

	Қауын–қарбыз жиналып, әкесі ауылға көшерде Алмас жүк тиеген Алпыс жүргізушімен келісіп, апасы екеуінің жасырған, қауын–қарбызын түсіріп алып, жер–кілетке тығып үлгерген–ді. Сұраншақ шопыр өз үлесін жіберген жоқ. Бір қауын мен қарбызды алып қалды.

	Әкесі келесі базарда Алмасқа тай алып бермек болып отырғанда ертеңгісін әскерден Адай ағасы келіп жеткен. Алмас жүгіріп келіп ағасының мойнына асыла кетті. Апасы бұрынғы әдетімен:

	– Абай, Абылай, Айбар, Алмас, Адай айналайын, балапаным, құлыным, –деп дауыстап қоя берген. Етегіне сүріне беріп, тізерлеп қайта тұрып жетті–ау, әйтеуір.

	Кешкісін ел аяғы азайып, өздері қалған кезде Алмасқа ым қақты. Бұл мәселені бірден түсінді. Апасы белгілеп жүрген Түркіменнің қара ала қарбызы мен сап–сары балқауынды алып жетті. Сақтап қойған қарбыз да, балқауын да бабында екен.

	– Әй, мыналар қайтеді–ей, –деді әкесі таңданып.

	–Құлыныма інісі екеуміз өйтіп–бүйтіп сақтадық қой, –деді апасы.

	–Қатал қауыншының да көзін байлауға болады ғой. Әсіресе, Алмасымның еңбегі зор.

	Алмас қызарақтап төмен қараған. Бәрі жамырай күлісіп балқауынға бас қойды. Иісі бұрқырап барады. Ағасы көз астымен інісіне сүйсіне қарап отыр екен.





КІШКЕНТАЙ ҚҰДА




	Жартоғанға бірлі–екілі барғаным бар. Ұзыннан ұзақ төрт көшенің бойына қоныс тепкен ауыл. Ауыл тұрғындары көшенің атын бірінші, екінші, үшінші, төртінші деп көбейтіп атайды екен. Оларың қалай десең, үлкен тұрмақ балалардың өзі солай атайды дейді. Баяғыда отыз–қырық үйлі колхозға Шебалин деген біреу төраға болып келіпті де, әр көшенің басында тұрған Иванов, Петров дегендердің атымен атапты. Атаулар бергі күнге дейін мұртын бұзбай қала берген екен. Енді, өзімізше, ол атаулардан құтылғымыз келгені ғой» дейді. Міне, осы ауылға бүгін құда болып барамыз. ғайни әпкемді ұзатып қайтамыз.

	Атам айтпақшы, бармас бұрын ағайын–туғандар жиналып, кәдімгідей «сиез» өткізді. Дау–дамай да болмай қалған жоқ. Мұндайда төраға –менің әжем. Ақ дегені –алғыс, қара дегені –қарғыс. Менің құда болып баратыным айдай анық. Одан кейінгі –әкем, шешем, Қайырниса әпкем, оның енесі Бақытгүл, әжемнің нағашысының баласы Көкен, әнші Бекайша, қойшы, ұзын саны он төрт–он бес. Олай дейтінім, Елтай ауылынан әкемнің інісінің әйелі Нұрзат қосылады.

	Көкенің «Мерседесіне» әжем, мен, Қайырниса әпкем, енесі Бақытгүл отырады. Әкемнің «КаМАЗ»–ына жүк тиеледі. Одан кейінгілері «Ауди», «Мазда», «Жигули» мінгендер.

	– Құдды көш керуен сияқты, –дейді әжем. – Қарлығашымның жолы болса екен!...

	Қарлығашы–Ғайни әпкем, жаңа түсер келін, қалыңдық.

	– Апа–ау, мына Сәкен мазаңды алмай ма? –деген әкем. Әжем шала бүлінді.

	– Ана қарашотпағыңды апармақсың ғой. Құлыным әпкесін ұзатып қайтады. Басқасына жол жоқ, –деді, қолын ары–бері сілтеп. Әжем айтты, мәселе шешілді дей бер.

	Қойшы, сонымен қызылды–жасылды боп жасанып, тура сағат он екіде ауылдан шықтық. Көкен құдаларға –Жартоғанға «соткасымен» хабарлап та үлгерді. «Ойпыр–ай, қазақтың тойы неткен керемет» деп ішімнен күбірлеймін кеп. Әлгінде әйелдердің бірі Ғайниді құшақтап, көзіне жас алып еді, әжем:

	– Әй, кім болсаң да жасыңды тый! Баяғы «сыңсу» айтар күн емес. Қалағанына қосылды. Кім зорлапты. Онан да жол тіле, –деп, тиып тастады. «Сиездің бастығымен» тіл табысу қиынның қиыны. Әп–сәтте ызғытып отырып ауылға кірдік. Сөйткенше

	«Мерседес» қалт тоқтады. Қызықты қара. Құлағы қалқиған үш–төрт бала арқанды кере ұстап тұр.

	– Әлгілерің қайда? –деді әжем Қайырнисаға бұрылып. Әпкем де дайын отыр екен. Ұқыпты оралған кәмпиттер салынған түйіншек пен екі–үш жейдені қалқанқұлақтарға ұстата берді. Олар да, біз де мәзбіз. Енді бір сәтте төбемізге кәмпит, құрт құйылсын кеп. Бас сауғалауға шамаң келмейді екен. Балалар жабыла теріп мәз.

	– Мыналар шашуларың мен көрімдіктерің, –деді Бақыткүл апа, жағалай тұрған әйелдерге әр түрлі маталарды ұсынып. Үлкен бөлмені дүмеп алған жұрт бір сәт үнсіз қалды да, әжем келген адамдарды құдаларға таныстырды. Әрине, менің де атым ескерусіз қалған жоқ. «Кішкентай құда» атандым. Содан құда күту деген басталсын де кетсін. «Құйрық бауыр»,

	«Қос–табақ», «Төстік» деген еттен жасалған тағамдар тартылды. Екі жеңгесі Ғайни әпкемді әкеліп көрсетіп, сый–таралғы алды. Қойшы, құлағыңның құрышын қандырған небір әндер шырқалды, би биленді. Сонымен Ғайни әпкемізді Бостан жездеміздің қасына қалдырып, ауылға қайттық.

	– Қарлығашым, қосағыңмен қоса ағар! – деді анам дауысы дірілдеп. Жанары жасқа кептеліп тұр.

	– Әпкеңді іздеп келіп тұрасың ғой, –деді таңқар танау, сүйкімді әйел. Өмір деген бір қызық. Ғайни әпкемді дүниеге келтіріп, тәрбиелеп, дәп–дәу бойжеткен болғанда, әлдекімнің үйіне бере салды. Ішім күйіп, тамағыма өксік тығылды. Әлгіндегі әйелдің сөзі демеу болды ма, өзімді–өзім тоқтаттым.

	Қойшы, содан үш–төрт күн өткен. Шешем көрші–көлеңді шақырып, құдалықтан әкелген тарту–таралғысын көрсетті.

	– «Кішкентай құданың» ең болмағанда тай мінетін жөні бар еді, –деді әжем құдаларға деген өкпе–назын білдіріп.

	– Ту, апа–ай, әлі де кеш емес қой. Тіпті бермесе де ризамыз. Бой жетіп отырған бала құтты орнын тапты. Оған да тәубә деңіз, –деді көршідегі Теңге деген кемпір.

	– Киетінін киді ғой, –деді шешем. Құлағым елең етті. Аяғымның ұшымен басып төр үйге жеттім. Шифонердің ішін ары–бері сапырылыстырып жүрмін. Бөтен киім бесенеден белгілі. Ішімнен күбірлеймін кеп.

	«Кішкентай құдаға» не кигізді екен? Аяқ киім, әрине, қол емес. Жалғыз жейдесі көрер көзге ұят. Шешемнің айтқаны келді, көздің жауын алатын шымқай көк костюм–шалбар. Алып көрсем, құйып қойғандай. Шалбарында артқы қалта, жан қалта. Костюмнің кеудедегі қос қалтасы, қаламқалта, жанқалта.Пау, неткен көп... Костюмнің оң жанқалтасынан бүктетілген әлдене түйіншек қолыма іліне кетті. Жаңа киімнің де әжем айтпақшы, пашпорты болады емес пе? Бағасы қанша екен? Кенет өз көзіме өзім сенбей, жан–жағыма ұрлана қарадым. Ойпыр–ау, көгілдір түсті екі мыңдықтан бір бума ақша ұқыптап бүктетілген қағаздың ішінде жатыр. Пау, бұл кімнің ақшасы? Неге менің қалтама жасырылған? Жылыстап үйден шығып, қораға жеттім. Есігін іштен жауып алып, санауға кірістім. Тұп–тура үш жүз мың теңге.

	Менің білуімше, біздің үйге ақша түссе, мекені –әжемнің абдыра сандығы. Неге бұл өз орнын таппай тұр? Сан сауал, сансыз сұрақ. Не істеу керек? Қой, орнына қояйын. Ұрлық түбі –қорлық. Қайтадан төр үйдің төріне шығып, ақшаны орнына қойдым.

	Жатсам–тұрсам, үш жүз мың теңге ойымнан кетер емес. Әр жарты сағат сайын бақылаймын кеп. Мектептен келісімен қараймын. Қазына орнында. Жатып кеп қуанамын. Әлде үй мүшелерінің бірі «маңғыт, аузыңа саңғыт» деуі де мүмкін–ау. Үйдегі маған жақыны да, аңқауы да әжем ғой. Әлденелерді сылтауратып сұрап, ақшаның жайын анықтағым келеді ғой, баяғы.

	–Әкем, соғым сатып аламын деп жүр ме? –деймін.

	–Е, не бопты. Шабдарды жем беріп байлап жүрген жоқ па? – дейді әжем. Әжемнің көзін ала беріп шешеме жетемін. Өтіріктен өтірік:

	–Анау күні Барақтың базарынан мына деген құндыз ішік көрдім. Керемет, ғажап! –деймін.

	–Әу, сен де дүние танитын болғансың–ау, ә. Ол үшін ақшаны қайдан табамын, –дейді шешем күрсініп. Ертеңгісін әкемді айнылдырдым.

	–Бақайдың көкесінің «Урал» мотоциклі бар. Жұмысқа ылғи да жаяу барасың. Қырдан да шаң–шаң боп трактормен келесің. Біреуін неге сатып алмайсың?–деймін.

	–О, қамқорым менің! Келесі жылы шабдар биенің тайы байтал болсын. Сатып, сенің ұсынысыңды орындауға кірісемін, –дейді әкем күліп, мұрнымнан қысып. «Тергеуші» «қылмыстың» алғашқы тергеуін аяқтады. Алайда «қылмыскер» табылар емес. Қаперлеріне ештеңе кіріп шығар түрі көрінбейді. Енді не дерсің? Сырыңды әлдебіреуге айтып қойсаң, шиі шығады. Әуелі Сұлтанбайға да сенуге болмас. Әжемнің бауырының немересі ғой. Түу, басым қатып кетті. Әжеме жетіп барып:

	– «Әже, маған құдалар кигізген костюмнің қалтасында тұп–тура үш жүз мың теңге тығулы жатыр» десем ше? «О, менің ақжүрегім–ай! Осы үйдің қуыс–қуысын тінтумен күнің өтті–ау, құлыным» деп, бір мысқылдап алып: –Пау, осыны қой дегенім қайда?–деп ұрысса қайтем. «Аш бәледен, қаш бәле!» Не істесем екен?

	Қойшы, барлық жұмбақ бір–ақ күнде шешілді. Кеше түске жақын біздің үйге Ғайнидың енесі Елеусін апа келген. Құдағи келді деп әкем де, шешем де жайылып жастық, иіліп төсек болды да қалды. Тек әжем ғана көңілсіздеу қарсы алды. Есен–саулық сұрасқан соң, құдағи апа:

	– Бәйбіше, балаңның тайы құтты болсын! Міне, сүйінші, –деп, менің қолыма мың теңгені ұстата салсын. Бәріміз құдағиға таңдана қарап қалыппыз. Әлдене деуге бәрі сараң. Әуелі әжемнің өзі ернін сылп еткізді.

	– Әу, құда–құдағилар–ау, мен бір ағат сөз айтып тұрмын ба? – деді Елеусін апа ренжіңкіреп. – Кішкентай құдаға тай мінгізген сияқты ек. Әлгінде есік алдында жүрген сол шығар. Тайдың құны ары кетсе үш жүз мың теңге болар... Мәселенің мәнісін бірден түсіндім. Жүгіре басып, төр үйге ендім де,үш жүз мың теңгені әжемнің алдына тастадым.

	– Мұнысы несі? –деді әжем күңк етіп.

	– Бұл кішкентай құданың тайы, –дедім.

	– Бізге неге айтпағансыңдар? – деді әжем.

	– Келіндер айтуды ұмытып кеткен ғой. Құда баланың қалтасына ұқыптап орап салған мен едім, –деді Елеусін апа.

	Енді бір сәтте дастарқан басы көңілді күлкіге ұласты. Мен, кішкене құда болсам, үш жүз мың теңгенің жайын ойлаумен жүрмін.





ХАТ




	Ассалаумағалайкум, ата! Мазаңды алған Тоғайың ғой. «О, Аллаңды» айтып қойып, жүріп жатырсың ба? Мейлің сен, мейлің сенбе, мен ауылға қайтуға бел байладым, ата. Өзіңіз айтпақшы: «айтылған сөз, атылған оқ»–«Ауылға неге қайтасың? Қала жақсы емес пе? Оқуы мықты. Оның үстіне не қызықтың бәрі бар дейсің ғой, баяғы. Бәрін басынан бастап айтайын. Ескерту: көршідегі Бәкейге осы хатымды оқытып, құлағыңды сап, жақсылап тыңда. Екеуміз неге бөлек–бөлек жүруіміз керек. Бұл ойға сыймайтын шаруа ғой, ата. Ескі үйді жөндеп аламыз. Мен жігіт болғанша зейнетақың екеумізге жетеді, ата. Тамақты өзім жасаймын. Мұның бәрін алдын ала есептеп, кесіп піштім. Біздің ауыл өзі нағыз ертегі мекен екен ғой. Қаратаудың күн шығысқа қарай созылған сілемдері көз алдыңа бұл дүниеде жоқ алып айдаһарды елестетеді. Құдды кісіге шаппайтын, адамды жұтпайтын момын мақұлық дерсің. Аспан астында жан–жағындағы дүниеден бейхабар, күнге арқасын беріп, қыздырынған күйі ұйқыға кетіпті. Айдаһардың ана бір тұсындағы белеңін Суық деп атайтынын өзің де білесің. Ойпыр–ай, біздің ауылдың адамдары неткен ақылды. Маусымның алғашқы ондығына қойшылар жүгін тиеп жауларға аттанады. Бұрын мен олар сонау өркештері қарға малынған тұстағы баурайына бірден жетіп, үйін тігеді деп ойлайтынмын. Сөйтсем алғашқыда Суықтың төбесіне он шақты күн ат шалдырады екен. Неге бұлай деп жайын сұрап ем, Көкебай қойшы кәдімгідей–ақ ашуланып қалды.

	– Әй, қара шотпақ, сені жып–жылы үйде сақылдаған сары аязға көйлекшең тұрғызып қойса, не істер ең. Қой да тіршілік иесі. Бірден жайлаудың салқынына ұрынса қоңы түсіп арықтап қалмай ма? – деп ұрыссын кеп. Сондықтан да қой–ешкіні суыққа «шынықтырып» алып, ары қарай өрлейді екен. Жә, Қаратауды «жырлаймын» деп әңгімеден ауытқып кетіппін ғой. Дегенмен де, сол тауды екіге қақ бөліп, басы долданып, шатқалды шамдандырып, етектей келе қыздың күлкісіндей сыңқылдайтын Қаракөздің бойында өткізген күндерімді қалай ұмытайын. Жағасы белуардан келіп өскен мысық құйрық, сарыбас жоңышқа, бақ–бақ, өлеңқияқ, жалбыз...Иісі аңқып тұрады. Ертеңгісін ерте тұрып, керіліп алып, орамалды мойныңа іл де, өзенге қарай жеңіл жүгіріспен жет. Салқын саф ауа. Ақша бұлттар әжемнің сабаумен сабаған шудасындай желп–желп етіп, қиырға қарай жөңкіліп бара жатады. Айналаң толқыған теңіз–жел тербеген көк шалғын. Ал тымық күндері қармағыңды алып өзенді жағала. Көкиірім, Сазаниірім, жар түбіндегі иірім дейсің бе, жетеді мұнда. Малдасыңды құрып, қармағыңды шаншып өзеннің көбігі көлкіген тымығына көзіңді сал.

	Міне, қалтқы жыбырлап, қозғала бастады. Бұл сенің су түбіндегі тіршілікпен байланысқаның. Енді сақ болғайсың. Тек асықпа, қалтқыңды су түбіне батыра жөнелсе ғана қармағыңды баппен көтере бер. Сен олжалысың...

	Біздің ауылдың күні ыстық. Көйлегіңді шешіп таста да, суға сүңгіп бер. Жан рахатын көресің. Құлаштап малтай жөнелгеніңді өзің де байқамайсың.

	Ата! Күрсінбеске шарам жоқ, біздің ескі үй сонау шоқ талдың түбінде еді ғой. Жалғыз емені әлі қартаймапты. Жапырағы сыбырлап, бұтақтары жерге иіліп, адам демалар саяны қолдан жасағандай. Талай рет түбіндегі көлеңкеде ұйықтап қалып, марқұм әжем:

	– Қарғам–ай, жер жетпегендей мұның не? Әлгі Жәмила да мектеп–мектеп деп балаға қарауды қойды, – деп, күңкілдегенін ұйқылы–ояу талай естідім.

	«Баланың істегені білінбейді» деуші едің ғой, өзің.

	Сол рас екен. Ертеден қара кешке дейін бір тыным таппайтынбыз. Қысқартып айтсам, біз Ыбырай атамыздың «Асан бай баласы, Үсен кедей баласы» деген әңгімесіндегі Үсендерміз ғой. Қаланың баласы

	– Асан. Менің ондай болғым келмейтінін білесің ғой, ата. Әжем ыстық күнде шаршап кеп, көлеңкелеп көк шөптің үстіне жантая кеткенімді қайдан білсін.

	Анау қораның бұрышына кешеу көктемде құйылған тезек үйілетін. Оны қыс басталғанға дейін тиіспеуге әжем тарапынан әрекет жасалады. Онысы–сыртынан сиырдың жапасымен сылап тастау. Сол үйіндіге айдарлы қос көкек мекен етіп, бірде әкемнің «жапсырмасын» тесіп, ұясына жол ашқаным есімде. Әй, дүние–ай, адам аяғы баспаған соң үйдің айналасы жабайыланып ну болып кетіпті. Көк аспанда түтікті сырықтай боп көтерілетін мұржа бір жағына қисайып, маған: «Әй, Тоғай, біздің күніміз өткен» деп мұңая сыбырлап тұрған сияқты. Зырлап бара жатқан уақытқа не дерсің. Ата, сенің есіміңді сыйлап, киелі әулет деп ауыл жұрты үйден шықпайтыны есіңде ме? Көк биенің қымызына жерік еді ғой. Бұрқ–сұрқ қайнаған қос құлақты қара қазан тыным таппайды. Көкпаршы да, атбегі де, жолаушы да атын сонау белағашқа байлайды. Иә, біздің үйде оншақты түйе бар–тын. «Бозторғай», «Қоңыр», «Момын», «Бекежан»... Бәрінен соңғы аталған түйе атына заты сай. Бура ғой. Сары аязы сақылдаған ақпан бастала–ақ ақыратын кеп. Аузынан көбігі бұрқырап, бұзық баладай кім көрінгенге тиісетін. Өзі аса бір батыл емес. Тұра қалып, қайрат қылсаң, одан қорқақ жоқ. Көздері боталап, «бөсін» қайталап, тұра қашатын. Бурасынған түрін–ай.

	Айтпақшы, сонау күні каникулдан қайтқанда үш өркешті түйемен интернатқа әкеп салдың ғой. Ия, ондай тұқымды түйе жоқ. Желмая бір өркешті. Нар да. Үш өркешті дегенге сенбей тұрсың ба? Үшінші өркеші мен едім ғой, ата. Семіз түйенің өркештері тік болады емес пе. Ал енді сол «ортаңғы өркеш»–немерең ауылға өзің қайтарда қанша жерге дейін артыңнан қарап, көз жасы көл болып, ұзатып салғанын білесің бе? Нарсұтбай ағам аварияға ұшырамағанда, Жәмила басқа күйеуге тимейтін еді. Әттең–ай, жылай–жылай көзімнің айналасы домбығып ісіп кетті. Сонау Көкбелеңнің арғы сайына түскенше өзіңнен көз алмадым. Балаларға көрінуге ұялып, кешкі тамаққа бір–ақ бардым.

	Иә, ата, сол ескі үй сары уайымға салып қойды. Сағынамын да жүремін. Ойнап жүріп жанына қайдан бара қойып едім. Қабырғалары мүжіліп, сылағы түсіп, аткөпір топырақ төбе–төбе боп үйіліп қалыпты. Қызықты естіңіз, жыл сайын ауыз үйге ұя салатын қос қарлығаш әлі жүр. Төсі ағарған айырқұйрық айналайын, анаңдай жердегі сымға қонып алып, маған қарап сайрасын кеп. Мені танып тұрғаны анық. «Әй, Тоғайжан! Мұның қалай? Өз үйіңді неге тастап кеттің. Бізді енді анау ирелеңдегендерден кім қорғайды” дейтін сияқты. «Айналайын, ақ төс, қиғаш қанатым–ау. Кетейін деп кетті дейсің бе? Жәмилаға күйеуге тиюіне атам рұқсат берді. Ақ әжем дүниеден өтті. Білесің бе, ылғи маған айтып, сенің балапандарыңа тары салдыратын ақжаулықты әже ше?» –дедім. Бірақ олар түсінсе жақсы ғой. Түбінен кесіп алуға сескенген шығар, атағашқа ешкім тиіспейді. Әйтпесе, жарты жұрт қалаға көшіп, ауыл жұрты сиреп қалды ғой. Оның үстіне өзің айтпақшы, ел бұзылды ма, кім білсін, ағаш атаулыны қырқып, отынға жақты ғой. Обал–ай.. Көзімді сәл уақыт жұмып тұрып ашып қалып ем, біздің атағашқа бәйге аттар мен жорға тайлар байланып тұрғандай елестеп кетті. Тіпті жылағым кеп, көзімнен жас шықты. Уақыт деген әп–сәтте өзгеріп шыға келеді екен ғой. Біздің осы үйге ауылдың жұрты бірі қалмай келіп–кетіп, келіні босанса сүйінші, жаңа киім кисе байғазы сұраушы еді. Мен білсем, осы ауылда менің ақ әжем бетіне түкірмеген қарадомалақ жоқ шығар, ата. Саған шашын ұстарамен қырғызбаған аталар кемде кем. Анадайдан әжемнің көзіндей боп, қазандықтың орны көрінеді.

	Жан–жағын көріңде өкіргір қу тышқандар ұя қазып, топырағы тоқ аттың текірек үстінде тастаған боғындай боп, томпайып–томпайып жатыр, түге. Байқағаным біздің ескі үй сонау Қарауылдың беткейіндегі ақ әжемнің биік қылып салған ақ кірпішті мұнаралы бейітіне қарап күңіреніп тұрған сияқты. Әттең–ай, қолыңнан келер ешнәрсе жоқ. Әжем дүниеден өткен соң Күлсипа әпкем, солярка жоқ деп кыңқылдаған Қиғаш жездемді шаруа қожалығының көкжөтел тракторын тіркемесімен айдатып, қазір өзің тұрған үйге көшіртіп тынды. Көшер күні сен де, мен де төмен қарап, есік алдын кезіп жүріп алдық. Есіңде ме, сонда Бөлекбай досымның атасы Естай қарт:

	– Әу, ақсақал. Тағдыр маңдайға жазған соң бәріне көнесің. Нарсұтбай тірі жүрсе мұндай дүние болмас еді. Келінің жас, кінәсі қайсы? Айналайын бала екен. Жалғыз жаяу қалтырмады. Кемпірің де тау мінезді еді, жарықтық, құдай көп көрді. Уақыт шіркін әлі–ақ өз дегенін жасайды. Мына қарғаң ертең–ақ жігіт боп шыға келеді. Асырайды, өзіңді. Күлсипа да өз балаң, әйел дегені болмаса, –деп елдің көзіне жас алдырған. Мен бұл сөзді мәңгілікке ұмытпаймын, ата. Сондықтан да өзіңе хат жазып отырмын. Ауылға алып кет, ата! Сол жердің мектебінен оқимын. Өзіңнің қолқанатың Асқар. Қарашал хатты тыңдап болып өн–бойы сықырлап орнынан тұрды. Күбірлей жүріп киінді. Енді бір сәтте қос түйені, бірін мініп, бірін жетектеп құбылаға қарай жол жүріп бара жатты.





	https://t.me/kzkitap





