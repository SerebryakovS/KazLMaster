	Тахауи Ахтанов

	Қызғаншақ



	Кісінің өзіне-өзі жексұрын көрінетін кезі болады ғой. Ондайда адам астаудан жеріген аттай пысқырынып, өзінен-өзі жиіркеніп, тыжырына береді. Ондай кезде еш нәрсені көргісі келмей, көзін тас жұмып алатындар да бар. Суретші Жұмабек Құлжанов қазір дәл осындай кісі қызықпайтын күйде.

	Тау қойнауының көгілдір ауасы қатықтай іркілдеп тұрған, толысып піскен келісті көктем, өзі айтатын, құбылып төгілген бояулар симфониясымен қанша еліктіріп шақырса да тысқа шықпай, тар бөлменің бір бұрышына тығылып, арзанқол креслоның жақтауына шынтағын тi peп, екі бетін қос қолдап қысып алған. Алақанын бет сүйегіне тіреп, екі ұртын сыға түседі. Аса бір көңілсіз, жүдеу кескінмен бояулар шашылып жатқан бұрышқа қадалған. Әлденеден жиіркенгендей ытырынып, еш нәрсені көрмей мөлиіп отырды да, бір кезде «туһ» деп желке жағы жұқаланып өскен толқынды шашын сілкіп қалды. Оқыс қимыл сергітіп тастағандай: «Meн осы сондай-ақ не бүлдірдім? Талай оғаш мінездерім болып еді, бірақ осынша қиналмаушы едім ғой» деп ойлады. Шынында да бұрын едәуір «сілтеп» жүрген кезінде кей кештерде сабасынан шығып оғаш мінез, дөкір қылықтар көрсетіп алатын. Ертеңгісін тұрып, өзінің кешегісін ойлағанда ішін ит тырнағандай қиналып, ұялғаннан жерге кіріп кете жаздайтын. Бірақ зырқылдап ауырған басы жазылғанда, сол ұялған сезімінен айығып жүре беретін. Енді мінекей, ішпей, жемей... Екі бетті дуылдатып, өртеп бара жатқан ұятың болып, кірерге тесік таппасаң бір сәрі екен... өзіңнен өзіңді ит тиген сүттей жирендіретін мына бір ішті жайлап бара жатқан жылымшы сезім... Бәрінен де осы жаман екен.

	Бір аунағанда-ақ ұйқы-тұйқысы шыққан төсек үстінде майлы бояумен сурет салған холст жатқан. Жұмабек бойын басқан ойдан арылғысы келіп, сілкініп орнынан тұрды да, суретке төнді. Картинаның жоғарғы жағындағы, дәл кеше ғана:

	«Ә-ә... Ұстадым-ау» деп өзі сүйсінген бір нақышы – жаңа шыққан күнмен жарқырап ашылған көгілдір терең аспан бейнесі, терезеден көлденең түскен сәуледен бе, бояулары баттасып, шіріген шалшық судай жылтырап кетіпті. Суретші холсты қабырғаға сүйеп, сәулеге дұрыстап қойғысы кеп еңкейе бергенде, мұның салған суретін ұнатыңқырамай, кішкене көзінің құйрығында күлкі ұшқыны жылтырап қадала қараған Ермек кескіні көз алдында тұра қалды. Ермек үнсіз үңіле түскен сайын, Жұмабектің ішіндегі жыны қозып, ызаға булығып, сұлу жүзі дуылдай бастайтын. Қазір алыста жүрсе де Жұмабекті аруағы басып, берекесін алып, діңкесін құртып отыр.

	Жұмабек басын көтеріп алып суретке қайта қарағанда ұялы үлкен көзді, жұқа өңді қара торы қыз көзіне шоқтай басылып, көңілі жылып қоя берді. Бірақ ұзағырақ қараған сайын қыз алыстап бара жатқандай бір сәт елп еткен көңілі басылып, бойын өкініш биледі. Кенет дік-дік етіп жиі басқан қыз қадамының дыбысы құлаққа келіп, елең ете қалды. Дәл соның аяқ басуы. Ұзын коридордың арғы шетінен келе жатыр. Жұмабек есікке қарай ұмсына түсіп, тұра қалды. Бірақ күндегідей есік ашылмады. Жұмабек жұртта қалып қойған адамдай жалғызсырап, бейне үміттен алыстап бара жатқан қыз қадамының үніне құлақ тосады.

	Бұдан жиырма шақты күн бұрын Жұмабек осы тау бөктеріндегі қолдан қашағандай кішкене жазыққа салынған санаторийге келді. Мұнда әсіресе көктем кезінде кісі көп болады екен, танысқа таныс жалғап путевканы да әрең алған. Түпкі ойы тынығу болса да, ермек ете жүрмекке бір-екі таза холст пен бітпей жатқан автопортретін ала келді. «Мен қарап жатпаймын, сурет сала жүретін едім»,– деп бас дәрігерден шағын жеке бөлме де сұрап алды. Сөйтіп ертеңгі таза ауамен таксиді өрге қарай ызғытып Жұмакең сәске болмай-ақ келген сапарының сәті түсіп, шаңқан боз, таза бөлмеге сүйсіне қарап, алақанын ысқылап тұрды.

	«Терезесі күн жақта болғаны қандай жақсы» деп ойлап, көңілі бұрынғыдан бетер жадырай түсті. Әлі бояу түспеген холстарын бұрышқа тастай берді, тек бітпеген автопортретін сүйеп қойды. Содан кейін чемоданын ашып, бояуларын да сол бұрышқа салдырлатып төге салды. Өзіне-өзі «енді дұрыс болды» деп күбірлеп, креслоға отырды. Осы кезде ақырын тықылдап есік қағылды. Жұмабек «шертуің нәзік, сірә, қыз саусағы боларсың» деп үміттенді.

	– Кіріңіз,– деді ол даусы жұмсарып, өңі де жылып қоя берді.

	Есік тез ашылды да, талдырмаш қара торы қыз лып етіп ішке кіріп, әлдекімнен жасырынғандай есікті жып еткізіп жауып алды. Арқасын босағаға тіреп, өткір қара көзімен бөлменің ішін бір шарпып өтті де, Жұмабекке қарады. Ажырая қалған жігіттің көз қарасынан именгендей сәл іркіліп тіл қатты:

	– Сіз, ауру, бүгін келдіңіз бе?

	– Иә, жаңағы бір әзірде келдім. Бірақ мен ауру емеспін. Денім сап-сау.

	Жұмабек баланың мінезін қызықтағандай қыз бетіне жымия қарады. Қыз да айтқан сөзінің ерсілеу екенін түсініп күліп жіберді.

	– Ой, ғафу етіңіз, ағай, осында келген адамды «ауру» деп атап үйреніп кетіппіз.

	Әйел затына келгенде тілге тиекке жарар сөз болса-ақ Жұмабек жай жібермейтін, енді бірден қалжыңға басты.

	– Жарайды, бір жолға ғафу етейін. Бірақ екіншілей «ауру» деп атай көрмеңіз, шын ауырып қалып, басыңызға масыл болармын. Сірә, осындағы сестра боларсыз? Солай ма, қарындас?

	Жұмабек сөйлеп тұрып, қыздың басаяғын сұғанақ көзбен тінтіп өтті: «Мүсініне болайын, тал бойында мін жоқ. Сол қалыңдау біткен түріңкі ерні үлбіреп тұр. Көзінің жарқылы қандай. Қазақ айтатын құралай көз осы болар. Өңі жұқа, қытай өңділеу ме, қалай... Апыр-ай, өзінің жап-жасын-ай» деп, әлденеге қуана ойлады.

	– Ия, сестра боламын. Қалай, жайлы орналастыңыз ба?

	– Келмей жатып қамқоршым табылса жаман орналасушы ма едім. Сіз сияқты жанашырым болса, түбі менің халім жаман болмас,– деді Жұмабек, көз жанарының уытын төгіп, қызға күлімсірей қарап.

	– Менің қамқорлығым көпке ортақ, сізге дербес тие қояр ма екен,– деп күлді қыз. Содан кейін бұрышта шашылып жатқан дүниеге көзі түсіп, тез өзгеріп:– Ой, мыналарыңыз не... келмей жатып...– деп Жұмабекке кейіс білдірді.

	– Ай, маған қиыны сіздердің тазалықтарыңыз болар-ау,– деді суретші, қыз ашуына мыңқ етпей.

	Қыз жерде жатқан бір тюбик бояуды көтеріп алып Жұмабекке бұрылды. Өзіңде әдепкі реніштің ізі қалмаған, бұ жолы қайта оған ізет, құрметпен қарады.

	– Сіз суретші екенсіз ғой,– деді таңырқағандай.

	– Ия, аздап сурет салатыным бар, – деді Жұмабек езу тартып. Суретші болғандықтан мына қыздың алдында қадірінің артып кеткеніне көңілі марқая түсті.

	Қыз бұрыштағы автопортретті көріп:

	– Мынау сіздің өз суретіңіз бе? Тіпті аумай қалған екен,– деді сурет пен оригиналға кезек қарап.

	Өзінің өтімділігін байқағаннан кейін Жұмабек енді бұрынғыдан да еркінсіп, теңселе басып, қыздың қасына келіп, қолын созды.

	– Meн мұнда көп боламын. Сондықтан танысып қоялық.

	Қыз жылы шыраймен қолын ұсынды.

	– Менің атым Роза.

	Жұмабек сөзге айналдырып қыздың қолын ұзағырақ ұстап қалды. Жұп-жұмсақ алақан уысына жағып барады. «Кісі осындайда тез шүйіркелесіп, бірден жақындасып кетуші еді,– деп ойлады жігіт.

	– Ермек деген суретшіні білесіз бе? Ол осында қыстыгүні жатты,– деді Роза.

	Күлкі ұшқыны ойнаған көзқарасында бір астар бар ма, әлде Жұмабекке солай көрінді ме, не де болса, бұл сұрақ жігітке ұнамады.

	– Ия, бізде сондай біреу бар сияқты,– дей салды.

	Сәскеден жоғары көтерілген күн сәулесі тауды өрлей өскен қарағайға, қайың аралас қарағай орманның көлеңкесін қоюлатып, есік алдындағы самал тербеткен алма ағаштарының жапырағында ойнайды. Қаулап өскен шөп үстінде қанаттары жалтылдап, қызылды-жасыл көбелек ұшып жүр. Серуенге жалғыз шыққан Жұмабек ойы Розаға орала берді. Тегінде бұл жігіт әйел затына өтімді болатын. Осы жолы да құр қол кетпестің қамын ойлады.

	Мінезі ашық, кісіге үйірсек қыз екен. Онысы бөтен емес,– деп түйді Жұмабек.– Қалжыңға да ыңғайлы тұр. Кісіге сыр тартып қарай ма, қалай? Қыздың бір көргендегі көзқарасын, әр сөзін өлшеп келгенде суретші үлкен үміткер болып қалды. Тек Ермекті сұрағаны ойландырады. Ол оңбаған алдын орап кетті ме екен? Не де болса байқау керек. Әй, бірақ сол Ермек... Қыз қызығарлықтай еш нәрсесі жоқ-ау соның. Орта бойлыдан төмен, тығыз ғана ажарсыз жігіт. Маңдайы кең болғанымен қалың қабақты кішкене көз. Шешек дағы бар, қара торы бетіне ұшы қайқы кішкене мұрны мен кере қарыс кең аузы сән беріп тұрған жоқ. Рас, кейде жүзі нұрланып, көзі жайнап құлпырып шыға келетін кезі бар, бірақ ондай кезін Жұмабек сирек көрген. Мінезі де тұйық, кісі жатырқағыш. «Сірә, сол қырын кете қоймаған шығар». «Ал, бір сыналатын жерің келді, Жұмеке» деп өзін қайрап қойды. Тегі бұл жолы демалысы жаман өтпейтін сияқты. Қызбен оңаша сөйлесіп, жақынырақ танысуға сылтау да дайын. «Суретіңді салам» десең қай қыз қашады.

	Роза келесі күні қызметтен бос екен, бір сағат суретшінің алдында боп, бейнелеуге ризалық білдірді. Жұмабек ертеңгі астан кейін серуенге шыққандардан бөлініп, тау қойнауын кезді. Әдейі жұрт көзіне түскісі келгендей биіктеу жерге шығып, төңірекке ұзақ үңіліп, терең ойланып қалады. Жөн сұраған жұртқа, кейде тіпті жөн сұрамай-ақ маңына келген кісіге «натура іздеп жүргенім» деп қояды. Сөйтіп тұрғанда жүгіре басып Роза келді.

	– Meн кешігіп қалған жоқпын ба? Онға келісіп едік қой,– деді қыз Жұмабекке жылы шыраймен қол созып.

	Жұмабек енді ескі таныстай Розаны қолын қысқан күйі өзіне қарай итіндіре тартып, сол қолымен иығынан сипады.

	– Жо-жоқ. Сен кешіккен жоқсың. Жігіттермен кездесерде де осындай дәл келесің бе? Ол ебін тауып, бірден «сенге» көшіп алды.

	– Жоқ жігіт ағасымен кездесерде де дәл келем,– деп Роза күліп жіберді.

	«Қалжыңға ептісін қарай гөр мұның, сірә, бөтен болмас»,–деп ойлады Жұмабек. Розаның үстінде кешегі ақ халат, ақ орамал жоқ, соңғы жылдары қала қыздары көп киетін белі қытыңқы сұр көйлек, оның сыртынан шағын тайдыра тіккен, қысқа кең жакет киген, тек шашын төбесіне добыратпай, жалғыз бұрым етіп өрген. Бояуларын Жұмабек көтерді де, Роза айтқанға болмай холсты алып жүрді. Кешегі шала таныстық өз алдына, әсіресе анау аурухананың ақ халаты мен ақ орамалы араларын кіреуке тартқандай бөліп тұр еді, қазір Жұмабек үйреншікті қызбен қолтықтасып, оның денесінің тынысына дейін сезіп келеді. Қыз бүйіріне тиген шынтағы да жылытып барады.

	Жұмабек полотноға түсіруге лайықты табиғаттың әсем көрінісін таудың айнала беріс оңаша жырасынан тапқан екен. Тар жырадан қарағанда қарсыдағы көк торғын бөктердің бір бөлшегі мен көк аспан ғана көрінеді. Жұмабек бояуларын езіп, холстқа Розаның бет пішінін топшылап сызып алды да, үзіліс жариялады. Көгалда қыздың қасында әңгімелесіп отырып: «Қап, тым болмаса бір бутылка шампан ала келмеген екем. Онда еркіндеу болатын едім»,– деп өкінді. Дегенмен, арасын біраз жақындатып тастамақ боп, «Сүйген жігітің бар ма, ғашық болып көрдің бе?»– деген сөздерге басып, қақпалап әкеле жатыр. Елжірей күлімсіреп, көзін де қыз көзіне қадап, арбап бағады. Бір-екі рет қыз көзінен сыр тартқандай сиқырлы ұшқын көрініп қалды. Розаның қолын ұстап, майда ғана сипай берді.

	– Саусағың ұзын екен. Музыкант не суретші болуға лайықты,– деді Жұмабек қыз қолын жібергісі келмей.

	– Музыкант пен суретшіден басқаға қол керек емес пе, түбі хирург болармын,– деп күлді Роза, қолын босатып алуға асықпай.

	Жұмабек бір қолын қыздың иығына артқысы келіп еді, бірақ тәжірибелі жігіт бұдан артық қимылды бүгінге асығыстық болар деп, іркілді.

	– Ендеше ғафу ет, Розажан. Өнер адамы өзімшіл болады. Жақсы атаулыны меншіктегісі келеді де тұрады,– деп Жұмабек те күлді. Кешірім сұраған болып, сыр тартып жатыр.

	– Бәрі бірдей олай емес шығар,– Роза күлкісін басып, жылы шыраймен:– Ермек ондай өзімшіл болмайтын. Ол өзі кейде бала сияқты ақ көңіл,– деді ақырын езу тартып.

	Қыз жүзі күреңітіп езу тартқанда мөлдіреген көз алдында Ермек тұрғанын, оның атын да аяулы, тәтті сезіммен атағанын іштей ұғып, Жұмабек түршігіп қалды. Булығып барып, сыздана жауап қатты.

	– Өзімшілдігі жоқ болғаны жақсы-ақ шығар, бірақ оның есесіне суретшілігі де шамалы ғой оның.

	Жұмабек сөз аяғын күлкіге айналдырғысы келіп еді, бірақ беті тыртысып қалғандай әрең езу тартты. Роза бұрынғыдан да күреңіте түсіп, ренжіп төмен қарады, бірақ енді үндемесе араларының шатынап бара жатқанын сезіп:

	– Ендеше оның жаман суретші болғанының өзі жақсы,– деді де мен тезірек үйге барайын. Секеңдеп жұмыс істемейсің деп ұрысады,– деп орнынан ұшып тұрып, Жұмабекке қолын созды.

	Жұмабек қарама-қарсы сезімде қалды. Қыз бір жағынан бет жыртысар жаман әңгімені әріге жібермей аяғын жеңілдетіп кетсе, екіншіден, Ермек деген қызыл көз пәлені көлденең тартып, әбден шамына тиіп кетті. Жұмабектің бір дәм-тұзы жараспай-ақ қойған кісісі Ермек. Әйтеуір сонау Москвада оқып жүргеннен-ақ екеуінің арасы жуыспады. Ермек онша озық студент болған жоқ. Кейбір пәндерден бұлталақтап жүріп әрең тапсыратын. Бірақ ойға алған ісіне түбін түсіргенше үңілетін, бірбеткей өлермен. Ол кейбір көңілі соқпаған, не өзіне қажеті шамалы деп тапқан пәндер мен лекцияларды елемей оның орнына өз бетімен бір нәрсені шұқынып, іздеп жүретін. Бірақ сол менсінбеген пәніне мұрнын шүйіріп, «менің өзге білетінім бар, басқа жағынан қиратып жүрмін»,– деп көзге ұрып, көкірек көтеріп тұрмайтын, сондықтан жұртта, Жұмабек те оны үлгіре алмай жүрген шығар деп ойлайтын. Ермектің көп шабанның бірі емес, тінтінектеп, көз майын тауысып бойына нәр жинап жүргенін кейінірек білді.

	Жасынан зерек, алғыр Жұмабек қиналмай-ақ жақсы оқыды. Қолы да жылдам, көрген құбылысын кисть ұшына іліп алып, тез сала қоятын. Институтта мақтаулы, ауызға алынып жүрген студенттің бірі. Оның кейбір суреттерін ажары таза, шешімі де жап-жақсы екен деп, профессор кішігірім көрмелерге де қойғызып жүрді. Ешкім еш жерде атап айтпаса да, әркім-ақ мұны қазақ студенттерінің маңдай алдысы деген пікірде болды. Ермек мұны ұнатпай, ал Жұмабек оны менсінбей екеуі бір-біріне сыртын беріп, айнала берсе-ақ қақтығысып жүріп бір институтты бітіріп шықты.

	Адамның өмір бойы жадында қалатын сөздер болады. Ермек диплом жұмысына

	«Жәмила» деген картина ұсынды. Шағын ғана қарапайым сурет: жазық кең дала, есік алдында жағын таянып, ойланып тұрған қыз... Жәмила.

	Профессор қайта-қайта көзілдірігін сүртіп киіп, картина алдында ұзақ тұрды.

	– Қараңдаршы,– деді ол толқып, қасында тұрған қазақ студенттеріне.– Мен сіздердің қалаларыңызда болып едім. Күнәлімін... Көрмеппін. Сырын ұқпаппын. Қазақ даласын енді ғана көріп тұрмын...– Профессор тағы да кіршіксіз ақ орамалымен көзәйнегін сүртті. Бұл оның қатты толқыған кездегі әдеті екенін Жұмабек жақсы білетін. Профессор көзілдірігін көзіне тосып сығалай қарап, қыза сөйледі. – Ал енді ана қызға қараңдаршы. Талай көрген жоқсыңдар ма сол қызды. Бетінде бәрі сайрап тұр ғой, оқысаңдаршы,– деді профессор өзінің жақсы көретін сөзін қайталап.– Өңіне қарап ынжық деуге бола ма? Жоқ, жоқ. Ол шығыс әйелінің ана сүтімен бойына сіңген сыпайылығы, ибасы. Ал соның ар жағында қанша қайрат, қажыр жатыр. Адамды осылай түсінер болар.– Профессор Ермекке бұрылды.– Рақмет, қатты қуанттың,– деді кәрі жүзі қызарып. Содан кішкене аптығын басып, сөз аяғын қалжыңға сайды.– Сен өзің шабандау едің, бала, бірақ асықпай жүріп алысқа кетіп қалмасаң не қылсын. Байқа, байқа, сенің мұрның онша үлкен емес, бірақ сонда да тұмсығыңды көтеруші болма. Бұл тек қана бірінші қадамың,– деп бітірді сөзін.

	Профессор сөйлеп тұрғанда бір студент, «естіп тұрсың ба» дегендей Жұмабекке иек қағып қояды. Кеншімбай дейтін қара пұшық Жұмабекке көз қиығын тастап, қасындағы жолдасының құлағына төніп:

	«Жұмабек дегенің әншейін жылт етпе екен ғой, мықты суретші мыннан шықты»,– деп әдейі бұған естірте сыбырлады. Шынында да профессор мұның картиналарын талай мақтағанда осынша егіліп, құлай мақтаған жоқ. Енді бақса соның бәрі жай, арқадан қаға салу сияқты. Едәуір атағым, еңбегім бар деп қауқиып жүрген Жұмабек енді байқаса... тал бойын түрлендіріп сән берген киімін біреу жұрт алдында сыпырып алғандай, жиренішті жалаңаштық сезім пайда болды. Енді ол абыройы ашылып қалғандай осы топтың ішінде тұруға ұялды. Бәрінен бұрын көп ішінде, қызара бөртіп, кішкене қайқы мұрнының ұшына дейін жылтырап, езуі кере қарыс далиып, мәз боп тұрған Ермекті көргенде жарылып кете жаздады. Оқудан осындай ауыр сезіммен қайтып еді. Алматыға келген соң, сол бұрынғы озық жағдайына қайта түскендей болды: Екі-үш жылдай Ермек кешеуілдеп, елеулі еңбек бере алмады. Жұмабек үлкенді-кішілі бірнеше картина жазып тастады. Қазақ өнерінің ішінде ең кенже қалған живопись саласында осының өзі едәуір дүние болып қалды. Жұмабек аты газеттерде жиі кездесе бастады. Ол енді жас та болса, көп ұзамай бір өнерге бас болатынын сезді. Мақтауға да құлақ үйреніп келеді. Тек көп мақтаудың ішінде Ермек сөзі ғана құлаққа тікендей қадалады. Жұмабек картинасын талқылағанда ол қарақаттай кішкене көзін көбірек қадап отырып, жұрттың соңғы жағынан ғана бірекі ауыз сөз айтатын. Және манадан бері жұрт байқамаған, қайсыбіреуі аңғарса да әдейі орағытып кеткен Жұмабек мінін тап басып, дәл айтатын. Сол бұлтартпай ұстайтын пәле осы мінезімен, бұрын да екеуінің қақырап тұрған арасын ажыратып, Жұмабектің жынына тиетін.

	–Өзгені сынаудан оңай нәрсе жоқ. Мықты болсаң өзің неге жазбайсың?– деп Жұмабек талай оның бетіне де соққан.

	Осы сөзден жер болып, жығылып қалудың орнына, Ермек күлімсіреп, бір езуін жымқырып, қалың қабағының астынан кішкене көзі жылтырап Жұмабекке қарап басын шайқайды. Ермектің осы бір кескінін көргенде Жұмабек ыршып түсуге әзір. Қоғал деген желөкпелеу досы мәжілістен кейін: «Ермектің сазайын бердің. Сыншыл неме ғой. Өзіне де сол керек»,– деп көпірсе де Жұмабек көңілі жай таппайды. Ермек қол батпайтын пәле!

	Өткен жылы Ермек «Туған жер» деген үлкен полотно бітіргенде Жұмабек таңырқаған жоқ. Қайта, соның қарап жатпағанын сезіп, «қай жағымнан келіп қалар екенсің» деп күдіктеніп жүр еді. Ермектің бұл еңбегі де тыныш жұртты таңырқата, шулата келді. Соншалықты қарапайым, сараң бояумен жазылған картина талай адамды қайран қылды. Туырыла жыртылған тың дала, сол даланың майлы қара топырағын уыстап қартаң қазақ тұр. Сонау алыс, кең жазықта бұлдырап поезд көрінеді. Бар болғаны осы ғана. Бірақ өнер күші осы қарапайым көрініске бір халықтың кешегісі мен бүгінгісін сыйғызған. Мына сақалды қазақтың артында – сонау кең далада талай ғасырдың сыры жатқан сияқты. Ойды оятып, қиялды тебірентеді. Жұрт екіге жарылып, біреулер қатты тебіреніп, ақтарыла мақтап, біреулер көзге үйреншікті тракторы мен соқа-сайманы бадырайып тұрмағасын, суреттің түпкі сырын оқуға көңіл көзі жетпей, өршелене жамандап жатқанда Жұмабек үндемей қалды. Ол «Туған жерді» жамандап жүргендердің шайнап бермесе жұта алмайтын, көкірегі бітеу, тайыз жандар екенін білді. Ермектің бұл еңбегіне қызықты да, қызған-ды да. Тіпті көптің ықыласы Ермек жағына жапырыла көшіп, бұл далада қалып қойғандай болды. Тағы да сонау институт бітірер жылдағы халіне түсіп, абыройы ашылып қалғандай боп қатты назаланды. Бірақ даурықпа сыншыларға қосылып, Ермек картинасын жамандауды басына лайықсыз көрді. Тек, «алда талай уақыт бар, көрерміз әлі»,– деп келешектен кезегін тосып қалды...

	Енді мінекей, Ермек тағы да алдынан шықты. Тау қойнауындағы мына қыз да соны аузынан тастамайды. «Екеуінің арасы қандай екен? Шынымен-ақ Ермек осы қызды үйіріп әкете алды ма екен? Жоқ, бұ жолы Жұмабекті ығыстырып тастауың қиын болар»,– деді ол күреске түскендей жігерленіп. Қолын артына ұстап, бөлмені әрлі-берлі кезіп кетті. Айнала бергенде бұрыштағы автопортретіне көзі түсті. Айнаға қарағандай өз суретіне едәуір үңілді. Ат жақты, аққұба, сұлуша жігіт үлкен қара көзі күлімдеп тура қарап тұр. Ашаң жүзіне ортасы дөңестеу, танауы жұқа қыр мұрыны мен жұқа ерні үйлесе қалған. Өмір құбылысының ең нәзік сырын қапы жібермейтін, сезімтал кескін – суретші кескіні. Тек толқынды қара шашы мен қою қалың қасы – өңінің жұқалығын тым әшкерелей түседі екен. Әйел жүзіне ұқсас нәзік сипат беріп тұр. Жұмабек осы арада сәл ойланып қалды. «Бет әлпетті кішкене қалыңдата түсу керек,– деп түйді.– Дегенмен көрікті жігіт. Осы көркіне сымбатты қағілез тұлғасын, биязы әсем қимылын... тәжірибесін қосса...». Осы сәтте Ермектің көріксіз, тұрпайы түрі көз алдына елестеп кетті. Жұмабек автопортретін алып қойып жатып: «Бұл бәйгеге таласа алмассың, шырағым»,– деп рақаттанып күліп жіберді.

	Келесі күні Роза қызметте болды. Жұмабек табиғат көрінісіне этюд жасап қайтты да, қызбен арадағы таныстықтың ізін суытпайын деп кезекшінің бөлмесіне барды. Ол жақындай бергенде ашық тұрған есіктен екі қыздың сыңғырлап күлгені естілді. Жұмабек кіріп келгенде қыздар күлкіден тыйыла қойды. Роза қызарыңқырап төмен қарады: «Түрлеріңе қарағанда, дәуде болса мені мазақтап күліп отырсыңдар-ау» деп ойлап, әрі қысылып, әрі ренжіп қалды. Сөйлесудің ретін таба алмай тез шығып кетті.

	Коридорда келе жатып: «Ермекке ғой бұлай күлген жоқсың. Бірақ көрерміз әлі» деп кіжінді. Кенет көңіліне бір батыл ой келді: «Ермек осы қызға үйленсе екен. Сонда көрер едік кімнің кімге күлгенін»,– деп күні бұрын кегі қайтқандай мәз болып қалды.

	Жұмабек не де болса қызбен еркінірек сөйлесіп, мықтап сыр тартуға бел байлады. Бірақ сыпайылық үшін алдымен жарты сағаттай сурет салып алаң еткісі келді. Бояуларын езіп болып, алдында тұрған Розаға бұрылды. Қыз әлденеден именіп, екі қолын қайда қоярға білмей қипақтап, қысылып тұр екен. Қара торы жұқа өңіне қан жүгіріп, кірпігі ұзарып көзін көміп төмен қарайды. Ықшам шымыр денесі де солғын тартқан. Жұмабек қанша батыл болғанмен қадала қарауға аяп, көбіне холстқа үңіліп қызға қысқа көз тастайды. Әйел жынысына өктем, шайпау жігітті, мына қыздың осы бір балапандай қорғансыз, жүдеу түрі қаймықтырды. Көкірегіне күрсініс кіріп, әлденеге мұңайып, татымсыз, арзан қылжақтан тыйылып, тұйықтала берді.

	Ол енді бір бұрылғанда Роза өзіне ермек тауып, екі тал ұзын шөпті жұлып алып, туфлиінің тұмсығын сабалап тұр екен. Жусап тұрып сілкініп алған құлындай әлгі бір қаяулы кескіннен сергіп, ажары ашылған. Ернінде Жұмабекке таныс ойнақы, ойнақы емес-ау, тіпті қуақы күлкі ойнайды. Жұмабек осы тұста бір тіл қатып қалғысы келіп оқталып еді, аузына ұтымды сөз түспеді де, әлде... әлде сол бата алмаған да болар, тек тамағын қырнап қойды.

	Роза қызметтен тыс кезінде күнара бейнеленетін. Қыз жұмыста болғанда қолы босап қалған Жұмабек, кезекші бөлмесінің өзгеден оңаша қапысын бағып Розаны төңіректеді. Бірақ бір ғажабы келген беттегі еркін таныстығынан әрі бара алмады. Қайта алғашқы жеңіл таныстықта айтылатын зілсіз қылжағын сарқып алып, көбіне Розаға үнсіз мөлиеді. Жігіттің ұзақ көзқарасынан қысылып мойнына дейін қызарып кеткен қыз дымқыл тартқан көз шарасы үлкейіп:

	– Сіз көп қадалмаңызшы, қысылам,– дейді жайымен ғана.

	– Мен сенің образыңды жасауға тиіспін. Зерттеуім керек,– дейді Жұмабек, қыздың шарасы толы қара көзіне елжірей түсіп.

	Роза жайымен көзін тайдырып әкетіп төмен қарайды, Жұмабек қыз кірпігінің қоюлығы мен ұзындығын осылай төмен қарағанда байқайды.

	– Ермек кісіні зерттеп әуреге салмайтын,– дейді Роза кенет қуақылана жымиып.

	Ермектің атын естігенде Жұмабек ыршып кеткендей болады. Қабағы еріксіз түйіліп, «осы қыз бен Ермек арасында сырлас жақындық бар» деген ойға беки түседі. Осындайда орайын тауып, сөз айта алмай қалғанына ызаланып, ақ құба өңі қызыл күреңденіп кетеді.

	Қызметте жүрген қызды төңіректей беруді ыңғайсыз көрді ме, әлде көңілі өзгерді ме, Жұмабек енді арасын үзбей суретін әурелей берді. Роза жоқ болса табиғат бейнесін салады. Сөйтіп, бітірем деп әкелген автопортретін де ұмытып, әуелгіде ойсыз, құштарсыз, тек кызбен жақынырақ танысуға сылтау үшін бастаған картинасын жаза берді. Белгісіз меңіреу түн әлемінен шығып айқындала берген дүниедей мұның да айтар ойы, бейнелер көрінісі ашыла түсті. Әдепкіде ішкі сарайын көктем шұғыласындай куаныш кернеп, сол қуанышын көпке бергісі келіп, табиғат сұлулығына елікті. Сонау мөп-мөлдір биік көк аспан, қара көк қалың қарағай мен қарағашқа тағы алма ағашының қызғылт жолағы түскен мынау көк торғын тау бөктері полотноға түссе талай адамның көкірегіне қуаныш болып кірмей ме; әсіресе әне бір жырадағы көгілдір мұнар артта калған аяулы шақты еске салып, тәтті мұңға батырмай ма жүректі. Көңілді оятады, қуантады да қамықтырады. Жақсылап дем алармын, тек ұсақ-түйек этюд салып, қол жаттықтыру үшін ғана кисть ұстармын деп келген суретші байқамай жұмысқа еліге берді. Розаға келгенде екіұдай сезім арпалысты. Оңай тоят іздеген жігіттік құштарлық әлі сөнген жоқ. Қызды бірден үйіріп әкете алмай, ұзын сонарға түсіп кеткеніне кейде күйіп-піседі. Ермекте де өші кетіп барады. Күн сайын өзін шабан аттай қамшылап: «Ермек құрлы жоқпын ба? Бүгін батыл қимылдап, не де болса көмейін білейінші» деп-ақ келеді. Бірақ, қыздың сары ала көйлектің жағасынан суырылып шыққан жас баланың білегіндей жұмыр мойнын көргенде емініп, ұзақ қадалып қалғанын сезеді. Қолы да, тілі де дағдысынан жаңылғандай күрмеле береді. Астарлы әзіл айтып, шымыр саусақтан ұстап сыр тартудың орнына Розаның балғын денесінен ескен жас лебіне балқып, басы айналады.

	Жұмабек қара көк қарағай бояуының реңін ашатын аралай біткен тағы алма ағаштарының қызғылт бояуын жарастырудың жолын іздеп ұзақ әлектенді. Қара көк пен қызғылт бояу үйлесімді үндестігін таптырмай қинады. Алдында отырған Розаны да ұмытып кеткен екен, қыз сыңғырлап күліп, көңілін бөліп жіберді.

	– Тым көп үңіліп кеттіңіз ғой. Дем алсаңызшы.

	Жұмабек құрыстап қалған белін жазып, шалқая керілді де, қолындағы кистін тастай салды. Ойынан тез серпіліп Розаға күле қарады. Қыз суретшінің қасына жүгіріп келіп екі қолынан ұстай алып шыр көбелек айналдыра жөнелді. Розаның қызара бөртіп, бұлдыраған бет жүзінен тек үлкен қара көзінің жарқылын ғана анық көріп, Жұмабек өзінен-өзі мәз болып, тезірек айналып, енді қызды өзі үйіріп әкетті. Басы айналып бара жатқанда «қапысы осы шығар» деген ой жалт етті де, іркіле беріп қызды аш белінен құшақтай алды. Роза талықсығандай боп шалқая бергенде Жұмабектің ерні бетіне тақалып қалып еді, қыз ақ балықтай шоршып құшағынан шығып кетті. Жұмабек ентігіп, аптығын баса алмай тұрғанда Роза:

	– Мінекей, енді ұйқыңыз ашылды,– деді күліп. «Қолымды қаға қойған жоқсың, түбі «кет әрі» болмассың»,– деп Жұмабек қуанып қалды.

	– Ермек қыстыгүні жатты ғой осында. Кешке дейін тырп етпей сурет сала беретін. Кейде саусағына дейін көгеріп қатып қалады. Өздігінен дем алуды білмейді ғой ол. Сонда осылай дөңгелетіп алатынмын.

	Розаның жаңағы мінезін өзіне деген ерекше ықыласқа балаған Жұмабек шырт ете қалды:

	– Е-е, Ермекке ермек болған екенсіз ғой.

	Ызаланғанда аузынан шығып кеткен сөздің қаншалықты дөрекі екенін артынан ұғып, Жұмабек қиналып тұрғанда:

	– Уа, Жұмаш, сен мұнда екенсің ғой, ой, жайсаңым,– деген айқай естілді.

	Дауысты танып жалт қарағанда қолтығында газетке ораған түйіншегі бар ентелей басып келе жатқан Қоғалды көрді. Қысылшаңда сылтау табылғанына қуанып Жұмабек те салдырлап даурыға сөйледі.

	– Ой, Қоғаш, сенбісің? Қашан келіп қалдың? Өзім де сені бір соғады ғой деп жүр едім. Тіпті жақсы келдің ғой, ит-ай.

	Сөз арасында қабағымен Розаны бағып өтті. Қыз әлгі ауыр сөздің мағынасын аңғармай қалған ба, әлде елемеген бе, өңінде реніштің ізі жоқ, үстіне алабажақ, әлемін, шолақ жең көйлек киген, шашы дудырап иығына түскен Қоғалға таңырқай қарап тұр.

	Доғал ентіге басып келіп, амандасуға ұмтыла берген Жұмабекке қолын көтеріп «момент» деп, қолтығындағы затын асықпай жерге қойды да «мамзель, пардон» деп Розаға майыса иіліп қолын созды. Қызарып кеткен қыздың қолын сүйгеннен кейін барып, Жұмабекті құшақтап сүйді.

	– Сенің мұнда диетада екеніңді білем ғой. Өзім қамданып келдім,– деді Доғал таңқы танауы жел кернегендей делие күліп. Сөйлей жүріп қағазға ораған шампан, колбаса, шоколадтарын жайып салды.– Эксперт комиссиясында «Қайыңдарымды» үш мыңға ытқытып жібердім. Тек Ермек қана қиқайып еді...

	– Сіз ағаш сатасыз ба?– деп сұрады Роза.

	Доғал өңешіне дейін үңірейіп қарқылдап күлді.

	– «Қайыңдар» деген – произведение искусства. Сіздің көрмегеніңіз сондай аянышты. Бірақ өкінбеңіз, оны галереядан көресіз. Ал, кәні, сіздің саулығыңыз үшін, мамзель, яғни қарындас.

	Әншейінде қызық сияқты Доғалдың «мадмуазель, пардон» деген сөздері Жұмабекке қазір біртүрлі ерсі көрінді. Доғал ұшып тұрып шампанды ерніне ғана тигізіп, жиырылмалы стаканды жерге қоя берген Розаның қолынан ұстай алды. Жүрелей отырып, сол қолын қыздың иығына артқан:

	– Пардон. Болмайды, қарындас, төңкеріп тастаңыз.

	Доғал Розаның желкесінен Жұмабекке қарап иек қағып, көз қысып қойды. Жұмабек бұл ымдаудың ажырайып тұрған астарын ұғып, іштей тыжырынып қалды, оны Розаның көрмегеніне қуанды. Доғал зорлап отырып, қызға жарты стакан шампан ішкізді. Жұмабек оның қолын қаға алмады. Тек Роза қиналғанда бірге қиналады. Доғалдың қалжыңына көтермеші бола алмай, ері мойнына кетіп төмен қарайды.

	– Әй, осы отырған сенбісің, жайсаңым? Тіпті танымай қалдым ғой,– деп Доғал қарқылдап күлді. Оның күлкісі Жұмабекке алғаш рет тұрпайы естілді.

	– Е, неге танымайсың?

	– Жүргізген тәрбие жұмысыңның нәтижесін көре алмай тұрмын. Ой, жайсаңым. Қазір екеуіңе брудершафт ішкіземін. Өзіңнің жібіңді ширатып кетпесем. Күн жаумай су болып...

	Жұмабек Доғалды тежейін десе, ол кейін жігіттік намысына тиіп талай жерде мазақ қылады. Тек «брудершафт» деген шеттен кірген тұрпайы сөздің мағынасын Розаның түсінбей қалғанына шүкіршілік етті. Доғалдың қасындағы қыздың әбден мазасы кетті. Бұрынғы ақ жарқын, ойнақы мінезінен тыйылып, өңі де солғын тартып кішірейіп қалған. Оқта-текте иығына барып калған Доғалдың қолынан жиырылып, бұға түседі, бір-екі рет сол тынымсыз қолды иығымен қағып та жіберді. Кетіп калуды ибасыз көріп, кетпейін десе берекесі қашып, жұқа өңі қызара түсіп, көзі мөлтілдеп Жұмабекке қарайды. Жұмабек бір ғажайып халге түсті. Доғал мұның аса аяулы кіршіксіз тазасын дөрекі лас қолымен умаждап жатқандай, ал Жұмабек оның қолын қағайын десе денесінің жаны кетіп қозғала алмайтын сияқты. Ол ұйқыдан оянғандай басын көтеріп алып:

	– Доғал, кел бері отыр,– деді.

	Доғал досының мұнысын қызғаныш деп ұқса керек, манағыдай тағы бір көз қысып, Розаның иығынан бір шымшып үлгіріп, орнынан атып тұрды.

	– Алда ойбай-ай, санаторийде жолығатын тағы бір кісім бар екен ғой. Пардон, мамзель. Бір сағатта қайтып келем. Сен екеуің мені күте тұрыңдар.

	Розаның тықыршып орнынан тұрғанын көріп, Жұмабек те түрегелді.

	– Ал, Роза, ғафу етіңіз. Сізді көп бөгедім. Рақмет.– Жұмабек өзінің «сізге» қалай түсіп қалғанын байқамады.– Басқа кісіде шаруаң болса сенімен де қоштасайын, Доғал,– деді жолдасына қырсыға көз тастап.

	Қыз ұзай бергенде:

	– Сенің өзің немене боп кеткенсің,– деп таңырқады Доғал.

	Доғалмен салқын қоштасқан Жұмабек ойға қалды. Жолдасының үйреншікті қылығы мұны неге сонша қинады? Бұрын екеуінің мінезі үйлесе кетпейтін бе еді? Кенет біреу алдынан айна тосқандай, ол Доғалдың әрекетінен бұрынғы өз қылығын, өз машығын анық көрді...

	Үш күн бойы үзілмей сылбыр ақ жаңбыр жауды. Демалушылар сыртқа шыға алмай, төрт қабырғаның ішінде өздеріне ермек іздеп, дел-сал күйде. Тек преферанс ойнайтындар ғана жалықпайды. Жұмабек карта ойнамайтын, домино, лото сияқты татымсыз ойындар ішін пыстырып, мезі қылды. Коридорда, салонда ызыңдаған жұрттан қашып, көбіне өз бөлмесіне тығылды. Аунақшып төсегін біраз жапырғаннан кейін, терезеге үңіліп, жаңбырға сілейіп, тұнжырап тұрған алма ағаштарына, жерге төнген күңгірт аспанға қарайды. Далада жан жоқ, тек анда-санда зонтик көтерген біреу жылт етеді. Былжырап езіліп кеткен жер, жол шетінде балшыққа батып, жаншылып қалған көк шөп көңілді қамықтыра түседі. Кісінің көңілі зеріккенде жайнап тұрған дүние бар қызығынан жұрдай болмай ма. Қарап отырып сергелдеңге түскен Жұмабек, бүгінгісі былай тұрсын, өзінің өткен өмірінен де көңілін жылытар еш нәрсе таба алмай торықты. Енді байқаса көңілді, дархан өмір сүрдім дегені даңғаза, бейпіл өткен күндер сияқты. Жолдас-жорасы көп тәрізді еді; сыңғырлатып бокал соғыстырып, бұрқыраған арақ буымен құшақтасып сүйіскен достары бар еді. Сөйтсе, бәрі жарты. Жаны бір, ойы бір, бар көңілден сарқыла сыйласатын досы жоқ екен. Той-думанның ішінде жүріп жалғыз қалыпты. Татымсыз, жылусыз, қоңылтақ өмір...

	Жұмабек тар бөлменің ішінде торға түскен торғайдай көзі мөлдіреп далаға қарайды Бірақ жүдеу көңілді сергітетін еш нәрсе таба алмай дал болып: «Осы, сірә, от басын аңсай бастадым ба? Отыздан аспай жатып, үй күшік болып құдай атайын дегені-ау. Қой, мынауымды Доғал білсе, жұртқа масқара қылар»,– деп өзіне-өзі кейиді. Бірақ көңілінің түкпірінде өмірінің ойсырап тұрған олқысы барын сезеді.

	Күңгірт тартқан төрт қабырғада жалғыз қалуға шыдай алмай, көпке қосылуға жұрттың іші пысып, көзі бозарған кескінін көргісі келмей Жұмабек сыртқа шығып кетті. Бетіне, мойнына сіркіреп шашыраған салқын жаңбырдан аздап сергіп, жолға түсіп алып, бет алды кете берді. Бір кезде санаторийдің маңында тұратын Тұрсынбай деген күзетші шалдың үйінен шығып келе жатқан Розаны көрді. Әдейі тоқтап күтіп алды. Розаның үстінде қолпылдаған кең ескі куртка, басына ақ орамал тартқан, қолында сырлы кішкене бидон. Жұмабекке оның осы түрінің өзі қызық көрінді: бейне қауызын жарып, бой көрсетіп келе жатқан гүл сияқты. Роза осыны сезді ме, үстіндегі киімінен қысылған жоқ, қайта анадайдан күлімдеп, жадырап қоя берді.

	– Жаңбырдың астында қыдырып жүргеніңіз қалай? Жұмабек Розаға қарап ыржиып күле берді.

	– Жай... Ішім пысып кетті. Өзің қайдан келесің?

	– Мамам сүтке жұмсап еді...

	Роза кеткісі келсе де айналсоқтап тұр. Жұмабек оның қолындағы бидонын алып:

	– Жүр, мен сені шығарып салайын,– деді.

	– Мен жылдам жүрем, сіз ылдиға қарай тайып кетіп сүтті төгіп алмаңыз,– деді Роза қайырылып.

	Содан кейін дік-дік басып құламадан төмен қарай жүгіре жөнелді. Тайғанақтап әрең түскен Жұмабекті тосып алды.

	– Менің өзім жындымын. Жаңбырдың астында жалаңаяқ жүгіргенді жақсы көрем,– деді қыз Жұмабектің қолындағы бидонға жармасып.– Өзім алып жүрейін. Мына түріңізбен қазір судан өткенде төгіп аларсыз.

	Жаңбыр суымен молығып, гүрілдеп тасып жатқан тау өзенінен Роза тастан-тасқа секіріп, тез өтті. «Сырт киім қандай болса да адам қимылының әсемдігін жасыра алмайды екен-ау»,– деп ойлады суретші, өз картиналарында геройларын әсем киіндіретіні есіне түсіп.

	– Тез өтіп кетіңіз,– іркілмеңіз,– деді Роза арғы беттен қол созып.

	Розаның үстіндегі қолпылдаған қалың курткасына қарап Жұмабек елжіреп кетті: бейне әкесінің киімін киген бала сияқты.

	Розаның шешесі орта жастан асқан, байсалды, қазақылау кісі екен. Тосын адамды таңырқамай, жылы шыраймен қарсы алды.

	– Үйімізді ақтай бергенде, жаңбыр жауып, берекеміз қашып тұрғаны. Жауынның астында тұрма, мына беседкаға отыр, қарағым,– деді ол қоңыр дауыспен. Содан кейін қызына бұрылып:– Розажан, қонағыңа шай бер, самаурын қайнап тұр,– деді.

	Жұмабек қораның ішіндегі шағын бақтан тап-тұйнақтай тазалық байқады. Бұтағы жайылып өскен, жатаған алма ағаштарының арасынан бойын созып алмұрт көрінеді. Шетке таман жас қыздай майысып, жіңішке шие ағаштары тұр. Есіктен қора шетіндегі беседкаға дейін ұсақ тастан жол төселген. Алғашқы сәтте Жұмабек жіңішке кілем теселген бе деп қалған. Сөйтсе жол бойы әр түсті тастан құрап, ою салынған екен. Бақты қоршаған бұталарды да тегістеп күземей, сатылай қырқып, әр бұтаның басында бір шоқ айдар қалдырған. Беседка дегені айнала шырмауық өсірілген қалқан екен. Бірақ шырмауықты жіпке тік тартпай, майысқақ сымды бойлатып, қошқар мүйізді өрнек түріне келтірген. Бақтың ана шетінде отау үйдің орнындай дөңгеленіп ақ, қызыл гүлдер жарқ етті.

	Осының бәрі еріккен шақтағы ермек пе, әлде әдемілікті аңсаған көңіл ме, не де болса сүп-сүйкімді жарастығымен көз тартады. Жұмабектің көзіне Розаның жіңішке, ұзын саусақтары елестеді. Әр бұтаның үстіне иіліп, еңкейіп тұрған түрін көргендей болды.

	Роза үй шаруасына епті екен. Дастарқанды тез даярлады. Бірақ қонақ иесі болғасын ба, манағыдай еркін емес, сасыңқырап үнсіз жүгіріп жүр. Шай әкелгенде қолы сіресіп, самаурынның құлағынан қысып ұстаған, астыңғы ернін тістеп алыпты. Жұмабек оның осы түріне қарап мырс етіп күліп жіберді. Бейне бір алғаш рет үлкендердің ісін істеген ойын баласы секілді. Ыдыс-аяқтарын қойып жатып, «айып ете көрмеңіз» дегендей, бет ұшы қызарып, зорланып езу тартады. Көзі жаутаңдап олпұлы жетіңкіремей тұрған дастарқан мен Жұмабекке кезек қарайды. Жұмабек бір жағынан қыздың қысылғанын қызық көрсе, бір жағынан оны аяп, барына ырза болып отыр. «Өз бетіңмен қонақ қабылдап, ысылмаған екенсің ғой»,– деп қояды ішінен. Роза қонақпен қалай әңгімелесудің ретін келтіре алмай қиналады, ал әншейінде сөзшең Жұмабектің де тілі байланып, шай құйып отырған қыздың саусағына үңіле береді. Роза ұрысқан адамдай үндеспей отыруды ыңғайсыз көріп, жұқа өңі албырап, көзі дөңгеленіп Жұмабекке біртүрлі қаймыға қарады. «Үйге шақырып әкелсем де келістіре алмадым-ау» деп қиналған түрі бар. Жұмабектің іші жылып қоя берді.

	– Суретке жаңбыр ашылғасын кірісесіз бе?– деп сұрады Роза. Жұмабек мүдіріп барып жауап қатты.

	– Соны білмей тұрмын,– деді кесенің түбіне үңіліп.– Көңілім толмайды... Біраз ойлануым керек сияқты.

	Роза бұрынғыдан да қызара түсті.

	– Соны мен де ойлап едім. Живопись жөнінде оқығаным бар еді. Онда тіпті басқаша. Менікі әншейін ермек сияқты. Сізді жолдан қалдырам ғой деймін. Сіздің образ жасауыңыз керек,– деп бітірді сөзін.

	– Жоқ, жоқ, Роза, менің айтайын дегенім тіпті басқа. Кінә менен. Қайткенде де осы картинаны жазам... Тек бір шешімін таба алмай жүрмін,– деді Жұмабек.

	Жігіттің ыңғайсызданып қалғанын сезіп Роза әңгімені басқа жаққа аударып жіберді.

	– Мен суретші болмағаныма өкінемін... Бірақ оған талант керек қой...– Роза енді қысылмай, еліге сөйледі.– Шынында да суретші болу қандай тамаша. Қу кенепке жан бітіреді. Қолдарының сиқыры бар сияқты.

	Розаның суретші туралы айтқан сөзі Жұмабекке түрткі болды.

	– Техника суретшіге керек. Бірақ қолда тұрған сиқырлық жоқ. Сурет деген де ойдан, көңілден туады. Ең алдымен айтар ойың, идеяң анық болу керек,– деді Жұмабек.

	Роза суретшінің сөзін қызығып, таңырқай тыңдады.

	– Мен кейбір картинаны көргенде бір түрлі қамығып, мұңайып қаламын. «Аленушканы» алғаш көргенде тіпті көңілім бұзылып кетті. Су басында жападан-жалғыз... ауыр ойда отырған панасыз, кішкентай жетім қыз, Үш-төрт күн бойы көз алдымнан кетпей қойды. Бірақ мен суреттің идеясын түсіне алмаймын,– деді Роза мұңайып.

	Жұмабек Розаның үйінен қайтқанда жауын басылып еді. Аспанды жапқан қара бұлт жұқарып, жоғарылап барады. Іш пыстырған санаторийге қайтқысы келмей өзенді жағалап жүре берді. Екі-үш күннен бері жүрек қыжылындай, кеудесін тырнаған мазасыз ойдан арылып, бойы жеңілдеп қалды. Өзінен-өзі ыңылдап әндетіп келеді.

	Күн ашылса да Жұмабек жұмысқа кіріспеді. Ойсыз, құштарсыз бастаған картинасының бетіне қарағысы да келмейді. Бір күні ерте тұрып, санаторийдің сыртындағы тауға шықты. Кенет көз алдында ертеңгі ауамен тыныстап, жусап жатқан алыс кеңістік ашылды. Шығып келе жатқан күн шұғыласы шалған адырлы жазық, көлеңке мен сәуле қиюласып, қара мақпалға зер төккендей шық моншағымен жылтырап қоя берді. Денесі сергіп, көкірегі шайдай ашылған Жұмабек рақаттанып, ылдида көк торғын көрпеге оранып, ұйқыдан жаңа ояна бастаған қалаға, сонау көк жиектегі мөлдір мұнарға қарайды. Сиқырлы түн шаң басқан дүниені мөлдір шықпен жуып тазартып, балауса балғын шағына әкелген. Осы түнде Жұмабек анадан қайта туғандай өзі де тазарып, жаңарып шыққанын сезеді. Көкірегіне сыймай бара жатқан рақатқа елтіп, «қандай тамаша» деп сыбырлайды. Ертеңгілік құбылып ашылған табиғаттың жас бояуы талмай шырылдаған бозторғай әуенімен толқып, кеудесіне күй болып сыңғырлап құйылады. Көз алдына Роза елестеді. Дәл осы таңдай таза, балғын жас. Баладай ақтарыла күлген саф күлкісі... Әсіресе салып жатқан суретке үлкен қара көзі дөңгеленіп, үстіңгі ерні түріліп, таңырқай қараған сәби кескіні...

	Бірте-бірте Жұмабек бойын қуаныш кернеп барады. Бұл қиналып, ынтыға іздегенін тапқан адамның жан қуанышы. Жоқ, жоқ, бәрін қайта бастау керек. Роза келбеті, Роза бейнесі дәл осы таңғы жас табиғатқа жарасады. Енді бәрі анық, айқын. Картинаның аты «Жас лебіз» болмақ. Жұмабек жастық шақты, пәк тазалықты жыр етпек. Сергіп оянған таңғы табиғаттың салқын тынысы, шыңырау биіктегі ашық аспан, дүниеге ынтыға қуанған жас қыз...

	Ол енді шала жазылған картинасын төңкеріп тастап, жаңа холст бастады: ерте оянған демалушылар санаторийдың сыртындағы төбенің басында таң атпай бүкшеңдеп сурет салып жатқан Жұмабекті көретін болды. Кейде оның қасында өздері танитын Роза болады. Ал, қайсыбір уақытта екеуінің қол ұстасып шыр көбелек айналып жүргенін көріп, кәрілер әлденеге күрсініп езу тартады.

	Жұмабек көптен бұлай құнығып жұмыс істеп көрген жоқты. Жаңа бастаған картинаның үстінде ол Розамен қайтадан танысқандай, оны енді ғана танығандай. Енді қыздың күлкісінде, көзқарасында, әр қимылында жаңа мағына бар. Кірпігі қайқиып, көз жанары күлімдеп қарағанда ернінің бір шетінде күлкі табы тұрады. Ол– жас та болса адам көңілінің ар жағындағысын көретін зеректік пе, әлде кекесін мысқыл ма?

	Күндіз көп үңіліп сурет салып қанша шаршаса да Жұмабек кешке төсегінде ұзақ уақыт дөңбекшіп, ұйықтай алмайды. Бұрынғы алаңсыз көңіл жоқ, өзінен-өзі қамығып мұңая береді. Бұлттан кейін жарқыраған күндей осы мұңның ар жағында жарқын бақыт барын сезіп, соны аңсайды, сағынады. Розаға қанша қараса да тояр емес, өзі жоқ болса бейнесі көз алдында тұрады. Коридордан дік-дік басқан сергек тықырын естісе басын көтеріп алып ұзақ тыңдайды...

	Жұмабек қалай болғанда да Розаға сөз салатынын білді, бірақ көңілдегі бар сезімін жеткізіп айтатын сөз таба алмай қиналды. Бір күні не де болса тәуекел деп, бел байлағанда есіне Ермек түсті. Розаға Жұмабек үйлене қалған күнде... «Әйеліңнің сырын сенен бұрын білгем» дегендей астарлы мысқылмен кішкене көзінде ұшқын ойнап, сыңар езуін жымқырып тұрған Ермек кескіні көз алдына елестеп денесі қатты түршікті. Ішінде екіұдай сезім арпалысып, «жоқ, жоқ, бос сандырақ, екеуінің арасында еш нәрсе болуы мүмкін емес», – деп ол құрғырды қанша елемейін десе де, жаңағы бір кескін көз алдына келе берді. Түнге қарай көңілі құрыстап, мазасы кетіп біраз дөңбекшіп барып ұйықтаған Жұмабек ерте оянып тауға өрмелеп кетті. Кей түндерде берекесін алған небір ойлардан ертеңгілік сілкініп, арылып тұрушы еді. Бүгінгі таң күндегіден де сергек, желсіз ауаның салқын, дымқыл лебі денені еркін тыныстатып, көкіректі аша түседі. Жаңа оянған араның ызыңын басып, көкек шақырады, ертеңгі ауада даусы ашық шығады. Шығыстан ақтарыла төгілген сұйқылтым қызғылт нұр көк жасыл адырлардың сауырын жалап, ұялған қыз бетіне тепсінген қандай, ойнап шыға келді. Жұмабек табиғаттың реңін суретке түсіріп алғанша асықты.

	Аздан кейін төбеге тез өрмелеп келе жатқан Розаны көрді. Ақ жібек кофта қызыл шырайлы өңін ашып, айқындай түседі. Еліктің лағындай дік-дік басып, өрге қарай тез көтеріліп келеді. Жұмабек жүрегі дүрсілдеп, қыз алдынан тұра жүгіргісі келіп еді, бірақ орнынан қозғала алмай, екі езуі екі құлағына жетіп, ыржиып тұра берді.

	«Бар сырымды бүгін ақтаруым керек»,– деп ойлады ол. Роза жақындаған сайын бақытқа кенеле түсіп:

	– Бүгін тіпті ерте келдіңіз ғой. Шаршаған шығарсыз,– деді Роза ентіге күліп.

	– Жоқ, шаршағаным жоқ. Қайта өрге қарай өзің шаршап қалдың ғой,– деді Жұмабек аузына өзге сөз түспей.

	– Мен бе? Кәне шаршағаным,– деп Роза суретшінің қос қолынан ұстап дөңгелете жөнелді.

	Жұмабек айналған сайын бойын рақат кернеп барады. Розамен баяғыдан бері бір жүріп, бірге жасап келе жатқандай, ол ең жақын етене дос сияқты. Осы бір жақындық сезімі қан тамырына қуаныш боп тарады. Розаның бұлдыраған бет әлпетіне қадала қарағанда, ар жағынан Ермектің шегір көзі жылт ете қалды. Жұмабектің жүрегіне біз сұғып қалғандай болды. Ол осы жаман елестен арылғысы кеп көзін жұмды.

	– Ал, енді ұйқыңыз ашылған шығар,– деді Роза Жұмабектің қолын босатып, мольберттегі суретке үңіліп:

	– Суретші деген жалықпайды-ау. Өзгертесіңдер де жатасыңдар. Бүгін суреттің ажары өзгеріп кетіпті ғой,– деді.

	Қыздың қалтқысыз ақ көңіл түрін көріп, Жұмабек жаңағы бір оқыс әсерден арылайын деді. Баладай таңырқап, басын қисайтып, үстіңгі ерні түріле аузын ашып қараған мына түрі... Кісі жаманатқа қия алар емес.

	– Суретші болу қандай жақсы,– деді Роза Жұмабекке көз тастап, содан кейін қайтадан картинаға бұрылды. Бірақ Жұмабек қыздың картинаны көрмей әлдеқайда алысқа қарап тұрғанын байқап қалды.– Ермек қыстыгүні қарлы таудың суретін салды ғой. Қыстай осы арада зерігіп, мезі боп жүрседе... Сол суретті көргенде – тіпті осы тауды сағынып қоя бердім.

	Ермектің «Жәмиласына» толқып, сүйсіне қараған профессор Жұмабектің көз алдына кеп тұра қалды. Ұмыт болған бір сезім... Өзін біреу шешіндіріп алғандай жиренішті жалаңаштық сезім тұла бойын қарып өтті. Былтыр көрген Ермек картинасының елесі– қыздың көз алдында баттиып тұрған Жұмабек суретін бүркеп кетті. «Ә-ә, менің картинама үңілгенде көз алдыңда Ермек тұрған екен ғой,– деп ойлады Жұмабек ызаға булығып.

	– Ермек... Ермек деп... Түсінбеген адам таңырқай береді екен ғой. Ол әншейін, бақ көтерген халтурщик,– деді Жұмабек іштей тістеніп.

	Роза бірден түсі бұзылып, Жұмабекті танымай қалғандай үрпие қарады. Сәлден кейін жиреніш пен мысқыл аралас ернінде күлкі табы ойнап шыға келді.

	– Мен оның қандай суретші екенін білмеймін,– деді қыз іркіліп.– Бірақ... бірақ ол ешкімді сыртынан жамандамаушы еді.

	Роза ақырын бұрылды да айналып жүре берді. Жұмабек қызды тоқтатуға ұмтыла беріп, алдынан терең ор көргендей жасқанып тұрып қалды.

	...Аяқ тықыры алыстап барып, үзіліп кетті. Жұмабек басын көтеріп алғанда полотнодан өзіне тіке қараған Розаның суретіне тағы да көзі түсті. Жұқа өңіне қалыңдау біткен ернінің шетінде сол бір күлкі табы тұр. Жұмабек өзі салған суретін тұңғыш тосыннан көргендей болды. Розаның ерніндегі ана кекесін... «Қанша тыраштансаң да шамаң белгілі. Өзің әншейін күйкі... ұсақ екенсің ғой» деп тұр. Жұмабек жиырылып, кішірейіп барады. Ұзақ қарауға дәті шыдамай, мана ертеңгілік өзі ажарын әрлей түспек болған биік көк аспанға қарады. Баурына қызғылт сарғыш алтын жалатқан шөкімдей бұлтты көріп соны салып еді. Енді сол қызыққан бұлты бояуы сәтсіз, баттасып түсіп, ертеңгі мөлдір көк аспанның кіршіксіз ажарына жұққан лас, дақ сияқты көрінеді. Бояу жарастығына келгенде қытықшыл суретші іштен тітіркеніп, «сүртіп тастау керек» деді өзіне. Енді бір сәтте өзінің де аяулы сезіміне сүртіп тастауға болмайтын, жуық арада өшпейтін дақ салып алғанын сезді.





