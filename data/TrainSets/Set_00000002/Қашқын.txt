	Жарылқасын Нұсқабайұлы

	Қашқын





	Повесть





	Тамағына жас тығылды. Жұтқыншағы мен екі жағы сыздап кетті. Жеңімен көзін сүртті.

	Төбенің арғы бетінен аттың пысқырғаны естілді. Бағанадан бергі ойын біреу естіп қойғандай шошып, орнынан атып тұрып еді, төбенің басына атымен шығып келе жатқан Елен қойшыны көрді. Өз ойымен өзі әуре болып отырып, мына кісіні тап қасына келіп қалғанша көрмегеніне сәл ыңғайсызданып тұр.

	– Әй, батыр-ау, сен мына түріңмен отардағы қойың тұрмақ өзіңді алып кетсе де білмей қаларсың! – деп әзілдей берді қойшы. – Әлде жолазық алмай кетіпсің, аш бұралып жатырмысың?! Тамақ әкелдім шыдай алмай.

	– Жоқ, көке! Сәл ойланып кетіппін. Ермахан ұялып төмен қарады.

	– Жә, қайтесің қызталақты сонша ойлана беріп?! Мына аласапыран заманда бұл үкіметің сені іздемек түгілі, өзге шаруасына ие болса қалай! Кел, қане, тамағыңды іш.

	Жігіт ағасы болып қалған Еленнің қимылы әлі ширақ. Ебедейсіздеу еңкіш, аудаңдап қозғалатын, алып денесіне қарамастан жіті қимылдайды. Ермахан әлгі ойынан сергіп, өзіне-өзі келемін дегенше, қойшы атынан түсіп, дастархан жайып та үлгерді. Қынынан киіктің мүйізінен жасалған әсем сабы бар кездігін суырып, әкелген піскен еті мен құйрықтан жаңқалап турап отыр.

	– Мә, ыстық таба нанды турағаннан үзіп жеген жақсы. Өзің үз, – деп күреңітіп, баппен әдемі піскен таба нанды Ермаханға қарай ысырып қойды.

	– Мен Тананың саған беріп жіберген ыстық сорпасын құяйын.

	Қойшы қоржынның екінші басындағы термос пен әлденеше шашыққа оралған кішкентай кәстролді жақындатты.

	– Көке-ау сорпаны несіне әкелдіңіз! Шәй да болатұғын еді ғой.

	– Мен де солай деп ойлап едім, анау Тана қоярда қоймай құйып берді. Өзі де сен сияқты қуғын-сүргінді, қиындықты көп көрген бе, ылғи саған жаны ашиды да тұрады, – деп қысық көзін жыпық-жыпық жұмып қойды. Сосын әдетінше басындағы бөркін алып, бір тізесіне кигізе салды, өзі сол жағына қарай шынтақтай кетіп, оң қолымен қасқа басын сипалай бастады.

	Ермаханға бұрын көсем маңдайлы қасқа бастар үкіметті басқаратындарда, яки ұлы ғалымдар мен жазушыларда ғана болуы тиіс сияқтанатын. Ал Елен қойшының тас төбесіне дейін жалтырап тұратын жазық маңдайын көрген сайын неге екенін өзі де білмейді, есіне қоралы қой ішіндегі сақалы тізесін жапқан, қарағай мүйізді қоңыраулы серке түседі...

	– Ал сен асықпай тамағыңды жей бер. Мен малдың арғы шетін қайырайын. Тым шашырап кетіпті. Енді ауылға қарай беттетіп жайсақ та болады.

	Елен қойшы атына мініп, келесі төбеге өрмелей жайылып жатқан қойға қарай кетті. Онымен еріп келген келі бас сары төбет Еленге басын самарқау бұрып бір қарады да Ермахан жеген тамақтан дәметіп, шоқиған күйі қала берді. Ермахан Еленнің жылтыр басын әлі ойлап отыр. Ауылдағы жездесі өмірдегі кей сәйкессіздікті көргенде парадоқыс, парадоқыс деп жатушы еді. Осындай оқыс жайларға таңырқағандықтан айтады екен-ау, жазған, – деп басын шайқады Ермахан өзімен-өзі сөйлескендей. Даусы қаттырақ шығып кетті білем, қасында жақын отырған сары төбет «маған бірдеңе деп жатыр ма» дегендей басын екі жағына алма кезек қисайтып қарап, бір жақ ұртын қайта-қайта жалап қойды.

	Елен ағасы тамағыңды асықпай ішіп ал деп кеткенімен Ермахан солдат кезінде қалыптасып қалған дағдысына басып, тез-тез қарбытып, әлі суып үлгірмеген шүйгін сорпаны сораптап отыр. Көзі – алдындағы тамағында, ойы – әлдеқайда. «Ылғи жаны ашиды да тұрады», – деді-ау Елен Танясын. Қызық. Еркелетіп, әрі қазақыландырып, әйелінің атын Тана деп алған. Сұңғақ бойлы, мойны құрықтай тіп-тік, ашаң денелі, жасы отызды алқымдап қалған, барынша биязы, еш даусын көтеріп сөйлемейтін Тана жүргенде де, біреудің тыныштығын бұзып немесе бірдемені үркітіп алмайын дегендей, өкшесін жерге тигізер-тигізбестен аяғының ұшымен жүретін сияқты көрінеді Ермаханға. Жазық маңдайына жараса біткен танадай қос көзі де көп орыстан көргеніндей тұздай көкпеңбек емес, қоңырқайлау ма, қалай?

	Осы адамның бітімі де, мінезі де, өзгеше, қарым-қатынасы да Ермаханның осы күнге дейін көрген орыстарының біреуіне де ұқсамайды, барынша мейірбан. Ермаханның қашқын күйін сезініп, мүсіркегені ме, әйтеуір бұған мүлдем бөлекше қамқор. Қашан көрсе жағдайын сұрап, «іш, же» деп өбек қағады. Анасының айтуы, ықыласынан шығар балалары да Ермахан қойдан келгенде, алдынан шығып, күні бойы көрген-білгендерін, не істеп, не қойғандарын бұл үйге кіргенше-ақ жарысып айтып болады. Өзге ермек етер қызығы, бірге ойнайтын басқа үйдің балалары жоқ жалғыз үй қойшы болғандықтан ба, әсіресе Еленнің кішкентай бөрте бұзығы мұны көп төңіректейді. Пәлен айдан көрмеген ауылын, бауырларын сағынғандығы ма, осы аяқ қолы балғадай, шымыр, кішкентай Аршатқа бұл да үйірсек. Қимылы ширақ, ойынқұмар, тілі тәтті бала үйге келсе тыным бермейді. Кейде екеуі аядай киіз үйдің ойран топырын шығарады. Ойын қызығына әбден беріліп кеткенде Аршат «қой» дегенді тыңдаудан қалады. Ондайда кішкентай сотанақты тыюдың бір-ақ жолы бар. Ол – Аршаттың шалбарын сыпырып, насыбайына «түкіру». Ермаханның осы шараны қолдануға бет бұрғанын көргенде, тынымсыз бала сап басылады. Сондықтан қай кезде де Аршаттың тентектігі үдеп бара жатса, ересектердің бірі:

	«Әй, мынаның шалбарын шешіп, насыбайына түкірсеңдерші» десе-ақ, Аршаттың көзі жәпектеп отыра қалады. Бірақ оның басқа машақаты басталады. Қаланың, елді мекеннің баласындай көретін мультфильмі, алданыш ететін басқа қызығы болмаған соң, өзінен ересектерге жалынып жүргені. Құдайдың құтты кеші батса-ақ, «оқып берші, айтып берші» басталады. «Жуас түйе жүндеуге жақсы» дегендей, бұл үйде Аршаттың айтқанын көбірек орындайтын, өзгелердей оны итеріп жіберіп немесе зекімейтін адам – Ермахан. Оқып берші дейтіні де көп емес, жалғыз кітап. Оның өзі орысша. Қашан, кім әкелгенін қайдам, бұл үйде ол кітап бұрыннан бар екен. Мұқабасы қаттылығынан ғана шыдап жүр. Әйтпесе кітап жыртылып қалмасыншы деп әсбеттеп отырған ешкім жоқ. Аршат та бір қанатынан сүйреген құстай далбақтатып кітапты ашылған күйі, бір жақ бетінен ұстап сүйреп жүргені. «Бұл не кітап болды екен деген» оймен Ермахан осындай бір «Оқып бершінің» тұсында өткен жылы-ақ қолына алып парақтап көрген. Мұқабасының сыртқы бетіндегі жазуы да, суреті де мүлдем көрінбей қалған. Не кітап екенін ішкі бетін ашып қараған кісі ғана анықтайды. Шалғай бір елдегі халықтардың ертегісі болып шықты. Кітаптың аты – «Әңгүдік бала». Кітапта басқа да бірталай ертегілер бар. Соның көбісі мына кітапқа ат беріп тұрған ертегіден жақсы. Алғаш оқып шыққанда «Мұнысы несі?» деп таң қалғаны бар Ермаханның. Кітапқа, оның ішіне енген ертегілердің ең жақсыларының бірінің атын қоймас па?! «Осы кітап шығарушылар да қызық» деп іштей ренішін білдіріп еді Ермахан. Содан бері бұл кітаптағы ертегілерді жаттап алдым десе, өтірікші емес. Өзі орыс тілін жөнді білмегенімен бүлдіршіндерге арналған қысқа ертегіде не айтылғанын анық топшылайтындай орысшасы бар. Үйдегілердің «Оқып бершіден» қашатын себебі де осы. Біріншіден, кітап орысша. Оны өздері де түсінбейді. Ал екіншіден, тілдері келгенінше жұмбаздап оқып берейін десе, кішкентай Аршат ұқпайды. «Олай емес, қазақша оқы!» деп қиғылықты салады. Ал, мықты болсаң орысша кітапты қазақша оқып бер! Соңғы кезде Ермахан мұның да амалын тапты. Сансыз рет оқып, мүлдем жаттанды болған ертегілерді кітаптың сол бетін ашып қойып, өзінше қазақша «оқи беретін» айлаға көшті. Мұнысы абырой болғанда, кәдеге асты. Әйтеуір, Аршат мәз. Ермаханның қулығына үйдегілер де риза. Ермахан орысша ертегіні мүдірмей қазақша оқып отырғанда ересектер түгел сылқ-сылқ күледі. Мұны жұрттың бәрі ертегінің қызықтығына күліп отыр деп қабылдаған Аршат үйді басына көтеріп, әулекіленеді. Сөйтіп, үй іші жоқ жерден қызыққа батып жатады.

	Ермахан тамағын, шәйін әлдеқашан ішіп-жеп болса да, қойдың арғы шетін қайыруға кеткен Елен қойшы қайтып келгенше отыра берді. Күні бойы қой соңында жаяу жүріп шаршағанын енді сезгендей, орнынан тұрғысы жоқ. Жантайып жата кетті де тағы ойланды. Кешке барған бетте Аршат жағадан алады. «Ертегі оқып берші, Жұмбақ айтшы, Тақпақ үйретші» деп, бастайды ол. Осы күні Ермахан кешке Аршатқа қандай жұмбақ, қандай тақпақ, жаңылтпаш айтып беретінін қой соңында жүріп ойланатынды әдет қылды. Әйтпесе түк білмейтін біреу сияқты үйдегі ересектерден ұят. Әсіресе Елен қойшының анау орыс әйелі:

	«Бұл бейшаралардың ертегісі де, жұмбақ, жаңылтпаштары да жоқ екен ғой!» деп жүрмесінші. Әйтпесе: мына маубас Астанада оқыпты, оған дейін онжылдық бітірген екен. Түк білмейді ғой деп қалар деген намыспен тыраштанып, соңғы кезде кешке Аршатқа барғанда айтып беретін ертегі, жұмбақ, жаңылтпаштарын өрісте жұптайтын әдет шығарды.

	Өткен бір жолы Аршат мұның алдына отырып алып, быртиған құртақандай саусақтарын көрсетіп:

	– Шаушақтарды айтшы! – деді қиылып.

	Бұл әдеттегіше: – Бас бармақ... – деп шұбырта жөнеліп еді, анау бұртиып: – Оны білем. Башқашын айт! – деп отырып алсын. Қапелімде Ермахан не тауып айта қойсын. Ондай суырыпсалма болса бүйтіп қашып-пыспай әлдеқашан-ақ Астанадағы түу дәу сахнада отырмас па еді, қасқайып. Бірақ мұны мына алдында отырған шынашақтай балақанға қалай түсіндірмек?! Аршат үшін Ермаханнан білгір, одан тапқыр, бұдан мықты адам жоқ. Ендеше балақанның сенімін қалай алдамақшы?

	«Шын жыласа соқыр көзден жас шығар» демекші сол күннің тап ертеңіне қой соңында жүріп, мынадай жұмбақ ойлап шығарды қашқын бала:



	Туысқан бес кісі,

	Бірінен бірі кіші,

	Ең кішісі – шеткісі.



	Бұл не? – деп қарап отырады енді Аршатқа. Бала емес пе? Мына шығарған жұмбағына қатты қуанды. Күн ертерек батып, балдырғанмен жүздесер сәтті асыға күтті сол күні Ермахан. Әскерден қашып кеткелі бері адам атаулыға жолықпауға тырысып, ертеден қара кешке дейін қой соңында жападан жалғыз жүріп, кісікиіктеу бола бастаған балаң жігіт бүгін тұңғыш рет өзінің әлі де біреулерге керек екенін сезініп, әлденеше айдан бері алғаш рет адамға жолығуға асықты. Сірә, көптен қуанғаны да бүгін шығар...

	Қойшының үйі үшін өрістен қой келуі − аса маңызды сәт. Қой келгенде басқа шаруаның бәрін жиып қою керек екендігін халқымыз: «Қойшының қызы қой келгенде ұршық иіреді» деп әдемі айтқан ғой. Елен қойшының үй-іші де қой мен қойшының алдынан шығып абыр-дабыр болды да қалды.

	Әне-міне дегенше тамақ та ішілді. Қойшының үйінің тамақ ішуі мен солдаттардың казармадағы тамақтануының бір ұқсастығы бар Ермахан үшін. Екеуі де жұрттың төрт көзі түгел бас қосатын маңызды сәті сияқты. Тіпті қойшының үйінің де у-ду болып, сапырылысып кететіні солдат өмірін есіне түсіреді...

	Дастархан жиналған бойда Аршат Ермаханның алдына келіп жайғасты. Қолында кітабы.

	– Ал қане, саусағыңды санайық, – деді Ермахан баладан бұрын.

	– Бас бармақ, балан үйрек...

	– Жо-жоқ! Оның кежегі жоқ! Оны мен білем, башқашын!

	Аршаттың тап осылай дейтінін күткен Ермахан жымың етіп, қуанып қалды. Күні бойы сан қайталап, өзі де жаңылмастай жаттап алған жұмбағын жария етудің сәті түскеніне қуанған еді.

	– Ендеше тыңда. Қане, қолыңды әкел! Саусақтарыңды былай тік ұста. Дұрыс. Енді тыңда:



	– Туысқан бес кісі,

	Бірінен бірі кіші

	Ең кішісі – шеткісі,



	– деп Ермахан баланың әр саусағын шұқып көрсетті.

	– Бұл не?

	Бала сәл ойланып: – Ол, ол – қол! – деді нығарлап. Ермахан рахаттана күліп алды да санамағын қайта бастады.

	Көп ұзамай-ақ Аршат бұдан да жалықты.

	– Енді оны ойнамаймын. Ертегі оқып берші, – деп қиқайды.

	– Әкел кітабыңды. Аш, «Түлкі мен балықты!»

	Аршат томпалаңдап кітабын тауып әкелді де, Ермахан сұраған ертегіні тапты. Әлі әріп танымаса да күнде он ашып жүріп көзі жаттыққандықтан іздеген ертегісін қиналмай ашты.

	– Мә, оқып бел.

	– «Баяғыда, – деп бастады күнде машық болған мақымына салған Ермахан. – Түлкінің кіп-кішкентай күшігі көл жағалап жүгіріп келе жатып, судан ауызын ашып-жұмып тұрған балықты көреді.

	– Әй, сен кімсің?! – дейді күшік суға үңіліп.

	– Мен шортанмын! Ал өзің ше? – дейді анау құйрығын бір бұлғап.

	– Мен, мен... – деп қу түлкі не десем екен деп сәл кідіріп қалады.

	Бұған таңырқаған балық:

	– Өй, сен өзіңнің кім екеніңді білмейсің бе? Атың кім, ендеше? – дейді қарқылдап

	– Тегім – түлкі, атым – Арыстан! – дейді айбаттанып түлкішек. – Көрмейсің бе мына сала құлаш құйрықты! – деп ол құйрығын бұлғаңдатып қойды.

	– Ой, су астындағы балдыр сияқты үлпілдеп қалған немеңді несіне мақтан етесің? Құйрық деп міне, біздікін айт, – деп балық дәу құйрығын жағаға қарай сарт еткізгенде түлкінің күшігінің зәресі ұшты. Қорқып кеткені сонша, кейін секіріп түсіп:

	– Сенің аузың аңқиған, қарның қампиған! – деп мазақтады балықты.

	– Ой, мен саған әшейін құйрығымды көрсетейін деп едім. Оған неге ашуланасың? – деді түлкінің ренжігенін көрген балық.

	– Кел, одан да екеуіміз достасайық!

	– Жоқ! Сендей сасықпен дос болмаймын. Сенің қарның қампиған, аузың аңқиған! – деп мазақтап, түлкі тілін шығарды.

	Аршатта ес жоқ. Ермаханның әр айтқан сөзін іштей қайталап, еріндері жыбыр – жыбыр етеді. Әр сөзін мүлт жібермей тыңдап отыр. Сәл кідірсе Ермаханды асықтырып: – Шошын! – деп қояды.

	– Сосын балық та ашуланып, түлкінің күшігіне:

	– Сенің көзің домалақ, сенің жүнің сабалақ! Ал әйтпесе! – дейді.

	– Сол, сол-ақ екен түлкінің жылауық күшігі бақырып жылап, апасына айтпақшы болып, үйіне қарай жүгіреді.

	– Әй, не болды? – дейді күшігінің қыңсылап жылап келе жатқанын көрген апасы.

	– Судағы балық мазақтады.

	– Сен не істеп едің, өзің?

	Күшігі апасына болған істі түгел айтып береді.

	– Е, балам, бірінші өзің тиісіпсің. Бірінші сен мазақтапсың. Біреуді олай мазақтауға болмайды. Бұдан былай ешкімді мазақтама, ұқтың ба?» – деді күшігінің аққан көз жасын, сілекейін сүртіп.

	– Мен ешкімді мажақтамайм! – деді Аршат жұлып алғандай.

	– Иә, балалармен ойнағанда ешкімді мазақтамау керек.

	Қане, енді демалайық,– деді Ермахан.

	* * *

	Ермахан көпке дейін ұйықтай алмады. Әуелі бүгін тұңғыш рет істемегенін істеп – Аршатты риза қыламын деп жұмбақ ойлап шығарғанын, сосын сол қарқынымен орыс тіліндегі ертегіні өзінше, қазақша оқып бергенін көз алдынан қайта өткізді. Сөйтті де озінің аяқ астынан мұндай өнер шығарғанына риза болды. Разы болмағанда ше?! Үш ұйықтаса түсіне кірмеген нәрсесі. Бірақ ойды ой қуалап, өзінің қалай, неге қашып шыққанын тағы бір мәрте саралай бастады.

	Құртақандай нәресте Аршат екеш Аршат та біреуді кемсітуге болмайтынын түсініп: мен мажақтамаймын деді-ау. Біреуді қорлаудың, намысына тиюдің сорақылық екенін балапан жүрек те жаңылмай сезініп тұр. Ал анау әскердегі қоркеуде, көркеуде офицерсымақтар мен өзіміз сияқты жауынгерлерге не болған?! Адамгершілік, намыс, аяушылық, ұят, обал-сауап дейтіндерді ұмытқаны ма мүлдем? Тым кұрыса мына үш жасар бүлдіршін құрлы түсініктері болмағаны ма?! Ата-анасының, өскен ортасы мен мектебінің тәрбиесі қайда? Қалайша адам бір сәтте бәрінен айырылып, хайуан істемейтін әрекеттер қылуға қымсынбайды?

	Ермахан бұл жайды армия қатарында, яғни, казармада жүргенде-ақ, яғни, әлгіндей құқайды көре бастағанда-ақ ойланған. Алғашында озбырларға бұл қылықтарының ерсі, масқаралық екенін айтып, тоқтатпаққа әрекет етіп те бақты. Бірақ оның бұл айтқандарына құлақ асатын жан жоқтығына сол заманда-ақ көзі жетті. Жүгенсіздер мұны бұрынғыдан бес бетер қорлап, әбден титықтатты. Бәрінен де Ермаханның жігерін жасытып, түңілдірген, жанына батқан нәрсе − кез келген жерінен, кез келген сәтте, кез келген сотанақ солдат теуіп кетіп, ұрып кететін таяқ та, адамның ақылына сыймайтын қилы азап та емес. Кейде күнұзаққа созылып, түнімен жалғасатын мақсатсыз, мәнсіз жаттығу деп аталатын – сандалыс, сүрлігу де емес, тәртіп атаулының мүлдем сақталмайтыны былай тұрсын, оның нышаны да жоқтығы емес. Жауынгерлерге берілетін тамақтың итке салсаң жемейтін бірдеме екендігі де емес. Бір топ озбыр топтың өзгелерге көрсететін қорлығы, адамның намысын, кісілігін, ізгілік атаулыны аяққа таптайтын шімірікпес қаныпезерлік еді.

	Ауылда мектепте жүргенде неше түрлі кинолардан, газет – журналдардан, кітаптардан совет солдатының адалдығы, адамгершілігі, батылдығы, ерлігі туралы ғана естіп, сол туралы желбуаз өлеңдер оқып, ән тыңдап өскен жасқа мына көргені тозақ отынан сорақы сияқтанатын. Өйткені, әскер қатарында жүріп көргендерін түз-түгел айтып берсе, сондай сорақылықты өз көзімен көріп, басынан өткізген солдат сорлы болмаса, өзге дені сау адамның илануы қиын-ақ. Оның бірсыпырасын айтуға аузы бармайды... Сірә, осының кейбірі, тіпті фашистік концлагерлерде де жасалмаған болар. Ұру-соғудың неше түрін, темекінің тұқылын жалаңаш етіңе, бетіңе басып өшіру; тырнағыңның көбесіне, денеңе ине тығу; керіп қою, басыңды төмен қаратып іліп қою, тісіңді сындыру, көзіңді шығару, басыңды жару, бауыр-бүйрегіңді езу, аяқ-қолыңды сындыру сияқты тағы басқа толып жатқан тағылық тәсілдер көпе-көрінеу өзгелердің көз алдында жасалатынын қайтерсің! Ең сорақылығы – осының бәрінен командирдің де бейхабар еместігі. Шағым айтсаң, шара қолданбайтыны. Оның есесіне кешегіден әрмен сазайыңды тартатының. Сондықтан да әлгілер мұны біреу біліп қояр-ау, естіп қояр-ау деп айылын жимайды. Бұдан құтылудың үш жолы бар: өліп тыну, көніп тыну, қашып құтылу. Көнуді де өлу деп санаған Ермахан әрі ойланып, бері ойланып, осының соңғысын қалады. Қайдағы бір арзымайтын хайуандарға бола өмірін қиюды лайық көрмеді. Не десе де, не істесе де көне беруге жігіттік намысы бой бермеді. Ал бұлармен ұзақ арпалысуға төзе алмайтынына күмәні қалмады. Моральдық жазаның ең жеңілі, саған тиесілі тамақты тартып алып жеп қою, дұрыс киімің, затың болса алып қою, біреудің кірін жууды, етігін тазалауды талап етеді немесе бірінің үстіне бірі қойылған әлденеше тоқал орындықтың ең төбесіне шығып, әтеш болып шақырып, ит болып үріп, шошқа болып қорсылдап, ешек болып ақырып тұрғаныңда әлгі содырлардың бірі ортаңғы орындықты теуіп жіберіп сені жалпаңнан түсіріп, келемеж қылу. Ең сорақысы – бұл қорлықтың бәрі өзгелерге сабақ болуы үшін қасақана шаршы топтың алдында істелгені. Және сержант, старшина дейтіндердің саған не үшін жаза беретінін ұғу қиын. Мәселен:

	– Жауынгер Ескеров! Сенен жағымсыз иіс шығып тұрғаны үшін бәлен наряд! – дей салу түк емес!

	Әйтпесе, түннің бір уағында тревогамен оятып, бәрімізді алып шығады.

	– Жауынгер Ескеров тастауға болмайтын жерге тастаған темекінің тұқылын жерлейміз! – дейді.

	Сонымен әлгі тұқылды өлген кісіше зембілге салып, қаралы шерумен сап түзеп, жерлеуге апарасың, кәдімгідей терең көр қазып, көміп, қайтып келіп, қайта ұйықтайсың. Ал темекінің тұқылын сенің тастамағаның айдан анық. Өйткені, сен темекі тартпайсың. Ал ол тұқылды тіпті, сенің қасыңдағы жолдастарыңның да ешқайсысы тастамауы ықтимал. Ілік іздеген адамға темекінің қалдығын табу қиын ба?... Мұны жауынгерлердің бәрі түсінеді. Бірақ «арбаның алдыңғы дөңгелегі қалай жүрсе, соңғы дөңгелегі солай жүреді» демекші, аға буынның өрескел өнегесі көкейіне қонып, осындай билік бізге қашан тиер екен деп іштей көксейтіндер, көре тұра көрмегенсіп, біле тұра білмегенсіп, түнде темекінің қалдығын тастаған сенің кесіріңнен ұйқымыз бұзылды, әуре-сарсаңға салдың деп қияс мінез танытады. Олардың мұнысы күштіден жеңіліс тапқан әлсіздің бір жері жарақаттанып, қан иісі шықса, жабылып талап, түтіп тастайтын жыртқыштардың әдетіне ұқсайды.

	Қанша ойламай-ақ қояйыншы, есіме де алмайыншы десе де мұны қашқын қылған сол бір зұлмат кеш көріністері көлбеңдеп көз алдына келе береді, келе береді.

	* * *

	– Тұр орныңнан!!!

	Қаннен қаперсіз төсегінде бір өзі жағасының ішкі жағының ақ астарын ауыстырып отырған Ермахан бұйрықтың қапелімде қай жағынан шыққанын, бұйрық иесінің кім екенін, оның не үшін берілгенін аңғарып та үлгірмеді. Басына тиген зіл батпан соққы етпетінен түсірді. Басым екі бөлініп қалған шығар деген бір ой өте бергенде, өкпе тұсымнан тағы бірдеме гүрс еткізді. Тепті-ау шамасы. Сол, сол-ақ екен ішінен де, бүйірінен де, жамбас жағынан да, басынан да сартылдатты келіп. Бар білгені – бетін екі қолымен көлегейлей берді. Бірақ одан аман қалып жатқан бет жоқ. Сартылдатып қолдарының сыртынан да теуіп жатыр. Алғашқы бірнеше соққыдан кейінгілері онша жанына батпағандай ма, қалай? Әлде жай теуіп жатыр ма? Өздері көп сияқты. Өйткені, бір мезгілде соққы бірнеше жерінен тиеді.

	– Өөл-лдім! Деп бақыруға ғана дәрмені жетті. Арғы жағын білмейді. Әлден уақытта біреу басын сүйемелдегенін сезді. Бірақ бір ауыз сөз айтуға шамасы жоқ. Басы ап-ауыр. Бүкіл денесінен басы ауыр сияқты ма, қалай. Неге түк көрмейді. Көзіне не болған? Төңірек тып-тыныш тәрізді. Екі құлағы үздіксіз шыңылдайды. Түсі ме, өңі ме? Күндіз бе, түн бе? Қайда жатыр! Қашаннан бері жатыр, бәрі жұмбақ. Жаңағы сүйемелдеген адам қайда кетті? Мұның айқайына неге ешкім дауыс бермейді? Денесі, қол-аяғы қозғалмайтыны несі? Тырп етпейтіндей етіп байлап қойған ба, немене? Көзінің алдында ұсақ ақ ұшқындар неге қалқып жүр?...

	Ермахан тағы талықсып кетті. Содан қанша жатқанын білмейді. Есін жиғанда сезінгені – адам төзгісіз шөл болды.

	– Су! – деген сөздің әр әрпін әлденеше бөліп әзер айтты. Біреу тағы да басын сүйеген сияқты. Бірдеме деп сөйлеп те жатыр. Бірақ оның не дегенін бұл түсіне қойған жоқ. Еріндеріне мұздай қасық тигенін, сосын одан мұздай су екі езуіне қарай аққанын анық сезді. Еріндерін қозғап, жұтынайын дегені сол еді, көмейі, бүкіл қолқасы зар қақсады. Жаңағы салқын қасық қайтып келмеді. Оның есесіне бір ылғал шүберек сияқты бірдеме еріндеріне, көзінің төңіректеріне қайта-қайта тиіп жатқанын сезеді. Көзін ашайын деп еді, ашылмады. Бірақ түу әріден бір саңылау байқалады. Шамның жарығы сияқты. Түн екен ғой, деп түйді жігіт. Ешкім сөйлемейді ме, әлде мұның құлағы естімей қалған ба, еш дыбыс жоқ. Әсте-әсте дене мүшелерін сезіне бастағандай. Кеуде тұсы қатты ауырып, сыздап тұр. Арқа тұсы, әсіресе бел омыртқасына қарай солқылдай сыздағанын аңғарды. Аяқтары да бар сияқты. Санының тізесіне жуық тұсы төмен қарай сұққылап шаншып, ол да әкетіп барады. Әсіресе бас мең-зең. Бір өшіп, бір жанған шамдай бірде істеп, бірде жаңылысып жатыр. Басының жаны жоқ тәрізді. Удай аши ма, шанши ма ажырата алмайды. Әйтеуір жанына қатты батып тұрған жерінің бірі – басы екен. Ең қиыны – бір өрт, от шарпығандай жан төзбес ыстық бүкіл денесін кеулеп барады. Бір жерін ашып, леп шығармаса жарылып кететін тәрізді көрінеді. Ермахан аунайын деді ме, жоқ қозғалайын деді ме, онысын өзі де білмейді. Қимылдауға әрекет етті білем, біреу құлағына бірдеме айтқандай күңгірлеген бір дыбыс жеткен сияқты. Ерніне тағы салқын бірдеме тиді. Жанымда адам бар екен ғой деп жорыды жігіт.

	Есі кірелі-шығалы қалпы ұйқылы-ояу адамша қанша жатқанын білмейді. Бір кезде оң қолына бірдеме шаншып жатқанын сезді. Қолдарым бар екен ғой, – деп топшылады іштей. Сөйткенше болмады, келген адамдар қозғады ма, жоқ әлде басқа бір себеп болды ма, екінші қолы қатты шаншып қоя берді. Сол арқылы екінші қолының да орнында тұрғанын шамалаған Ермахан қолының ауырғанына риза болмаса, қайғырған жоқ. Бағанағыдай жанында жүрген адамдардың сөзін анық естіді. Орысша сөйлейді. Бір еркек, бір әйел. Госпиталь ма, аурухана ма бірдеме болар деп пайымдады. Төңірегінде кімдер жүргенін, қайда жатқанын таразылауға әлі шамасы жоғын аңғарды.

	Анықтағаны – тірі екен. Сірә, қол-аяғы да бар. Бұл жолы көзін ашуға талпынбады. Қатты ұйқы қысқан сияқты бір сезімге ілесіп, тағы қалғып кеткен тәрізді күйге түсті.

	Бұл жас жауынгер үшін өлім мен өмір арпалысқан жетінші тәулік еді. Ол бүгінге дейін де талай рет тіршіліктен белгі берген. Бірақ оның бәрі де сапасыз сандырақ, тіршілік үшін арпалыс кезіндегі аласұру еді. Мына әскерилер қалашығының ортасындағы госпитальдың 14-ші палатасында апта бойы өмір мен өлімнің арасында жалғыз жатқан жауынгер оның бірде бірінен бейхабар. Тек жүрегінің мықтылығы, тән қанша ауру болғанымен, солдаттың ішкі органдарының бүтіндігі, жеңілдеу зақымданғандығы медеу болып, дәрігерлер оның тіршілігінен күдер үзбеді. Дивизия командирінің санитарлық-медициналық жұмыс жөніндегі орынбасары полковник Дәулетов күніне бір мезет соғып, жаралы жауынгерлердің жай-күйін біліп, емдеуші дәрігердің қандай ем қолданып жатқанын, енді не істейтінін қадағалап тұрды. Бет-пішіні қазақтан гөрі түрікмен ағайындарға көбірек ұқсайтын қою қара қасты, бұйра, мөлдір қара шашын толқындата тарап, тік артқа қайырып тастаған, Ахал теке жылқысындай сидаң сирақты, кең жауырынды, жылтыр қараторы жігіт ағасы әскери формасын киіп алдыңыздан шыға келгенде, оның сұлу мүсініне кез келген адам қызыға көз тастар еді. Соны, өзі де сезеді ме, жоқ құдай берген қимылы сол ма, аяғын кербез басып «ал, қарасаң, қарай ғой» дегендей басын тік ұстаған күйі, бейне сапта келе жатқандай мүлтіксіз әсем қозғалады. Сырт бейнесі қандай шексіз көз тартарлық әдемі болса, мінезі де сондай бипаз. Әскери адамдарда сирек кездесетін мейірбан, үлкенге ізетшіл, кішіге кешірімшіл жайсаң жан. Ресми қызметі мен әскери лауазымы қаншалықты жоғары болғанымен өзі соншалық кішіпейіл. Шені жоғары офицерлерге тән маңғаздық, кірпияздық, кісіні маңайлатпайтын кіділік бұл адамда атымен жоқ. Жаралы, науқас жауынгерлерді аралап, немесе сыртта ұшыраса қалғанда қатардағы жауынгерлерді де өзімен тең ұстап, жағдайын сұрап, арқасынан қағып немесе бірге темекі шегіп тұра береді. Өзіне нендей бір шаруамен жағдай айтып келген кіші офицерлер мен солдаттардың әскери әдеппен сәлем беруін де қадағалап немесе елеп жатпайды. Мұнысын өзі түрғылас, жоғары шенді көк қаракөлден папаха киген үзеңгілестері әскери адамның абыройын аяққа басқандай көретін кезі де болады. Мұны аракідік әзілге айналдырып айып қылатындар да ұшырасады. Бірақ қанша шенге ие болып, шекпен киіп жүрсе де негізі дәрігер екендігінен бе, әйтеуір, өмірдегі бар әрекет-қимылын, жүріс – тұрысын ережеге айналдырып алған әскери адамдарға қошеметі де, ілтипаты да көп емес.

	Әскери адамның сыртқы сымбаты мен ішкі мәдениті үндесіп тұрмаса қақиған қатыгездікпен жақсы жауынгер тәрбиелеймін деу – бос әурешілік. Жауынгердің мінез-құлқы, оның керзі етігіндей ебедейсіз, икемсіз, иікпейтін дөкір болмасын десе офицер өзі өнеге көрсетсін. Қатыгездік – қатыгездер ғана тәрбиелейді. Әскерде әділдік үстем болуы тиіс. Әділеттің сәні кетсе – тәрбиенің мәні кетеді. Солдаттың тәртібі – қатты, жүрегі – жұмсақ болғаны абзал. Қазақтың «Білекті бірді жығады, білімді мыңды жығады» деген мақалы таза әскери мақал. Баукең айтыпты дейтін бірен-саран қанатты сөздер болмаса, қазақта әскери мақал жоқ дейтіндер мүлде қателесіп жүр.

	Мәселен, «Бәле қайда деме, бассаң аяқ астында», «Түбі бірге түртпейді» деген мәтелдерді «әскери емес» деп көріңдерші, деп өзін айнала қоршаған қазақ жауынгерлеріне қарап рахаттана күлетін Дәулетов.

	Өзін көптің ішінде соншалық қарапайым ұстайтын және екінің бірінің, әсіресе, әскери адамның ойына келе бермейтін мынандай оқыс пікірге жетелейтін жайдары жігіттің тап қазір айтып тұрғандары дұрыс болмаған күнде де төңірегінде тұрғандардың бірде бірі оған кереғар пікір айта алмайтыны бесенеден белгілі еді. Бұрын-соңды мұндай көпшіл, мұндай жайдары командирді көріп көндікпеген жастар үшін мынау адам өзін өзгелерге лажсыз сыйлататын таңсық мінезді жан. Сондықтан да шығар-ау госпитальдің қай бөлімшесіне, қай палатасына енсе де сырқат жауынгер де, офицер-дәрігерлердің де жаны жадырап, құрыс-тырысы жазылып қалады.

	Полковник Дәулетов келгенде оған шағым айтатындар болмайды десе артық емес. Жарқырай еніп, жадырап шығатын осы бір абзал азаматтың әр айтқан сөздерін, әзілін қалт жібермей тыңдап, өздері барынша көңілді көрінуге тырысқан науқастар да бейне ауруынан айығып қалғандай дуылдап Дәулетов өткен соң да біршама уақытқа дейін басылмайтын.

	Міне, осы адам соңғы екі аптадан бері госпитальдың жан-сақтау бөліміне кірсе-ақ қатты күйзеліп шығады. Өрімдей жас қазақ жігітін қайдағы бейбастақтар болмашы бір сылтаумен өлімші қылып сабаған. Осы палатадан не әрі кетер, не бері шығары белгісіз қалыпта екінші апта жатыр. Дәулетовтың айтуымен тәулік бойы науқастың жанында кезекші. Система, уколдың түр-түрін салып-ақ жатыр. Бір қалса, осылардың күшімен қалар.

	Дәулетов қыл үстінде жатқан жаралы жанның жай-күйін білуге бүгін де бұрылды. Оның күнде бір соқпай кетпейтініне дағдыланған офицер – дәрігерлер полковник келеді-ау деген шамада бұл палатаны арнайы қарап, тазалығын тексеріп, кешелі бері не ем қолданылғанын тәптіштеп жазып қояды. Полковникке бөлімше меңгерушісінен бастап емдеуші дәрігерге дейін, бәрі не істегенін жарыса баяндап жатқаны. Мына ісіктен бет пішінінен нобай қалмаған солдат бейне осының екі туып бірі қалғанындай өзеуреп түсіндіріп берді.

	– Баланың беті бері қарайтын түрі бар ма? – деді жаралыға зер салып қарап шыққан полковник. Дәулетовтың екі көзі әлі сырқатта болғанымен сұрақтың өзіне бағышталғанын жазбай танып тұрған бөлімше меңгерушісі подполковник Петров:

	– Біздің шамалауымызша солдат екі-үш күнде есін жиып, көзін ашуы тиіс, жолдас полковник.

	– Бұл тұжырымның айқын нышандары бар! – деп полковникке тесіле қараған күйі сіресіп қалды Петров.

	– Қолдан келгеннің бәрін де жасаймыз, – жолдас полковник. – Менімше, ең қауіпті күндер артта қалды, – деді емдеуші офицер Яров.

	– Сіздерге табыс тілеймін!

	Полковник дағды бойынша оң қолын шекесіне жақындатып қоштасқанын аңғартты да, соңына ерген топтан суырылып есікке қарай беттеді. Табалдырықтан аттай бере кілт артына бұрылды да, қапелімде не айтарын ұмытып қалған адамдай көзін төмен салған күйі сәл кідірді. Сосын оң қолымен иегін ұстап, ұмытқан нәрсесі сол жерден шығатындай мытып-мытып қойды да:

	– Жауынгердің жағдайын ұдайы қадағалауды ұмытпаңыздар! Бәлен күн төтеп берген организм енді шыдауы тиіс. Бір ағаттық кетіп, обалына қалып жүрмеңіздер! – деді де қасындағылардың жауабын тоспастан машинасына секіріп мінді.

	Содан кейін де көпшілікті күптігей қылған үш тәулік тағы өтті. Тек келер күн шығар алдындағы алакеуім кезде Ермаханның қасында алма кезек отырған медбраттың бірі кезекші дәрігердің бөлмесіне тапыр-тұпыр жүгіріп келді:

	– Жолдас аға лейтенант, жолдас аға!..

	Шырт ұйқыдан шошып оянған кезекші дәрігер әскери дағдысымен дереу орнынан атып тұрғанымен қапелімде солдаттың не деп тұрғанын анық түсіне қоймады.

	– Не, не болды?! Аман ба? – деп палатаға қарай солдаттың алдына түсіп дедектей жөнелді.

	– Жолдас аға лейтенант!...

	– Әй, қойшы, соныңды сатыламай! Не болды айтсаңшы тез!

	– Жаралы жаңа әуелі ыңырсып, қозғалмақшы болды! Сосын түсініксіз бірдеңелер айтты! Көзін ашайын деді ме деп қалдым!

	– Е, сөйтсеңші! Онда дұрыс! Сен дереу таңдайына тамызатын суыңды әкел! Жарақаттарын сүртетін тампон, анау-мынауыңды әзірле!

	Кезекші дәрігер кіргенде жаралы жауынгер сандырақтап жатқан сияқтанып еді, жақын келіп қарағанда оның болмашы қимылы да, көзін ашуға әрекет етуі де саналы амал екенін тәжірбиелі дәрігер бірден сезді. Алақанын оның маңдайына басты. Қызуы әлі жоғары. Бірақ кешегіден бәсеңдеген сияқты. Еңкейіп, аурудың құлағына ауызын жақындатып:

	– Су ма? – деп сұрады.

	Жауынгер болмашы ишарат берді. Сөйтіп, жаралы мен дәрігердің арасында оныншы тәулік біткенде саналы байланыс орнады. Осы ой басына келуі мұң екен емдеуші дәрігер Яровтың жүрегі лүп-лүп соқты. Адамды арашалап қалатын болдық, – деп ойлады ол ішінен. Таң атқан соң полковниктен сүйінші сұраймын, – деп жымиып қойды.

	– Қане, тезірек суыңды әкел! – деп бұйырды өзі де асығып далбақтап келе жатқан солдатқа Яров. – Тезірек! Еріндері мүлдем қаязып қалыпты.

	Ауыр науқастар үшін арнайы тазартылып қойған суға залалсыздандырылған таза мақтаны малып алып жаралының ернін өзі сүрте бастады. Оның бұл әрекеті жаралыға ұнағаны сонша, ол көнтиген еріндерін жалағысы келген адамша ептеп жымырып-жымырып қойды.

	«Бейшараның таңдайы құрғап жатыр ғой» деп ойлаған лейтенант таза судан болмашы ашық тұрған аузына бірнеше тамшысын дәлдеп тамызып жіберді. Көбірек тамызуға шашалып қалар деп қорықты. Сол болмашы ылғалдың өзі жаралы жігіттің көмейіне жетті ме, жоқ әлде қаязыған тілін дымқылдады ма бір нәрсе айтқысы келіп қырылдады. Бетіне төніп тұрған Яров оның екі қабағы қимылдағанын көрді.

	– Көзіңді ашқың келе ме?! – деді жаралының құлағына төне түсіп. Анау солай дегендей қабақтарын қайта жыбырлатты.

	– Қазір, қазір! Екеуміз көзіңді ашып көрейік! – деді де жауынгердің еріндерін тағы сүртіп, ернінің ашық тұрған жеріне жаңағы әдіспен тағы бірнеше тамшы су тамызды. Сосын қолындағысын қасындағы қақшиып тұрған солдатқа берді де, өзі жаралы жауынгердің екі көзіне үңілді. Көзінің орны болмаса, көз дейтін көзі де жоқ. Быттиған ісік. Қанталап қаракөк бірдемеге айналып кеткен. Осының арғы жағында көз бар, ол аман-есен тұр дегенге қарапайым адам сенбестей. Бірақ өткен жолы бірнеше дәрігер бас қосып қарағанда бас сүйегінің маманы да, көз дәрігері де көздері сау болуы мүмкін дегені есінде. Яров әуелі бір көзінің еттерін, сосын екіншісінің гүп болып ісіп кеткен еттерін ашуға әрекет етіп көрді. Бірақ соққының қатты тигендігінен болар ісік әлі босаңсымаған, тастай қатты екен. Сөйтсе де жаралы көзін ашуға әрекет еткен кезде ондай ауырсынбайтын сияқты. Демек соққы тікелей көзге тимеген болуы ықтимал. Және екі көздің ешқайсысынан артық ылғал шығып тұрған жоқ. Көз ағып кеткен болса, қалайда бір белгісі болар еді деп топшылады Яров.

	Ауызға су тамызу бірнеше рет қайталанған соң жаралы солдатқа:

	– Бауырым, кел, енді екеуміз көзіңді ашуға әрекет жасайық. Сен де жәрдемдес! Мақұл ма?! – деді құлағына бұл жолы онша қатты сөйлемей. Анау мұныңды мақұлдаймын дегендей қабақ тұсын жыбырлатты.

	Лейтенант жаралының екі көзін алма кезек қайта ұстап көріп, ісігі жұмсақтау деген сол көзін ашып көруге бекінді. Әуелі көзінің үстіңгі етін, сосын астыңғы етін тартып көрді. Екі жолы да жауынгердің ауырсынғанын сезді.

	– Шыда, шыда солдат! Қазір көзіңді ашамыз!

	Яров енді тәуекелге бел буып көзінің ісінген еттерін екі жаққа қарай абайлап тарта бастады. Ісік аштырар емес. Сөйтсе де солдат көзіне шам сәулесі түскендіктен қорғанып қалған сияқтанды. Дәрігер жаралының көзін жайына қалдырды. Өзі іштей:

	– Әй, мұным нем, бала сияқтанып?! Көз дәрігері келсе өзі-ақ анықтайды ғой. Ең бастысы – жаралы есін жиды. Ендігісі уақыт шешетін нәрсе. Әрине, әлі талай проблемалар туар. Кемтар, мүгедек болмаса болғаны. Сірә, есі бүтін-ау деп ойлаған Яров ойын тағы тиянақтай түсейін дегендей солдаттың құлағына:

	– Көзің көрді ме? Көрсең бетіңнің бір жерін қозғап белгі берші! – деді. Жауынгер күттірген жоқ. Маңдай терісін қозғады.

	– Азамат! – деді қуанышын жасыра алмаған Яров. – Енді екеуміз айыға бастаймыз! – деп жаралының маңдайынан сипады.

	Өмірде кездеспеген бейтаныс екі адам сөйтіп, бір-біріне мейірім-шапағатын төгіп жатты.

	* * *

	Арада – содан бері табаны күректей алты ай өтті. Атамыз қазақ: «Бас жарылса – бөрік ішінде, қол сынса – жең ішінде» демекші Ермахан қызметін өтеген Шоқпардағы бөлімдегілер де мұның басына түскен жағдайды көп дабыра қылмауға тырысып бақты. Бәлен бөлімде солдаттар бірін-бірі сөйтіпті деген әңгіме кімге керек? Азап көрсе біреу көріп жатыр, таяқ жесе тағы біреу жейді. Мұндағы офицерлердің өздері тыныш, үй-іші аман. Ендеше қайдағы біреулер үшін қобалжитын не жөні бар?

	Дивизияда, Алматыда Ермахан тағдыры жөнінде сөз болып, оны ірілі-ұсақты комиссияға салған кезде де мұның алған жарақаты мен тартқан азабын бәлендей денсаулығына зардабын тигізе қоймаған жеңіл-желпі закым сияқты көрсетуге күш салып бақты. Ермаханның госпитальдан шыққан соң басқа жаққа емделуге немесе ата-анасына барып қайтуға демалысқа жіберілмегені осыны дәлелдейтін сияқты.

	Полковник Дәулетов бұл жерден қызметтен ауысып кеткенге дейін бұл әлі емделіп жүргенде:

	– Ұнжырғаң түсе бермесін! Құлан таза айығып кетесің. Госпитальдан шыққан соң психологиялық адаптация ретінде ауылыңа бір ай демалысқа жібертемін. Санаторийге жіберу жағын да ойластырамыз. Қазір ешнәрсе ойламай айығып шық. Бұзақыларды жазалау жағын да өзім қадағалаймын, – деуші еді.

	Енді міне, сол кісі кеткелі Ермахан өзін жұртта қалған күшіктей мүсәпір сезініп жүр. Бөлімдегі офицерлерді былай қойғанда сержант, старшиналар мен дедтардың көзқарасы да біртүрлілеу, салқын. Өлмей қалғаны үшін бейне, кінәлі сияқты.

	Тіпті кеше қатар жүрген солдаттардың өзі суықтау ма, қашқақтайтын секілді ме, түсінбейді. Бірақ оларға мұның да емешегі езіліп бара жатқан жоқ. Бұған да керегі оңашалық. Бір казармада іргелес жатқан жігіттердің өзімен көп шүйіркелесе бермейді. Өйткені, ортақ әңгімелері жоқ. Себебі, бұл госпитальдан шығып келгелі бері бөлімдегі ұсақ-түйек қосалқы шаруаларға жұмсалып жүр. Кезекшілікке, жаттығуларға да бармайды. Саяқ жылқы сияқты өзімен-өзі. Бөлек жайылады.

	Бұл жүрісіне бір жағы риза. Ертелі-кеш осы бөлімде бармайтын жері, көрмейтін есігі жоқ. Өзіне тапсырылған жұмыстың бірін сылтау қылып солдаттардың көбірек жиналатын, өтетін тұстарына әдейі барады. Ондағысы – өзін соққыға жыққандардың бірі болмаса, бірін көріп қаламын ба деген үміт. Кім біледі, қарақшылы түйе сияқты атышулы болған мұны жұрттың бәрі таниды. Мұны көргенде солдаттар өзара күбірлесіп қалып жатқанын ылғи байқайды. Бәлкім, мұны соққыға жыққандар да сыртынан көріп жүрген шығар.

	Солдат өмірі үшін алты ай да аз уақыт емес. 18-ге жаңа толып келген жастар бас-аяғы бес-алты айда адам танымастай өзгеріп шыға келуі ықтимал. Біреуі серейіп өсіп кетсе, екіншісі діңкиіп семіріп алады. Үшіншілері ілмиіп қу сүйекке айналуы да ықтимал. Онда Ермаханның оларды тани қоюы неғайбыл. Бірақ... бірақ сол күзгі кештегі қан толған көздерді бұл жалғанда ұмытпайтын сияқты. Бетпе-бет келіп қалса, әй, қателесе қоймас! Қорқатыны – ол қанішерлер сол күзде немесе осы көктемде мерзімін өтеп кетіп қалмаса екен. Ермаханды уайымдататыны осы. Солардың бірде бірін ұшырата алмай қалса өмірдегі ең үлкен өкініші сол болмақ.

	Госпитальде жатқан кезінде Дәулетовтың айтуымен бірнеше рет әскери прокуратурадан адамдар келіп, мән-жайды түгел сұрап кеткен.

	– Жазылып шық. Күдікті адамдармен беттестіреміз. Бәлкім, танып қаларсың, – дегенде Ермаханның кәдімгідей дәмеленіп қалғаны рас. Бірақ соңғы кезде сол тергеуші атаулы ат ізін салғанды қойды. Ұзынқұлақтан естуінше куә, дәлел боларлық ештеме жоқтығынан істі жабатын сияқты. Соңғы кезде Ермаханды қатты ашуландырып, күйгелек етіп, ширықтырып жүрген осы.

	– Сонда адам өмірі түк болмағаны ма? Мен өліп кетуім де мүмкін еді ғой. Дәулетовты құдай кездестірмегенде әй, қайдам, адам болуым екіталай еді-ау «Судың да сұрауы бар» деуші еді халық.

	Ермахан госпитальдан шығып, бұрынғы бөліміне оралғалы далаға келгендей көңілі жарым. Күнде бірге тұрып, бірге жатып, тай-құлындай тебісіп, бір жапырақ нанды бөліп жеп үйренген мұңдастары бұрынғыдай шүйіркелесе қалу былай тұрсын салқын амандасып, мұның қасында көп аялдамауға тырысады ма деп қалды. Жанына келіп, жағдайын сұрап, жік-жапар болып жатқан біреуі жоқ. Бәрі де кінәлі адамдай күйбеңдеп, беттерін төмен салып, сырғақтай беретіні түсініксіз. Алғашқы күні өзімен төсектері қатар жататын, әрі ауылдары да бір екеу-үшеуі құшақтаса кетер деп ойлаған. Өйтпеді ешкім. Сонда-ақ ойланып қалған, мұнысы несі? дегендей. Сөйтсе енді байқады осында жүргеннің бәрі де мұны көргенде алапес көргендей жиырылып, қасынан тез өтіп кетуге әрекеттенетін сияқты. Бәрінен де бұл қылықтары қиын болды ғой деді ызаланған Ермахан. «Жығылғынға жұдырық» дегендей, «Сен ештеңені уайым қылмай жазылып шық. Қалғанын өзім реттестіремін. Кезектен тыс демалыс та бергіземін» дейтін санчастың бастығы, полковник Дәулетовтың да ауысып кеткенін көрмеймісің?! деп және кіжінді ол. «Сорлыға сойылдың жуан басы тиеді» деген рас-ау, сірә, – деп іштей ширығып тұр.

	Батальон, роталас жігіттеріне деген жылымықтың орнын енді реніш, қыжыл басқандай. Соңғы күндері олармен бұл да үстірт, қатқыл амандасып жүр. Сонысынан ба базбірі тіпті бұдан именденетіндей де көрінеді. Содан да ма өзінің күннен күнге кекшіл, ызақор, қатыгездеу болып бара жатқанын сезеді.

	Бейне бір мені кінәлайтындай. Әлде бұл бейбақтарға командирлер солай ұғындырып қойды ма екен? – деп те күманданды.

	Әлгі оқиғаға дейін мұның тәртібі мен тындырымдылығы үшін тәуір көретін сияқтанатын командирлері де «қалайсың?» деген жалғыз ауыз сөзді қимағандай алғаш көріп, сәлем берген кезде де, бейне, мұны күнде көріп жүрген адамындай болмашы ишара жасап қана көрдім дегенді аңғартты. Онысын аз дегендей қатарда тұрғанда немесе жаттығу кезінде мұның қасындағы солдаттың біреуі бұған қарап жыбырлап, сөйлеп оғаштау бірдеме істесе болғаны, олардың емес, осының фамилиясын атап: Ефрейтор Алимкулов! Тәртіп бұзғаныңды доғармасаң!... деп қалып жүр. Демек, бұл мен үшін тағы бір тықырдың таянып қалғанын байқатыды ма қалай? – деп те ойланатынды шығарды. Бірақ, бұлар маған не үшін өшігеді? Соққыға жығылған мен. Бәлен ай өлі мен тірінің, өмір мен өлімнің арасында жатып, азап шеккен де мен. Сонда менің жазығым не? – деп күйінгенімен еш жауабы жоқ. Өзге солдаттар әрқилы себеп-сылтаумен жаза алып, гауптвахқа қамалып жатқанда бұл бірде-бір рет ондайға іліккен жоқ. Ендеше бұлар шетінен мені неге мүйіздейді? Әлде, әлде....

	мен госпитальға түскен кезде лауазымдыларынан мен үшін теперіш көрді ме екен? деп те ақтағысы келді бұларды. Бірақ бар себебін білмеген соң жоқ долбармен кесім жасап, келте қайыруды өзіне мін санады. Сөйтсе де өзін оқшаулатып, өзгенің түп-түгел осқырып қарауына негіз болған себеп, қанша елемейін десе де жатса – жадынан, тұрса – ойынан шықпай-ақ қойды. Армияда, әскерде тап мұндай әділетсіздік, озбырлық болар-ау деген тым құрыса ойына да келмепті-ау...

	Енді өкініп жүр. Сержант мектебін бітірген соң Түрікменстан түбіндегі Кушкаға барғым келмейді, – деп ит арқасы қияндағы, яғни сонау Отырардан әкесіне хабар айтып, қанша әуре-сарсаңнан кейін ғана әзер қалып еді Шоқпарда. Бөлген бойда Кушка қайдасын деп тартып кеткенімде мына пәлекеттің бірі де болмас па еді, қайтер еді деп өзін-өзі күстаналап қояды.

	Әкесі бейшара арқа еті – арша, борбай еті – борша болып жүріп тапқан бес-он тұяғын өткеніне сатып, жолай Алматыдағы жақын туысқан інісін ертіп келіп, әупірім дегенде мұны Түрікменістанға бармайтын қылып еді. Ол жолы өлгенше қуанған «қалдым» деп. Енді бүгін кіжініп отыр. Ойы – «бекер қылыппын» дейді. Ойлап отырса өз қолымен істеген әттеген-айы аз емес екен. Соның бәрінен арашалап алған ата-анасы бейшара соның бірде-бірін міндет қылмай «ойбай, Кушкаға, Ауғанға әкеткелі жатыр» дегенді естігені сол еді, артынып-тартынып тағы жетіп келмеді ме?!

	Кейде көкесін де аяп кетеді. Ер жетіп, бір жағынан шығып, серік болар. Жігіт болып қалды ғой құдай аман қойса, – деп ет-бауыры елжіреп, бұған мейіріммен қарайтын кездері есіне түскенде жердің тесігі болса кіріп-ақ кеткісі келеді. Бірақ өз қолыңды өзің қайдан кесерсің?! Бүгін өзі өкінгенімен ертең бәрін де ұмытып әке-шешесін өкіндіретіні ше? Мұнысы, ойына түскенде: Әй, мені де ұрып өлтіретін кісі жоқ қой! деп төрелік айта қоятынын қайтерсің! Әне, табылды емес пе, өлтірмесе де сілейте соғатындар? Ақыры, сазайымды тарттым-ау, бар бәле өзімнен шықты емес пе? – деп саябырсудың орнына күн сайын ұрынарға қара таппай жүргені не қылғаны? Біреуден таяқ жедім деп бүкіл адам атаулыға жауығып алғаны қай қылғаны?

	Осының бәрін ойлады да Ермахан мүлдем тарығып, отырған орнына жантая кетті...

	* * *

	Ермахан әсіресе соңғы он-он бес күнде мүлдем тұнжырап, тұйықталып қалды. Көп ешкіммен сөйлеспейді. Уақытылы тамағын ішіп, қолы қалт етсе түрлі жаттығулар жасап жүргендіктен бе күшіне күш қосылып, денесі ширай бастағанын сезеді. Алматыда оқып жүргенде түрлі спорт секциясына қатысып бокстан, шығыс жекпе-жегінен үйренген әдістерін әсті-әсті шыңдай бастады. Намыс па, кек пе, ыза ма, әйтеуір өзіне тыным бермей күндіз-түні қамшылап, қайрай түсетін мінез пайда болды. Тарыдай кінәсі жоқ бола тұра өлімші халге жеткенше таяқ жеді. Жарты жыл өмірі үшін арпалысып енді беті бері қарағанда командирлері де, тергеушілер де түк сезбегендей, түк болмағандай, мұның өмірде бар екенін мүлдем ұмытып кеткендей немкетті құлық көрсетеді.

	– Жоқ, олай бола қоймас! – деп түйді Ермахан – «Жігітті намыс өлтіреді» демеуші ме еді жұрт. Езің мен емес! Өлсем де намысымды жыртып өлемін!

	Бөлімнің кең ауласында жалғыз келе жатқан жас жігіт осы сөздерді өзіне-өзі ант еткендей екі жұдырығын қатты сығымдап, тістеніп айтты. Сөйтті де жүрісін кілт баяулатып қалтасынан темекісін алды. Жедел тұтатып, ащы темекіні құшырлана сорды. Қолдарының дірілдеп тұрғанын темекі ұстаған қолын аузына үшінші рет жақындатқанда анық көрді. Сабасына түсу үшін Ермахан казарманың алдын орап өтетін асфальт жолдан ығысып былайырақ барып тоқтады да айналаға көз жүгіртті. Мотоатқыштар бөлімі орналасқан бетон қорғанның іші кіші-гірім қалашық сияқты. Сырт көзге сұсты, үлкен де, кіші де қатаң тәртіпке бағынып, сол бойынша ғана жүріп тұратындай көрінетін үлкен ауланың түкпір-түкпірінде тәртіпсіздік, озбырлық, әлімжеттік әрекеттер қыж-қыж қайнайтынын оның табалдырығынан аттап, ауасымен тыныстаған адам бірден-ақ сезер еді. Ермахан үшін айдаладағы мына жауынгерлер жайғасқан бес қабатты әйдік үй басынан кешпеген қылмыс жоқ сияқтанады.

	Ауланың әр тұсында шамдары самалдай жарқыраған жатаған үйлерге кіріп-шығып жатқан әскерилердің бәрі Ермаханның көзіне қылмыскерлер сияқты елестеп кетті. Себебі, әскер қатарына алынған алғашқы күннен көргені тек зорлық пен ұрлық. Обал-сауап, ұят, қанағат тәрізді ұғымдар мұнда тек келемеж, мысқыл туғызады екен. Ермахан осыған қайран.

	Қоғамдағы жас ұрпақты тәрбиелеуге теңдей ортақ екі мекеменің – мектеп пен армияның мүддесі мүлдем кереғар келер-ау деген ой Ермаханның үш ұйықтаса түсіне кірмеген нәрсесі. Кешегі идеал тұтып, өйтуге болмайды, бүйтуге болмайды, олай ету керек, былай ету керек деген пікіріңді де әскерде тісіңнен шығарсаң болғаны сені не кеңкелес көреді, немесе ең жеңілі мазақ, қор қылады. Міне, жас адамның өзге тұрмақ өзіне, қоғамына, болашағына деген сенімін де, мөлдір сезімін де жойып, көлеңкесі көп қимыжық тірлікке араласып кететін тұсы осы жерде басталады. Адам – адамға дос емес, бұрын айтыла беретініндей, адам – адамға өш, қас болып шықсын десең, балаңды әскерге бер. Екі жылдан соң ілуде бірі болмаса түз-түгел есірік, надан, озбыр, екіжүзді, өтірікші, бұзақы, ұры болып шығады. Бұған Ермаханның зәредей шүбәсі жоқ. Өзі жазырын тартып, жанын қинағандықтан біледі. Әрине, әркім әртүрлі ойлар. Әскери қызметін өтеген жастардың бәрі бірдей Ермаханша әскери өмірге лағынет айтып кетпейтін болар. Ал Ермахан өз пікірінен өлтіремін десе айнымас. Мүлдем күйінген, біржола түңілген. Мына советтік жүйе тұрғанда совет армиясының тәртібі түзеле қояды дегенге кісі баласы сене қоймас деп жориды ол.

	– Әне! – деп қалды Ермахан бейне біреумен сөйлесіп тұрғандай. Сосын бір өзі тұрғаны есіне түсіп, аузындағы темекісін жерге бір ұрды да, ызалы күйі етігімен жаншып-жаншып тастады. Екі көзі казармадан соқталдай біреуді екі аяғын салбыратып мойнына мінгізіп шығып, асханаға қарай бүгежектеп жүгіріп бара жатқан солдатты көрді. Мұның жай еместігін жүрегі бірден-ақ сезді. Айдың, күннің аманында өзіндей немесе өзінен де дәу біреу іңір қараңғысы үйірілмей жатып соры қайнаған жас солдаттың мойнына мінетіндей не әкесінің құны бар?! Бұл озбырлық асқынған екен! – деді ішінен ширыққан Ермахан. Соңғы кезде аңғарып жүр, бұрын ондайға соншалық күйіп-піспеуші еді, өзі тақсіретін тартып шыққалы біреудің біреуге тиісіп, яки кемсітіп, немесе зорлық жасағанын көрсе, қаны басына шауып, шыдай алмайтын болыпты. Әне, қазір де күйгелектеніп өзін қоярға жер таппай кетті. Тіпті тура жүгіріп барып анау тапа тал түсте адамды есекше мініп алған азғынды ат үстінен жұлып алғандай домалатып түсіріп, көкесін танытқысы келіп-ақ тұр. Бірақ өзін өзі сап-сап деп әзер басты. Әй, өздері ойнап жүрген жолдастар болса, не бірдемеге бәстесіп... дегендей....

	Асхана адам арқалаған солдат үшін алыс көрінгенімен казармамен екі ара жарты шақырымдай ғана. Төте тартқан кісіге одан да жақындау болуы мүмкін. Сондықтан мына бірін-бірі мінгендер көп кідірмей қайтуы тиіс. Ермахан асханадан келетін жолдың казармаға тақау тұсындағы бұрылысына барып, әлгілерді тосты. Асханадан қайтқан дүрмек әлгіден гөрі саябырсып, жеке-жарым, екеу-екеу анда-санда өткен солдаттар болмаса төңірек түн қараңғысына көміліп, тынши бастаған. Жаңағылар біразға дейін қайтпады.

	– Шын-ақ ойнап жүргендер екен-ау. Мен де не болса соған елеріп шыға келетінім нем? – деп енді жігіт өзін күстәналады. Сөйтті де темекісін қайта тұтатты. Казармаға сабасына түсіп бару үшін сәл сыртта тұрғанды жөн көрді. Көктемнің сұп-суық дымқыл желі қойын-қонышын кеулеп, денесін тітіркендірген сияқты. Ермахан гимнастеркасының алдыңғы түймелерін салып, жағасын көтеріңкіреп түзеп қойды. Денесін қыздыру үшін бірнеше рет тез-тез отырып та тұрды. Кенет асхана жақтан жаңағы мінгескен екеудің қайтып келе жатқаның көзі шалды. Көлік қызметін атқарып келе жатқан солдаттың тірсектері қақтығысып әзер жүреді. Ал анау есекке мінген адамша итініп тебініп қояды. Қолында наны ма бірдемелері бар. Шайнаңдап жеп отырғанын анық көрді. Бұл ойын емес! − деді іштей кіжінген Ермахан төңірегіне дереу көз салып еді, не казарма жақтан, иә асхана жақтан қимылдаған адам көрінбейді. Ол ортан белінен ауып қалған темекісін құшырлана бірер сорды да бейне жиіркенішті нәрсесінен құтылғандай ту сыртына қарай нұқып, лақтырып тастады да өзі міңгескендердің жолын кес-кестей берді. Ойы – мына қиянатшыл солдаттан «мұның қалай?» деп жөн сұрау. Тротуардың жиегіндегі әлі көтеріліп үлгірмеген тырбық көк шөптен аттап өтіп, әлгілерге бетпе-бет келді. Анадай жерде самаладай жарқырап тұрған шамның жарығы міңгесіп, ұшқасқан екеудің тұла бойына түгел түсіп келеді. Енді аңғарды: еңгезердей сарыны мойнына мінгізіп, аяғын әзер басып келе жатқан жазған аяқ-басына қарағанда осы төңіректен шақырылған сорлының бірі... Тері моншақтап келеді. Беттесіп қалған Ермаханға жаутаң-жаутаң қарайды. Ермаханның қаны басына тепті.

	– Әй, жүгенсіз, мынауың не?! – деп төбедегі төреге дүрсе қоя берді. Анау қыңар емес.

	– Сен де бірдеме көргің келіп тұрмаса жөніңді тап! Кімсің өзің?! – деді менмен кекесінмен.Сөйтті де екілене тебінді.

	– Шу! Тезірек бас аяғыңды!

	Бұдан кейінгісі көз ілеспес жылдамдықпен өтті. Қарсы келген жігіттің бұларға қарай секіргенін немесе ұшқанын олар анық аңғармады. Көлік – мойнына мінген Қожайынымен бірге гүрс етіп құлағанын бір-ақ білді. Жерге қалай тастасаң да аяғымен түсетін мысық секілді Ермахан да әп-сәтте орнынан тұрып, жайрап жатқан адаммінгішті жағасынан қапсыра ұстап, жерден жұлып алды. Өзі шамға арқасын беріп, ананың бетіне тіктеп қарады.

	Сол, сол үшеудің жалаңбас, гимнастеркасымен тұрғаны осы! Әріректен жылтырап көрінетін шүңірек көзі, қатпарланып тұратын шот маңдайы, ызаланғанда үстіңгі ернін жымқырып, бір жағына қисайып алатын қайқы иегі көзіне оттай басылды. Мұны аз дегендей күні бүгінге дейін құлағына сан жаңғырып, қайталанып жүрген қарлығыңқырап шығатын күжілдек даусы жаңа алғаш естігенде-ақ санасына оқтай қадалған.

	– Жібер деймін, иттің баласы, көресіңді көрейін демесең!

	Ермахан керісінше алқымын сыға түсті. Кішкентайынан есек пен тайдың үстінде көкпар тартысып, кетпен шауып, қалыппен кесек құйып өскендіктен болар екі қолы бөлекше қайратты еді. Спорт секциясындағы жаттығу күресі кезінде де тарамыс салалы саусақтары қарсыласының қай жерінен ұстаса да қарысып жібермей қалғанын байқайтын жаттықтырушысы:

	– Жігітім, сен шабондоз сияқты бір ұстаған жеріңнен айырылмайды екенсің. Демек, осы қолыңның қайратын пайдаланудың амалын ойластырайық, – деуші еді.

	Міне, сол темірдей тегеурінді саусақтары алдындағы алпамсадай жігіттің апшысын қуырып, тынысын тарылтып барады. Мұның босата қоймайтынын сезді ме, жоқ оны да ашу кернеді ме, бар күшін жиып, жұлқынып көріп еді, мынау тырп еткізетін түрі жоқ. «Суға кеткен тал қармайды» демекші, манадан бері есек қылып мініп келе жатқан серігіне айқай салды:

	– Неғып тұрсың состиып, ит! Жүгір хабар бер, біздің жігіттерге!

	«Тышқанға мысықтан үлкен аң жоқ» дегендей әбден айтқанын екі етпей құлшылық күн кешкен байғұс казармаға қарай далбақтап тұра жүгірді. Бұлай тәжікелесіп тұра берсе оқиғаның арты немен тынатынынан мықтап сабақ алған Ермахан енді уақыт оздырмады. Алдындағы қаныпезерді сол жақ тобықтан аяғымен қағып қалды да қолын босата бере оң қолымен шықшыттан періп жіберді. Соққының қатты тигені сонша анау жаман тулақтай жалп етіп барып, жол жиегіндегі жақтау тасқа бір жақ бетімен түсті. Содан кейінгі 15-20 секундта Ермахан омақаса құлаған жігіттің қай жерінен, қалай тепкенін санаған жоқ. Әйтеуір, аямады. Трактор табанды ауыр етік жайрап жатқан жігіттің бетіне де, к-не де талай жеріне сан рет тигені анық. Жығылған мықты қайтып тұруға да әрекет қылмады, ыңырсығаны болмаса дыбыс та бермеді.

	Казарма жаққа қарап еді, ешкім көзіне түспеді. Жатқанның құйрығынан шіреніп тұрып, келістіре бір тепті де казарманың қарсы бетіне жол жағалай ілінген түрлі суреттер мен ережелерді тасалап тұрып сәл ойланды. Енді казармаға баруға болмайды. Қашу керек! Қалай қарай қашқаны дұрыс?

	Қапелімде не істерін білмей бөгеліп қалды. Мұны да ойластырып қоймақшы еді. Бірақ тап бұлай бәрі де аяқ астынан шешіле қалады деп ойламапты.

	«Елсізге қарай, сыртқа қашуға болмайды», – деп түйді бірден. Қашқан адам көзден таса сондай елсіз, елеусіз жаққа қарай қашады деп ойлары сөзсіз. Сондықтан не де болса да тәуекел, үлкен есікке барып көрейін, – деп бекінді Ермахан. Өзі іштей сайланып жүрген әрекеті болғандықтан ба, жоқ әлде кек алудың сәті соншалық жақсы орайласа кеткендіктен бе көңілі орнына түсіп, өзіне деген разылық сезім медеу болды ма, әйтеуір саспады. Бұқпалай басып, түн қараңғысын жамылған жігіт әп сәтте-ақ оқиға болған жерден ұзап кетті. Әне-міне дегенше бөлімшенің сыртқы есігіне де жетті. Казарма мен екі арадағы жол қараңғылау болғанымен, кезекші отыратын мына үйдің төңірегі жап-жарық. Бұл жерде солдаттар білмейтін саңылау жоқ десе де болғандай. Аптасына әрілі-берілі сан рет өтіп, кезекшінің қарсысындағы стол, орындық қойылған кең бөлімде талай рет отырып, темекі де шеккен.

	Кезекшінің біреумен телефон арқылы айқайлап сөйлесіп жатқанын анадайдан естіді. Қолы босамай жатыр екен. – Иә сәт, – деді ішінен. Сосын жайлап кезекші отырған бөлме мен қарсы беттегі үлкен бөлменің арасынан тік өтетін коридорға кірді. Терезеден кезекші жаққа абайлап көз салып еді, анау түрегелген күйі, еңкейіп асығыс бірдемелерді жазып жатқанын көрді. Терезеден басымның көлеңкесі түсер деп, жүрелеп отыра калып жылжи берді. Коридордан тысқа шықты да, әрі төңірегін шалып, әрі іштегі кезекші байқап қалмас үшін айқара ашық тұрған есіктің сыртына қабырғаға тақалып тұра қалды. Сол мезет кезекші офицер де телефонмен сөйлескенін қойып, коридорға шықты. Еденді тарсылдатып ерсілі-қарсылы жүрді. Ермахан дымын шығармай тыңдап тұр. Телефон тағы шырылдап, кезекші бөлмесіне қайтып кірген сәтте, Ермахан да аяғын аңдап басып, дуал жағалай жүгіріп, ұзай берді. Бөлімнің кезекші отыратын есігінен үш жүз метрдей ұзаңқырап барып, жол жиегіндегі арықтың машина жарығы түспейтін қылтарыстау жеріне бұғып, отыра кетті. Төңірек көзге түртсе көргісіз, қараңғылық. Бұған Ермахан қуанбаса, өкініп отырған жоқ. Енді теміржол станциясына қарай өтіп жатқан машиналарға мұқият қарай бастады. Сөйтсе де екі көзі әлі есік жақта. Қауіп келсе, тек сол есік жақтан келетінін біледі.

	Осылайша ол он-он бес минут бұғып отырып қалды. Кенет кезекші жақтан әуелі дабырлаған дауыс естілді. Сосын есік алдына үш-төрт солдат шықты. Алғашқы қуғыншылар болар деп жорыды. Не айтып жатқандары анық естілмейді. Кезекші офицер басын шайқап, қолдарын сермеп солдаттарға ұрысқаны байқалады. Ақыры оларды итермелеп ішке кіргізіп, есікті жауып қойды. «Е, мұнысы жақсы болды ғой. Бұл жаққа қарай ешкім келген де жоқ, өткен де жоқ деген шығар» деп топшылады Ермахан.

	Төңірек көзге түртсе көргісіз қараңғы. Жол жаққа емес, енді өзінің ту сыртына көз салды. Құлаштап лақтырған тасың жететіндей жерде бірдеңе қараңдайды. Әуелде адам емес пе екен деп секем алып еді, көзі қараңғыға үйрене келе үрейден де арылды. Жаңағы қарауытқан жайылып жүрген сиыр екен. Енді оның тіпті ала сиыр екенін де аңғарып отырмын деп түйді. Әріректен тағы да бірнешеуі қарауытады. Сірә, қарсы беттегі ауылдың малы болуы керек. Әшейінде самсап тұратын жұлдыз атаулының бірі көрінбеді. Ауаның бұлт екенін енді ғана аңғарды. Ай жарық болса оған пана боларлық бір түп бұтасы жоқ мына мидай далада мен бой тасалайтын мүмкіндік жоқ еді. Құдайдың мұнысына да шүкір. Әйтпесе, «Мен қазір біреулермен төбелесіп, қашқандай болсам ай қараңғы, ешкім көре қоймас» деп жоспарлады дейсің бе? Бәрі де аяқ астынан болды емес пе? Ермахан іштей өзімен-өзі сөйлесіп отыр.

	«Әне, және біреуі шықты. Қараңғыда адам сидиып, ұзын болып көрінуші еді. Мынауың тәпелтек неме ғой. Шыға салып біреу шақырғандай жан жағына қарар-қарамас тіп-тіке маған қарай жүргенін қарашы. Қап, иттің баласы-ай! Біліп қойды-ау менің осылай қарай қашқанымды. Енді қайтсем екен? Не де болса тура анау жайылып жатқан малдарға қарай паң далаға безуім керек», – деп стартқа дайындалған спортшы тәрізді денесін тез жиып, жүрелеп отырып алды. Екі көзі – тәпелтекте. Ол асфальт жолға тақап келді де кілт кідірді. Сосын сәл қиастау жүріп, ойпаңдау жерге жеткенде шалбарының түймелерін ағыта бастады. «Ой, иттің баласы-ай! Сол үшін ауладан шығып, осыншама жерге келгенін қарашы. «Қорыққанға қос көрінеді» деген осы. Әгәрдә тәпелтек тағы екі-үш аттап асфальтқа жеткенде мен тұра қашқалы отырған. Онда «қашқанды таптым» деп жарты әлемге жар салып, айқайға басып, абыройға кенелетін. Әйтеуір бір жолға құдай сақтады. «Аққа құдай жақ» деп қойдым ішінен. «Соқыр бір іс бастады, құдай оны қош көрсе» деген әпсана ойыма орала кеткені. «Қалай еді?» деп ретімен есіне түсіріп отыр».

	Ертеде астында жараулы жақсы аты бар жолаушы жігіт көлденең ағып жатқан кішкене өзеннен кешіп өтпекші болып, судың жайуаттау жеріне келіп, суды кешкені сол еді анандай жерде жар жағасында отырған бірнеше адамның арасындағы ақсақалды қарт орнынан көтеріліп:

	– Жолаушы, балам! Құдай тілеуіңді берсін. Мына судан мені арғы бетке өткізіп тасташы, – дейді.

	– Ассалаумағалейкум ата! Келіңіз, келіңіз! Оған не сөз бар?! – деп жігіт дереу атынан түсіп қарттың алдынан шығады. Қолына таяқ ұстаған үлкен кісі зағип сияқты. Табан жолын таяқпен таңдап басып келеді.

	– Ата, қане, менің атыма міне қойыңыз. Мен сіздің артыңызға мінгесейін, – дейді қол алысып болған жігіт.

	Сонымен не керек шал – алдында, жігіт – артына мінгесіп, өзеннің арғы бетіне өткен соң жігіт аттан қарғып түсіп:

	– Ал, ата, өзеннен өттіңіз. Енді аттан түсе қойыңыз мен жолымнан қалмайын, – десе, қу шал құбылып:

	– Жо-жоқ! Мен неге түсуім керек аттан?! Ат менікі! – дейді.

	Ықтиярымен түспесіне көзі жеткен жігіт енді шалды аттан аударып тастамақшы болған кезде қу шал ойбайға басады:

	– Ойбай, жәрдем бере көріңдер! Мына жігіт менің атымды тартып алғалы жатыр! Оу, халайық!

	Өзеннің екі жақ бетінде отырған-тұрған жамағат бірі «зорлықшыл» жігітке айқайлап, енді біреулері көмектесу үшін бұларға қарай тұра жүгіреді.

	Сонымен шақшадай басы шарадай болған жолаушы жігіттің таяу ауылдардың біріне соғып, биге жүгінуден өзге амалы қалмайды.

	Бірақ әңгіменің ақ-қарасына көз жеткізе алмайды. Шынын айтып жігіт шыр-пыр. «Мен ғаріпті араша қыла гөр, шырағым» деп шал да зар қағады.

	Ақыры жатар мезгілде би екеуін бөлек-бөлек киіз үйге бір-бірден қамап қояды да сыртынан тың тыңдаттырады.

	Қарияға жақсылық жасаймын деп жанжалға кезіккен жас жігіт мүлдем түңіліп: – «Соқыр көрсем тағы да, жоламаспын маңына!» – деп күйініп жатқанын есітеді.

	Ал бәлеқор шал: – «Соқыр бір іс бастады, құдай оны қош көрсе» – деп жастыққа жантайып жатыр екен дейді.

	Даудың ақиқатына жеткен би шатақ шалға жасы нешеде болса сонша дүре соғуды бұйырады.

	 «Әлгі бәлеқор шал айтпақшы менің де мына әрекетімді құдай құп көрсе болар еді-ау», – деп бір күрсінді қашқын жігіт.

	Қашқын баланың ойы әлгі аңызға ауғанымен екі көзі жолда еді. Шырақтарын самаладай жарқыратып ерсілі-қарсылы өтіп жатқан көліктердің өзі жабыса кетуге ыңғайлысын таңдап отыр. Бірақ қас қылғанда жүрісі баяу, жүк артқан, арба сүйреткен не машина, не трактор өтпей қасарысып тұрғандай.

	Енді бұлай отыра беруге болмайды. Бұл жерден құру керек! Орталық жақтан бірнеше машинаның жарығы көрінді. Ішінде жүк машинасы болса, Ермахан жабысып көрмекші. Алда әскери пост барын біледі. Бірақ күнделікті әрілі-берілі жиі қатынап, көзтаныс болған машиналарды кезекші солдаттар, әсіресе кешқұрым көп тексере қоймайды. Әне, тізіліп машиналар да жақындап келеді. Алдыңғысы әскери уазик болып шықты. Одан қайыр жоқ. Ой, ортадағысы арба сүйреген «Беларусь» екен. Бұл трактордың арбасына жабысса, артқы машина көріп қояры даусыз. Қап-ай! Жо-жоқ, анау трактордан оза бастады. Е, құдай, оңда! – деп Ермахан трактор тура тұсына келе бергенде лып беріп, оның жетегіндегі арбасының артқы бортына жабысты. Жабысты да тракторшы көрген болса, не тоқтап, немесе басын шығарып ұрсуы керек, соны білейін деп сәл тұрып қалды.

	Тракторшы жүрісін жеделдетті. Демек – көрмегені. Кабинасының артқы терезесі баттасқан шаң ба, батпақ па, әйтеуір, рульде отырған адамның сұлбасы әзер байқалады. Ермахан борттың кенересіне арқасын сүйеп, бұғып отыра кетті. Тележканың іші бей-берекет жатқан неше түрлі зат. Дөңгелек дейсің бе, шелек дейсің бе, арқан, қап... Анау алдыңғы жақ бұрышта престелген екі тай шөп көрінеді. Ермахан бұқпалаған күйі сол шөпке жетті де, қатар жатқан екі тай шөпті алдыңғы борттан жарты метрдей шегіндіріп қатар қойды да, өзі бортпен екі араға жатып, үстіне жатқан жаман арқан, қаптарды жауып алды. Ендігі тосқауыл – пост. Әне, трактор жүрісін баяулатты. Мүлдем тоқтады. Біреулердің дабырлап сөйлескені естіледі. Мұнда хабарлап үлгерді ме екен? Хабарлап қояр-ау деп неге ойламағанмын? Қорқынышы енді күшейді. Төбесі шымылдып, қол-аяғы дірілдеп кеткенін енді аңғарды. Қап, жаңа жолдан түсіп қалып, постан жаяу өтуім керек еді – деп кейіді өзіне-өзі. Мұндайда әр минут жылдай. Сыртта жүргендердің бәрі тап қазір осыны ұстауға қам жасап жатқандай. Бірақ трактордың төңірегінде ешкім жоқ. Дауыстар алдыңғы жақтан естіледі. Әне, трактордың алдында тұрған машина кетті. Трактор да қозғалды-ау, әйтеуір. Тракторшы жүріп бара жатып, кезекші солдатпен айқайласып бірдеме туралы сөйлесіп қояр емес. Уһ! Өтті-ау, ақыры.

	Енді постан сәл ұзаса Ермахан трактордан түсіп қалмақшы. Бірақ жеті түнде әскери киіммен желең жүрген солдат жұрттың назарын бірден аударуы ықтимал екен-ау.

	«Осы менің асығыс ойлап, келте қайыратыным-ай!» деп Ермахан өзін іштей мінеп те алды. Енді теміржолға тақап түскенді жөн көрді. Мына үлкен жолдың басқа бұрылатын тармағы жоқ. Қалай жүрсең де, әуелі теміржолды кесіп өтесің. Ермахан мұны жақсы білетін. Теміржолдың жұлығына бір іліксе, арғы жағын ойланып көрмек. Қазіргі бар ойы − аман-есен теміржолға жету.

	Жігіт біртіндеп орнынан тұрып, борттан ұстаған күйі жүресінен отырды. Басын қылтитып жан-жағына қарады. Теміржолға келіп қалыпты. Енді түсуге қам жасағаны жөн. Ол жалма-жан тележканың артқы қанасына дейін сырғып жетті де трактордың алды-артын барлап қарады. Ешкім жоқ сияқты. Лып беріп тележкадан қарғып түсті. Таяқ тастам жерде қарауытқан үйлерге қарай жылжыды. Екі көзі алда. Ойы әлдеқайда. Енді не істеуі керек? Қашуын қашып шықты. Қайда барады? Алматыға ма, жоқ ауылына ма? Ермахан мұның екеуін де – дұрыс көрген жоқ. Оның екі жағына да бұл жаяу-жалпы жетемін дегенше, іздеу салған хабар да жетер. Ендеше бұлай етуге мүлде болмайды. Жұрттың ойына келмейтін вариант табуы керек. Бірақ соншама жұрттың ақылы жетпес вариантты бұл қайдан таппақшы?! Тап қазір қалай қарай жүрерін білмей тұрғанда басқа қулыққа ақылы қайдан жетпек? Бар ақылын былтырдан бері көрген тауқыметі-ақ тауысқан шығар...

	Ермахан ең шеткі үйдің жанына келіп кідірді. Үйдің бір бүйірі тұтас қабырға болғанына қарағанда бұл – үйдің ту сырты. Есік-терезесі арғы бетінде сияқты. Көмескі жарық пен біреулердің сөйлескен дауыстары сол жақтан естіледі. Үйді айнала қоршаған тақтай қорған бәрін қалқалап тұр.

	Ермаханның қараңғыға бойы үйренді ме, жоқ қашып құтылғанына сенді ме, манағыдай емес, мүлдем батылданып алды. Қалтасынан темекісін шығарып, асықпай тұтатты да құмарта сорды. Сөйткенше болған жоқ, үйдің арғы жағындағы дауыс күшейе түсті. Екі-үш адам бірдемені көтере алмай жатқан сияқты. Сөздеріне қарағанда қазақтың үйі болуы тиіс.

	– Әй, мынауыңды біз екеуміз машинаға көтеріп сала алмаймыз. Адам іздейік! – деді бір дауыс ап-анық.

	– Ой, сен де айтады екенсің. Түн ішінде адамды қайдан табамыз? Көршіні шақыр, дейтіндей ауылдастарың да жоқ.

	– Онда қайттік? Дағар, сен жолға қарай шығып көрсеңші. Иманы бар біреу-міреу ұшырап қалар. Тым болмаса өтіп жатқан машиналарды тоқтатып, жәрдем сұра. Осындайда тосын жүретін солдаттар да ұшыраспайды. Оларға бір шишаға жететін ақша берсең бір машина жүгіңді тиеп берер еді!

	– Жарайды, мен жол торуылдап көрейін. Сендер бірдеме ұмыт қалмасын, машинаға сала беріңдер.

	Жол осы Ермахан тұрған жақта. Ендеше жәрдемші іздеген кісі сөз жоқ қазір осылай қарай шығады. Ермахан әуелі бой тасаламақ болды да, бұл ниетпен бірақ тез жеріді. Несіне қорқам. Жай ауыл адамдары ғой. Олар қорқып жүрмесін деп үйден сәл шегініңкіреп, анадай жерге барып темекісін шеге берді.

	Үйді айналып біреу шықты. Қимылы жас адамның қимылына ұқсамайды. Аяғын мамырлап басады. «Қорыққанға қос көрінеді» деуші еді әкесі Ескер. Қараңғыда үрей ғана зорайып қоймай, адамның денесі де ұлғайып, қомақтанып көрінеді ме деп ойлады Ермахан. Мына үйден шыққан адам жүрсем ба, жүрмесем ба дегендей аяғын санап басып келе жатқанына қарағанда үй сыртында бейсар тұрғын адамнан секем алып қалған сияқты.

	– Бұл қайсың әй! – деп дауыстады үй айналған қазақ.

	– Мен солдатпын, көке.

	– Ә, өзіміздің бала болды ғой, – деп әлгі адам бұған қарай төтелеп жүрді. Өзі сөйлеп келеді:

	– Көктен іздегеніміз жерден табылып жүрмесін. Ана кісі қасына жақындай бергенде сәлемдесті:

	– Ассалаумағалейкум!

	– Уағалейкүмассалам! Сен бір тәуір бала сияқтысың, сәлемің түп-түгел ғой! Мына үйде екеулеп бір моторды машинаға сала алмай, адам іздеп шығып ем, көшеге. Жол жүргелі жатыр едік. Бағана ертерек шығып кетеміз дегенбіз ғой. Қазақтың шаруасы біте ме? Анау деп, мынау деп ерте күнді кеш қылдық. Енді міне, қараңғыда қарманып, адам іздеп шыққаным.

	Ақкөңіл адам болуы керек, кімсің деместен бар әңгімесін ақтарып жатыр.

	– Құдай жеткізген шығар, жүр қарағым, қолғабыс етіп жіберші.

	Бас-аяғы төрт-бес минутта жанына солдат ертіп қайтып келген Дағарды көргенде есік алдында тұрғандардың таңырқамағаны қалмады. Сонда да бәрі «мынаусы кім, көзді ашып-жұмғанша қайдан таба қалды» деген күдікпен айтып жатқан әңгімелерін сап тиып, біріне-бірі қарады.

	Дағар есімді пәкене қараның ештеңемен ісі жоқ. Дамбырлап келе жатқанына қарағанда үй артынан түн ішінде бейтаныс біреудің тап бола кеткенін оғаш көрмеген сиқы бар.

	– Әй, міне, жәрдемші керек болса! Өзі келе жатыр екен, − деп Ермаханды нұсқады. Ермахан есік алдында тұрғандарға ізетпен амандасып, күн жылынып қалса да, әлі күнге басындағы бөркін тастамаған қапсағай денелі кісіге тағы да «түп-түгел» сәлем берді.

	– Қане, бері моторға жақында Елен, – деді Ермаханды сырттан ертіп әкелген Дағар есімді азамат. – Енді үшеулеп көрейік.

	Мотор деп тұрғаны сыртын әскери брезент шатырдың бір бөлігімен мықтап орап, жіңішке кендір арқанмен шырмап тастаған ауқымы ересек адамның құшағы еркін жететін зат болып шықты. Сірә, жеңіл машинаның двигателі болар деп пайымдады Ермахан.

	– Ал, абайлап көтерейік. Бір жерімізді май қып алармыз. Балам, сен де абайла. – Май қылып алсақ ештеңе етпес. Майып қылып алсақ...

	Дағардың жағы тынар емес. Сөйлеп жүр. Үш адым жердегі моторды аса қатты қиналмастан көтеріп, бес алты метр жерге борты ашық тұрған көкшіл түсті жүк машинасына қарай тәлтіректей алып жүрді. Двигательдің өзіне тиген жерін көтеріңкіреп барып бортқа іліктірген Ермахан қасындағы жаңа таныстарына:

	– Сіздер абайлап сүйемелдей тұрыңыздар. Мен машинаның үстіне шығып тартайын, – деп әп-сәтте машинаға қарғып мінді. Одан арғысы көп қиынға түскен жоқ. Машина мөңкігенде бірдемесі сынып қалмасын деп моторды борттың ең алдыңғы жағына тақап қойды.

	«Қайда барады екен? Машина мөңкиді дегендеріне қарағанда жолсызбен немесе жолы нашар жерлермен де жүрмекші ғой» деп ойлады Ермахан жерге түскен соң. Бұлар двигательді артып, машинаның бортын жауып болғанша, жаңа есік алдында тұрған бала-шаға үйге кіріп үлгірген екен. Сыртта үшеуі ғана қалды.

	– Әй, Елен, мына балаға, – деп құлақшынды жігітке қарап, оң қолының бас бармағын сұқ саусағына үйкеп-үйкеп жіберді. Анау да ебедейсіздеу қозғалып, қалтасына қол сала беріп еді, Ермахан керегі жоқ екенін айтып тоқтатты:

	– Маған ештеңе керек емес. Егер артық көрмесеңіздер, қалай қарай жол тартқалы тұрғандарыңызды айтпайсыздар ма?

	Құлақшынды баяу қозғалғаны сияқты жауапты да жедел бере қоймайды екен. Ермаханға құлақшынды «оны қайтесің» дегендей сұраулы қалыппен бұрыламын дегенше, бұл жолы да Дағардың шапшаңдығы жақсы болды.

	– Өй, қайда барушы едік. Мына алдыңда тұрған дәу қараның жайлауына барамыз. Одан әрі мен совхозға өтем. Совхозымыз Шудың сыртында! – деп салды.

	– Демек, Шуға қарай жүреді екенсіздер ғой? – деді өзі де тап солай қарай көлік іздеп тұрған адамша қуанышын жасырмай.

	– Немене, сен де Шуға баруың керек пе еді?

	Дағар бұл жолы күмәнданғандай Ермаханға мүлдем салмақты қарады.

	– Жоқ, көке. Мен Шымкенттің баласымын. Егер мүмкін десеңіздер баратын жерлеріңізге дейін ала кетсеңіздер мың рахметімді айтар едім... Жолшыбай керек десеңіздер, басыма түскен бар қиындығымды айтып берермін.

	Анау екеуі не істейміз дегендей біріне-бірі қарады.

	Жауапқа жедел Дағар:

	– Дөкімент бірдеңең бар ма ? – деді енді қаупін де жасырмай.

	– Солдатта документ бола бермейді ғой, көке. Бірақ госпитальда дәрігерлер берген рецепт қағазым, ауылдан алған хаттарым, Алматыда достарыммен түскен суреттерім жүр еді қалтамда. Міне, көріңіздер, – деп Дағарға ұстата берді.

	Дағар алуын алса да шұқшиып тексеруге ұялғандай Еленге бере салды. Ол да конверттегі фамилияға қарады да суретті көрді. Ұл-қыз аралас бір топ жастың ортасында мына алдындағы жігіт те тұр. Ләм-мим деместен қағаздарын солдаттың өзіне қайтарды.

	– Ой, жүрсін. Ала кетейік. Артып бара жатқан бағалы жүгіміз жоқ, несіне қорқамыз?! – деді Дағар өзі кесіп-пішіп.

	– Онда жаңағы сорпадан нан қосып бір кесе ішіп шықсын мына бала! – деп Елен де Дағардың шешіміне кет әрі еместігін аңғартты. Ермахан үйге кіргісі келмегенін сездіріп еді Дағар:

	– Ой, солдат қай бір тойып жүреді дейсің. Біз де солдат болғанбыз, білеміз! – деп Ермаханды үйге итермелеп кіргізді де, Еленге көзін қысып қойды. Сосын өзі ілесе еніп дауыстады:

	– Бөпіш, мына балаға жаңағы сорпаңнан берші тез!

	– Кірсін, кіре ғой қарағым! – деген дауыс естілді ішінен. Солдаттың аты – солдат. Көп болса бес минутта қайта шыққан жігітті сыртта күтіп тұрған екеуі кабинаға орталарына отырғызды да Қордай асуына қарай тартып отырды.

	Енді міне, өзіне айтса сенбестей оқиға және болды. Трактордан түсіп үлгірмей жатып мына Дағарға жолықты. Жоспарлап қойсаң, мұндай қисыны келмес! Тіпә-тіпә!...

	* * *

	Ермахан мінген жүк машинасы құдай оңдағанда жаңа екен. Кабинасының іші ілезде-ақ жылып сала берді. Пеші Ермаханның ауылдағы совхоз директоры болып істейтін немере ағасы Мүтәлханның су жаңа ақ «жигулиінен» бес бетер қайнатып барады. Өткен жылы Отырардан Шілік совхозына жеткенше ағасының сол машинасына мінгені бар-тын. Сонда анау жетпіс шақырым жол бойы тек пешін мақтаумен болғаны есінде. Қарап отырса мына Дағар шопырдың пеші оның енесін ұрып кететін түрі бар. Жүк машинасының ішінде желең киіммен қалай болар екен, деп жүрексініп еді. Он шақырым ұзамай-ақ ол күдігінің орынсыз екеніне көзі жетті. Бір шаруасы аяқ астынан оңға басқанда немесе бірдемеден секем алып, осы қайтер екен деп қалғанда Жайжа ағасының екі иығынан асырып алма-кезек түпә-түпә деп жататыны есіне түссе қасындағыларға білдіртпей, сол ырымды қайталады. Солай ететін орайы да бар. Бүгін екі кештің арасында қатарынан үш рет жолы болды.

	Көк қасқа жүк машинасы түн қараңғылығын су айдынын қақ айырған моторлы қайық сияқты қарс айырып, ұрып келеді. Жол тегістігі ме, жоқ машинаның двигателі күшті ме. Бұлар тауға қарай жүрсе де Дағардың спидометрі жүзден бір ылдилаған жоқ. Әне, ГАИ посты. Ала шлагбаумды көрген Дағар машинасының жүрісін кілт баяулатып оңға, батысқа қарай бұрылатынын көрсеткенде қуанғанынан ба, жоқ әлде мына жерде тексеріп жүрмес пе екен деп күдіктенгенінен бе жүрегі бір сәт тоқтап қалғандай әсер етті. Артынша Ермахан қасындағыларға естіртіп терең күрсінді. Оның мұнысына екі көзі ГАИ-да отырған Дағар мән бермегенімен Елен елеңдеп қалды. Осы жазғанның ішінде бір үрей ме, шер ме бірдеме бар-ау деп ойлады да оған аянышпен қарады. Бірақ ләм деп аузын ашқан жоқ. Бұрылып қарамаса да өзімен иық тіресіп отырған солдаттың жай-күйін жазбай таныған Дағар тағы үндемей қалмады:

	– Әй, қорықпа, Гайлердің көбіне адамда жұмысы болмайды, машина тексереді, – деді ол Ермаханға басу айтқан боп.

	Ешкім сөз қоспаған соң әңгіме әрі өрбімеді. ГАИ күзетінен, Қордай асуынан өтіп елсізге шыққанша үш жолаушы үнсіз отыра берді. Осылай қанша шақырым жүргенін білсе Дағар білер, әлден уақытта тағы да сол сөйледі.

	– Қазір мына қырдан ассақ арғы жағы әлгі бәле өсетін алқап, – деп Ермаханға саған сол жер керек емес пе еді дегендей ожырая бұрылып қарады. – Оны білмеуші ме едің?!

	– Жоқ, көке. Дәл қай жерде өсетінін білмесем де есірткі шөптің мекені әйгілі Шу алқабының осы жол бойында екенінен хабарым бар. Бірақ мен бәле іздеп келе жатқан жан емеспін, бәледен қашып келе жатқан адаммын. Мынау кім деп шошынбай қастарыңызға алған ағаларым Сіздерден несін жасырайын. Тым шошынсаңыздар жолда бір елді мекеннің маңынан түсіріп кетерсіздер. Бірақ, әйтеуір, милицияға тапсырып кетпейтін иман жүзді кісілер сияқтысыздар. Шынымды айтсам қазір басымның ауған жағына қарай қашып келе жатқан жағдайым бар. Егер тыңдасаңыздар басымнан кешкендерімді түгел айтып берейін. Тек бір-ақ өтінішім – мен жөнінде ешкімге айтпасаңыздар. Біреудің құлағына тисе менің сорым. «Ел – құлағы елу». Милиция да естімей қалмас...

	Осыны айтты да Ермахан қасындағылар не дер екен дегендей үндемей қалды.

	– Әй, сен шырағым, шошынсаңдар, сенбесеңдер деген әңгімені бізге айтпа. Сен жаңа біздің шыққан үйімізді көрдің, астыңдағы мәшинені көріп келесің, арғы жағыңдағы ағаң екеуіміздің аты-жөнімізді де естіп келесің. Енді ауылымызға алып келеміз. Қайда тұратынымызды және көруіңе болады. Ал біз сенің кім екенің тұрмақ, атыңды да сұрағанымыз жоқ. Әрине, ептеген күдігіміз де бар екенін несін жасырамыз? Бүгінде не көп – бұзақы көп. Айтамын десең өзің біл. Жол қысқарар. Айтқың келмесе өзіңді зорлама. Ата сақалымыз аузымызға түскенде танымайтын, білмейтін саған қайдан ант-су ішіп отырамыз?! Қазіргі балалар, сендер ғой болатынға да, болмашыға да қарғанып жататын. Бұрын атам қазақ уәдеге, сөзге тұрған. «Ер жігіттің екі сөйлегені – өлгені», – деп жүргені сол. Аса бір қиын жағдайға ұшырап, қылдың үстінде тұрғанда болмаса қарғанбаған.

	– Баяғыда осы біздің Жәкемдер айтып отыратын, – деп бағанадан үнсіз сөзге араласпай келе жатқан Елен, әлгі әңгімелердің бәрін тыңдап отырғанын айғақтап жаңа арна бастады.

	– Бұрын біздің ауыл-аймақ, шәй-қантын да, көйлек-көншегін де, қойшы әйтеуір, бар керегін алу үшін, Әулиеатаға базарға мал айдап баратын деп. Сонда мабада сенің айдап апарған малыңа қызығып, біреу жәуліт сатып алғысы келсе, бірақ ақшасы жетіңкіремей қалған ақшаңды келесі базарда осы жерге әкеп берейін немесе қайда қонасың, сонда жеткізіп берейін десе шәк күмәнсіз сеніп, бар малыңызды танымайтын біреуге айдатып жіберіп қала береміз деуші еді. Сонда алдап кетеді-ау, деген ойымызға да кіріп шықпайды дейтін жарықтық.

	– Өй, Елен-ау ол адамдардың сорты басқа адамдар ғой. Сен оны айтасың, неміспен соғысқа дейін ауылда есігіне құлып салған үйді көрмейтінбіз дейді ғой біздің тәтем. Ит, мал кірмесін деп есікті бірдемемен бастырып немесе жіппен байлап қояды екен.

	– Мына жаман Қытайыңда күні бүгінге шейін сондай деп жүр емес пе? Әлгі Мұсабайдың құдалары Қытайдан көшіп келген екен ғой. Қай жылы сол жақтан туысқандары шақырту жіберіп барып қайтқан екен, ол жақтың үйі тұрмақ мәгәзініне құлып түспепті деп келіпті.

	– Бала күнімізде, сендерді қайдам, Дағар, біз далада жеп жүрген нәрсемізді тауыса алмасақ обалы орысқа деп бұтаның түбіне тыға салушы едік. Осы қазір байқап жүрміз, бұл орысыңның бүлдірмеген нәрсесі қалмаған екен ғой. Мына баланың қашып жүргені де сол орыстың кесапатынан шығар.

	– Дөп айттыңыз, көке. Аз сөйлесеңіз де саз сөйлейді екенсіз. Енді үндемей отыра беруге шыдамым жетер емес. Бәрін айтайын. Ештеңесін жасырмай да асырмай айтып берейін. Менің кім екенімді сосын өздеріңіз біле жатарсыздар.

	* * *

	Ермахан қашқан казарманың алды қапелімде жау шапқандай абыр-сабыр, у-шуға айналды да кетті. Ерсілі-қарсылы жүгірген солдаттар төрт қабатты үйге бірі кіріп, бірі шығып әбігерге түсті де қалды. Әсіресе Ермахан қызмет етіп жүрген рота командирі қанжырдай қатқан сары ызадан булығып, күйінгені соншама өзіне қарсы ұшырасқан әр солдаттың жағасынан алып, боқтық аралас былапыт сөздермен сыбап жатыр. Қимылына қарағанда қашқан солдатты іздеуге тап өзі шыққалы тұрғандай белбеуін қаттырақ тартып, үстіндегі киімдерінің етек жеңін тартып-тартып, қамданып жүр.

	– Лейтенант Кожухов, болсаңшы енді ыбылжымай! Қане, қайда әлгі өзіңмен ертетін төрт жігітің? Анау есіктің алдында тұрған кезекші машинаға мін де, жөнел! Кім еді жаңағының фамилиясы?! Тірі болса тірідей, өлі болса өлідей дереу желкесін үзіп әкеліңдер! Көрдің бе бұларды! Мал ғой, мал! Біз оны қанша уақыттан бері асты-үстіне түсіп, бағып, о дүниеден қайтарып алдық иттің баласын! Енді міне, алған алғысымыз! Өзі құрығанымен қоймай маңдайалды солдатымызды мерт қылып кеткенін?! Мен әлі көрсетемін оған адам ұрғанның қандай болатынын!

	Мен командирге баяндап бердім. Қатты қатуланды. Жерге кірсе де, көкке ұшса да табасыңдар! Нақ өзің табасың деп айбат шекті!

	Мұны таппай екеуіміздің орнымызда қалуымыз неғайбыл! Осыны түсін! Қане жөнеліңдер! Әуелі станция жақты, сосын автожолдардың бойын байқайсыңдар. Көп ұзай қоймаған болар. Сенімді жігіттерден алдың ба? Ұрып майып қып немесе өлтіріп қойып жүрмеңдер! Оған нендей азап көрсету қажеттігін маған қалдырыңдар! Қане, марш!

	Кожухов оң қолын шекесіне апарған тәрізді ишара жасады да машинаға қарай тұра жүгірді. Бұлар мінген уазик бейне қашқан солдаттың тап қай жерде тығылып жатқанын білетіндей Шоқпар станциясына қарай көсіліп жатқан қасқа жолға ілінген бойда-ақ ышқынып зымырай жөнелді.

	– Жолдас майор, сізге баяндап тұрған капитан Кошелькин:

	– Әй, Кошелькин, немене сонша жау шапқандай ентігіп? Әлгі таяқ жеген солдатыңның халі қандай?

	– Жолдас майор, жаман емес. Әзірше санбатта, көзі көгерген, о жер бұ жері... – дей беріп еді майор зікіп тастады:

	– Демек, қара аспанды суға алдыратындай ештеңе жоқ десеңші! Балалар елде де шекісіп қалып жатпаушы ма еді? Соны осыншама дабыра қылатын не жөнің бар?! «Аттандап» жарты әлемге жар салатындай ештеме жоқ екен ғой. Тәрбие, тәрбие жұмысы жетіспей тұр Сізде жолдас капитан! Әр жауынгер ер жеткен азамат. Әрқайсысы әр үйдің еркесі десек болар. Әсіресе жас адамда жігер де, қайрат та, намыс та жетерлік. Міне, Сіздің міндетіңіз сол қилы мінезді қайшыластырмай, бір арнаға салып, олардың Отан алдындағы борышын қалай өтеу керек екенін ұғындыру деп біліңіз.

	Ал қашып кеткен солдатты, әрине, дереу тауып, казармаға қайтаруыңыз қажет. Бұл үшін Сізге үш сағат уақыт беремін. Ұққан боларсыз деп үміттенемін.

	– Жолдас майор, мен Лейтенант Кожуховты жіберіп қойып едім...

	– Мен Кожуховқа емес Сізге тапсырма беріп отырмын. Бұл жағдайға ең әуелі Сіз бен біз жауап береміз. Ұқтыңыз ба?

	– Тап солай майор жолдас!

	Солдаттың казарманы тастап қашу бір бұл ғана емес! Мені осы жағдай ойландырып отыр. Казарма – солдаттың тұрған мекені, қазіргі үйі. Сәл бірдеңе бола қалса жауынгердің үйінен безіне қашуы сондағы тәрбие жұмысында кәкір барлығын көрсетеді ме деп қорқам.

	– Жұмыс нәтижесін дереу хабарлаңыз, – деді ме майор телефон құлағын ұстаған күйі ойланып отырып қалды.

	Неге олай? Осымен үшінші рет бір казармадан қазақ жауынгері қашты. Солардың біреуі тіпті асылып өлуге әрекет қылып жатқан жерінде ұсталды. Бірақ солардың ешқайсысы өлермен болып таяқ жесе де, асылып өлуге итермелеген жағдай туса да кінәні ешкімге артпайды. «Өйтіп қалып едім, бүйтіп қалып едім» деген ақылға қонымсыз себептер айтады. Мен өзім соның бірде біріне илана алмадым.

	Осы бүгін қашқан солдат та өлім ауызынан қалса да мынау деп ешкімді ұстап бермеді. Демек, қауіп бар. Және зор. Өлімнен де үрейлі. Сонда қалай болуы мүмкін?... Майор қанша ойланса да бір шешімін таба алмаған соң: Мына қашқан жігіт табылған соң осы мәселелердің бәрінің түбін қазып, шындыққа жетуге бекінді.

	* * *

	Ертеңіне таңертең полковник Тасболатовқа жетсін деген суыт хабар алған майор дегібірсізденіп келеді. Полковниктің қарсы алу бөлмесі ығы-жығы шенді офицерлер. Бір-екеуімен қол алысып амандасып, өзгелеріне ишара жасап қана отыруға ыңғайлана бергені сол еді, полковниктің адьютанты:

	− Майор Сыздықов, Сізді кірсін деп жатыр! − деген хабары онсыз да ширығып тұрған офицерге бейне тік тұр деген бұйрық тигендей бойын тез түзеп, самай шаштарын алма кезек сипап алды да, полковниктің есігіне қарай беттеді.

	Полковник Тасболатов бірден-ақ:

	– Соңғы екі-үш айдың өзінде жауынгерлердің гарнизоннан қашу, өз-өзіне қол салуға әрекеттенуі сияқты жөнсіз жағдайлар жиілеп кетті-ау деп ойламайсыз ба? – деп төте сұрақпен төбеден соққандай әсер алған Сыздықов сасқанынан белдігін жөндеп, жағасын түзеп өзіне-өзі келе алмай қалды. Мұны көріп отырған палковник:

	– Кешегі қашқын жігіт табылған жоқ па? – деген оңтайлылау сұрақ қойғанда ғана есін жиған майор Сыздықов:

	– Полковник жолдас, әзірше табылмай тұр, – деп сілейіп қалды.

	– Бұл қашқан солдат өткенде таяқ жеп, өлім аузынан қалған жауынгер сияқты ғой?

	– Дәп солай, жолдас полковник!

	– Әне, көрдің бе, бәленің басы қайда жатқанын! Жаңағы қашқан жігітті кезінде өлімші етіп соққыға жыққан үшеуді қызғыштай қорғап, шаң жуытпай екеуін дереу дембілге жібердіңдер, ал тиісті қызмет мерзімі аяқталмаған үшінші бұзақы қаннен-қаперсіз «ал, қайтесің, менің бір жерімді кесіп аласың ба?» дегендей тап сол жерде жүр. Тым құрыса көзге күйік қылмай өзге полкке ме, ұзағырақ бір жаққа неге құртпадыңдар? Енді келіп «анау оңбаған соны ұрып кетті, сосын қашып кетті» деп безектейсіңдер. Өлтіріп кетпегеніне рахмет айтыңдар оған! Ол бейшара жазылып, қатарға қосылған соң болған жайды талқылап, зардап шеккен адамның көзінше шара қолданғандарыңда, бәлкім тап мұндай болмас еді...

	Әлде қазақтың балалары намыссыз, жігерсіз, қорқақ, не істесең де қойдан жуас көне беретін көмбіс деймісіңдер?! Мен бұл жолғы жағдайдың тап қалай өрбігенін әлі толық білмеймін. Бірақ әлгі үшінші қаныпезердің әлі де тайраңдап, тасыраңдап, қашқан бейшараға күн сайын мысқылмен қыңыр қарап жүргеніне зәредей шүбәм жоқ. Қылмыскердің жазаланбауы кек туғызатынын түсінгендерің дұрыс-ақ болатын еді...

	Әңгіме былай, майор Сыздықов, қашқын жігітті тауып, басындағы шашының бір талына да тимей маған алып келіңдер. Сосын анықтармыз бұл былықтың ақ-қарасын. Ал анау қожабауырым болып жүрген солдаттарың, орыс жігітін айтып отырмын, біреуіңнің көмегіңмен үпит-сүпит деп кетіп қалып жүрмесін. Армия – ерліктің, батылдықтың ғана емес, адалдықтың, адамгершіліктің, мейірім мен бауырмалдықтың, қиналғанға қол ұшын беретін жанкештіліктің ұясы! Осы есіңен шықпасын.

	− Сіз боссыз, кете беріңіз. Тезірек нәтижелі хабар жеткізеді деп үміттенем!

	Майор полковник Тасболатовтың кабинетінен екі ұдай пікірде шықты. Біріншісі – полковниктің ойы өзінің ниетін дәп басқаны болса, екіншісі – осы ұсынысын неге ғана өзі ертерек келіп айтпағанына қапа. Бірақ полковниктің зерделілігі, белден турамай адамға жаны аши сөйлейтіні өзіне дем бергендей болды.

	* * *

	Өткен өмір жолын тәптіштеп есіне алып, көп отырып қалғанына ыңғайсызданған Ермахан Елен қойшы жаққа мойнын созып қарап еді. Бағана қойдың бетін ауылға қарай қайырып болған соң, атын әдетінше тізесінен жоғары тұсынан тұсап, шылбырын шұбатып жіберіп, өзі жантайып көктемгі күн шуағына шомылып жатқан жерінен әлі қозғалмаған екен. Сірә, көзі ілініп кеткен шығар деп түйді Ермахан. Әйтпесе ендігі осында қайтып келер еді, немесе қолын ба, құлақшынын ба бұлғап, мұны әлдеқашан шақырып алар еді. Үй сыртында жатқан бір қора қойдың дыбысына құлақ түріп, түн ұйқысын төрт бөліп елеңдеп жататын құсұйқы қойшының күні бойы бес-он минут болса да не осылай кез келген жерге жамбастай кетіп, немесе ат үстінде-ақ көз ілдіріп алатын дағдысы болмаса, әлбетте, қиын тиері сөзсіз. Атып тұрып жүре беретін қайран көмбіс қойшылар-ай! Бұлардың адам төзгісіз қиындығы мен қысы-жазы көрер құқайын, бейнетін қойшыдан өзге кім біледі, кім анық сезінеді?! Жыл он екі ай бойы не демалыстың, не үзілістің, не ауырып қалса больничный алудың не екенін білмейтін, оны алу керек-ау деген ой басына кіріп те шықпайтын және мен осылай қиналып жүрмін-ау деп ешкімге міндет те қылмайтын қайран қазағым! Малшылыққа сондай адал, сондай төзімді, малдың жайын өз жағдайынан артық ойлайтын өзге халық бар ма екен, дүниеде?!

	Штирлиц жанын шүберекке түйіп, өлім мен өмірдің арасында жүрген соң мәжбүр. Ал біздің қазекең ешкім қинамай-ақ, ешкімнен қорқытпай-ақ, басын бәйгеге тікпей-ақ өз еркімен, өзін-өзі мойындатқан халық. Ерік, жігер қандай ауыл қазағында!... Сол қазақтың бірі анау жайылып тұрған күрең торының қасында баяғының қас батырындай шалқасынан түсіп ұйықтап жатқан қазақ – Елен қойшы!

	Еленді Ермахан өзін паналатып, өз баласынан кем көрмей, тең ұстап жүрген жақсылығы үшін ғана емес, баршаға бірдей кең де адал, қарапайым мінезі үшін, қаймағы бұзылмаған аңғал да сенгіш қазақы қылығы үшін, өмірлік мол тәжірибесі мен салауатты ойы, керек десеңіз даналығы үшін жақсы көріп кетті. Егер әр адам Елендей еңбекқор, Елендей қайырымды да бауырмал, қарапайым болса жер бетінде жамандық деген де сейіле түсер ме еді, қайтер еді?.. Манадан бері Ермахан қобалжып есіне алып отырған қаралы күндер де осындай адамдардың аздығынан, адам ұрпағының азғындауынан пайда болған лаң ғой...

	Әне, анау бас киімін бұлғап Ермаханды өзіне шақырып жатқан Елен ағасы Ермаханның бар сырын сол түні жол үстінде естіп білген. Содан қоярда қоймай үйіне ертіп келіп, жібермей қалды. Былтыр көктемнен бері екінші жыл Еленмен кезектесіп қой жаяды.

	– Ермаханжан, күн еңкейіп қалды. Қойды енді ауылға қарай беттете берсек те болар, – деді де, сен бұған қалай қарайсың? дегендей, қасына жаңа келіп тоқтаған жігіттің бетіне үңіле қарады Елен. Ал басынан өткен жайды ұзақ есіне алып, әсерінен әлі де арыла алмай самарқау тұрған Ермахан қапелімде ештеме деп жауап қатқан жоқ.

	Жігіттің көңіл-күйінің орнында еместігін сезген Елен әңгімені әріге тартпады.

	– Ал, айналайын, мен ауылға кете берейін. Қараңғыға ілікпей малды ауылға жеткізерсің.

	Мен барып ұсақ-түйек шаруаларды реттестіре берейін, – деп атын тебінді.

	– Иә, көке, сөйтіңіз. Мына ыдыстарды да ала кетіңіз. Елен:

	– Бәрін жеп болдың ба?... Әй, мынауыңның салмағы бірталай ғой. Неге жеп қоймағансың? – деп атының басын тартты Елен.

	– Көке, көп екен. Әбден тойдым ғой, әкете беріңіз, енді қарным ашамын дегенше үйге де барып қаламын ғой... – деп Ермахан жаңағыдай емес, шешіле сөйледі.

	Ермаханның қабағы ашылайын дегеніңе қуанды ма, жоқ әлде мүлдем жадыратып кеткісі келді ме, Елен қойшы атының басын тежеп, әңгіменің тізгінін босатты.

	Ертеректе біздің елде ағайынды тамақсау екі кісі болған екен. Сірә, колхоздастыру кезі ме, серіктестіктің тұсы ма, әйтеуір бүкіл ел бірі − шөп шауып, бірі − егін егіп дегендей қыбырлап тынбайтын кез болса керек. Жұрт сықылды жаңағы екі тамақсау да шөп шаба ма, жоқ егін ора ма, қойшы, әйтеуір ауылдарына жете алмай, сол маңдағы бір үйге «құдайы қонақпыз» деп қонаға келеді. Қазіргідей молшылық қайда, елдің сіңірі шығып, титықтап отырған тұсы. Біреу көже, біреу талқан, біреу быламық дегендей тапқанын талшық етіп отырған қиын жылдар ғой. Соқталдай екі бірдей жігіттің кеп қалғанын жаратпаса да үй иесі бәйбіше сыр білдірмей жайдары қарсы алады. Көп ұзамай кейуананың көжесі де піседі. Өз үйінің адамдары бірі − малдан, екіншісі − қостан дегендей кешіккен соң ас иесі оларды күтпей-ақ өңкиіп отырған екеуге сыбағаларын бере тұрғанды жөн көріп, екеуара жидеден шабылған үлкен қара табаққа құйып, көже әкеледі де екеуіне салысып ішетін жиде ағашынан шабылған бір қасық береді. Өйткені, ол кезде елде ыдыс-аяқ кем. Өз үйінің адамдарына жетпейді ғой.

	Ал әлгі екеуі обыр болғанда масқара! Әне-міне дегенше жаңағы бір табақ көжені жалғыз қасықпен-ақ тақыр-тұқыр ішіп қояды. Бұлардың тоймай қалғанын көрген бәйбіше қанша қимаса да алдарындағы табақтарына әкеліп көжені толтыра тағы құяды да :

	– Қарақтарым! Тауысып қойыңдар! – дейді Сонда екі ашқарақтың біреуі риза болып:

	– Апа, рахмет, құя беріңіз. Құдайдың бір берген абыройы – ағайынды екеумізден ас артылған емес! – депті.

	− Сол айтқандай сен сияқты жас күнімізде бізден де мынадай тамақ қалмаушы еді!

	Бұл жолы Ермахан мен Елен қойшы қосыла күлді.

	– Ал, мен кеттім! – деп Елен атын тебініп, ауылға қарай жорта жөнелді. Қашан да адамның қас-қабағына қарап, көңілін аулауға тырысатын осы бір ақкөңіл азаматтың артынан Ермахан разы қалпы ұзақ қарап тұрып қалды.

	* * *

	Елен атының басын ауылға қарай бұрғаны сол еді астындағы күрең торысы өз-өзінен әдемі бүлкіл жорғаға басты. Жануар шөлдеді ме екен, асықты ғой деп атының жалынан, мойнынан сипай қағып-қағып қойды. Әне-міне дегенше ауылдың қарасы да көзге шалынып, мал қорасынан сәл оқшаулау тұрған киіз үйінің де төбесі анық көрінді. Үйдің төңірегінде қараң-құраң адамдар көрінген сияқтанды қыран көзді қойшыға. Сәл әріректе жеңіл машинаның сұлбасы байқалады.

	– Е, бұлар кім болды екен? – деген сұрақ сап ете қалды ойына. Бірақ олай-былай ойластырғанымен нақ бүгін Еленнің үйіне суыт жүріп машинамен келе қоюы ықтимал таныстарының орайын таба алмай-ақ қойды.

	Үйге жетіп, қора жаққа астындағы атын байлап жатып байқағаны – есіктің алдындағы жер ошақта қазан қайнап тұрған сияқтанды. Түтіні будақтап самаурын да іске кіріскен.

	– Е, Тананың ықыласы ауған сыйлы қонақтар Тана жақсы білетін кімдеріміз болуы мүмкін?... деген ойлы сұрақ жағасынан алып аяғын бастырмай келе жатқан Еленнің алдынан әдеттегіше жайраңдап, құшағында бортаңдай Аршаты бар танакөз сұлу – Тана шықты.

	– Ал, тапқыш болсаң айта қойшы, үйге келген кімдер? – деді әкесіне талпынған баласын Еленге ұстатып жатып.

	– Бұл сұрағыңның жауабын таба алмай аласұрып келе жатқаныма бес-он минут болды. Нақты жауабым жоқ.

	– Онда сүйіншіге не бересің? – деп сықылықтай күліп, иығынан Еленге сүйкене түсті.

	– Сен қалағаныңды сұрамай аласың ғой. Сірә, одан артық бірдеме беруім қажет болатын жақсылығың бар-ау, сірә?!

	– Жайлы хабар болса, қосымшаңа да құлмын.

	– Жақсылық болмаса алдыңнан жүгіріп шығамын ба?! – деп Тана жарқырай күлді.

	− Сенің жүрегіңе қуаныш ұялатқан хабарыңнан ештемемді аямаймын!

	– Онда тыңда! Үйде Ермаханның үш бірдей ағасы отыр!

	− Ойбұй, ал керек болса! Тойдың көкесі біздің үйде десеңші онда?!

	− Ермахан қалай қуанар екен, десеңші енді?! – деді Тана екі көзі отша жайнап.

	– Иә, иә, «бәрін айт та бірін айт, коллективтің жырын айт» демекші Ермаханның жүрегі қарсы айырылатын шығар!

	Ерлі-зайыпты Елен мен Тана қуаныштарын біріне бірі айтып жеткізе алмай жатқанда үйде отырған үш жігіт сыртқа шықты.

	– Ассалаумағалейкум! – деп созды жоқ іздеген үшеудің бойшаңы, Еленге қарай қол созып амандасуға талпынып. Оның жанындағы дембелше келген, орта бойлы, шаштарын қырау шалып қалған екі азамат та “ассалауды” көмескілеу айтқаны болмаса олар да алғаш ұмтылған жігіттен ықыластары бір пәс те кем еместігін көрсеткендей жамырай келіп, қол алысып, құшақтасып жатыр.

	Жоғалған бауырларын іздеп жүрген кісілер Ермаханның бұл жерге қашып, қалай келгенін Танадан естіп, қанығып алған түрлері бар. Көп ештеңе сұрамай тек Ермахан үйге қашан келетінін сұраумен тұрғанда Ермахан да жетті.

	Сөйтіп ағайынды төрт жігіт құшақтасып сүйісіп, кейбірі көздерін де сүртісіп алды. «Айналайын, біз үшін олжаның ең үлкені қол-аяғың бүтін, аман есен табылғаның. Ине ұшында отырған ата-анаң мен бауырларыңа таңертең хабар жеткіземіз», – деп түйді Қалдыбек.

	Кісілер үйге кіріп жайғасқан соң ас әкелінді де, сөзді Елен бастады.

	– Құрметті ағайындар, – деді Елен. Ермахан менің інім болып біз бауырласқан соң, сіздер де жат бола алмайсыздар. Құдай амандық берсе, енді Ермахан бұл үйден ешқайда кетпейді. Құдайдың өзі жетектеп әкеліп берген бауырым. Өзім үйлендіремін. Сөйтіп, ағайынды екі үй болып отырамыз. Сіздер реңі өзге сөз бастамай тұрғанда әңгіменің ашығын айтып отырғанымды ұғыңыздар.

	Үй иесі Еленнің кесімді сөзінен кейін Ермахан жөніндегі әңгімеге нүкте қойылғандай болды да бұдан кейінгі гәп Ермаханның қызметі, міндеті, жауапкершілігі, табысы секілді тұрмыстық жағдайға ауысты.

	– Айналайын, Елен. Мына баланы икемдеп, бауырыңа басқан екенсің. Бұларыңа қуанып отырмыз. Іргелес жатқан елміз. Ауылымыз сондайлық қашық та емес. Бірте-бірте екеуіңмен теңдей араласып кетерміз деп үміттенеміз. Тек құдай тіл-көзден сақтасын. Елде Ермаханның ағалары да, іні-қарындастары да бар. Әке-шешесі тек осыған қарап отырған жоқ. Ол кісілердің бар тілеуі – тек мұның амандығы.

	– Біз Ермахан екеуіміз еншілес, бір адамбыз. Бізді бөліп жаратын ештемеміз жоқ. Жинақтап жүрген бес-он тұяғымыз болса, екеуміздікі. Жаңа біреуіңіз Ермахан жәрдемші ме, көмекші ме? дегендей де болдыңыз. Жоқ, олай дегізгім келмейді ешкімді. Мен, Ермаханның көмекшісі. Малдың бағып-қағып жүрген иесі де, бар жағдайын жасайтын да, білетін де осы. Көмекші керек болса ол – менмін және мына үйдегі Тана келіндеріңіз екеуміз. Әне, анау келгелі аузы-басын жалап, мойынан құшақтап отырған туған інісі – Аршат деген жігіт. Сіздерге енді тағы қандай мәлімет керек?!

	– Дұрыс қой қалқам. Бірақ Ермаханның да пікірін өз аузынан естісек деп едік. Ермахан не дер екен?

	Қалдыбек ағасы әңгіме ауанына басқа бағыт тілегендей сыңай танытты.

	Өзінен басқалар орындарында отырып сөйлеп жатса да, Ермахан жайлап орнынан көтерілді. Отырғандар мұның онысын үлкендерге, талқыланып жатқан мәселеге көрсеткен ілтипаты-ау деп түсінгендіктен:

	– Иә, айналайын айта ғой, − деп ризашылықтарын білдіріп жатты.

	– Ауылдан келген ағаларымның бірі білгенмен екіншілері ондай қанық та емес шығар. Бірақ менің соңғы екі-үш жылда көрген құқайымды да, қалай өліп-тірілгенімді де Елен ағам бес саусағындай білді. Бұл ағам үшін менің жұмбағым жоқ. Тірілердің қатарына қосып, менімен де біреулер санасатын, Ермахан не дейді? деп жаңағы сіздер секілді кісілерге пікір сұрататын дәрежеге көтеріп, мені адам санатына қосып, менің де өйтсем, бүйтсем деп адам сияқты болашағымнан үміттенуіме жағдай туғызып отырған осы кісі. Сондықтан ағамнан мені құдай ажыратпаса адам ажыратпас деп үміттенем. Сіздердің «ініміз бар еді» деп үшеуіңіз бірдей іздеп келгендеріңіз үшін де соншама қуанып, өзімнің де өзгелер сияқты адам екендігіме көзім әбден жетіп, бүгін төбем көкке сәл-ақ тимей отыр. Сондықтан әкеме, шешеме, туған-туысқандарға сәлем айтыңыздар. Менің жағдайымды көріп отырсыздар. Енді мені іздеп ешкім әуре болмай-ақ қойсын. Ағайынын тауыпты деңіздер. Және бір өтінішім – адресімді де тіс жарып ешкімге хабарламасаңыздар деген тілегім бар... Елге, үйге өзім реті болғанда іздеп барамын. Менің бар айтарым − осы.

	* * *

	Ермахан бүгін әдеттегісінен ерте оянды. Шамы болмайтын киіз үйдің іші әлі алакөлеңкелеу екен. Қойшының қазан-ошағы мен төсек орны іргелес жайғасатын, қуыс-бұрышы жоқ қазақ үйдің ішіндегінің бәрі сенің алақаныңдағыдай көзіңе дөңгеленіп түсе қалады. Жігіт екінші жамбасына қарай аунап, іргеге таман жатпақ ниетімен басын сәл көтеріп қарап еді, күнделікті өзімен иық тіресе жататын Еленнің төсегі бос қалғанын көрді. Одан әрі баласы, келіншегі бәрі қатар жайғасатын. Енді аңғарды – жеңгесінің де орны бос.

	– Әй, мына кісілер таң атпай қайда кетіп қалды екен? Тосын бір жағдай болса, мені де оятуы керек еді ғой. Әлде кеше Елен ағам түйемді іздеймін деп айтып отыр еді. Ауылды төңіректеп жайылып жүрген тұсаулы, әрі шідерлеулі түйесі соңғы екі күннен бері көзіне түспеген соң кеше соны уайым қылып отырғаны есіне түсті.

	– Жануар мұншалықты ұзап жайылмаушы еді. Көз жетер жерде жоқ. Тұсауы шешіліп қалса да беталды лағып кетпейтін. Суға келетін кезі де болған. Аунаймын деп ебедейсіз неме бір жерде үйелеп қалды ма? Немесе аунаған кезде артқы аяғының біреуі тұсауына ма, жоқ шідеріне ме ілініп тұра алмай қалды ма? Үйелеп қалса, әп-сәтте іші кеуіп, өліп қалады. Ертең сол түйесі түспегірді іздейін. Сен тамағыңды ішкен соң маған келерсің. Малды ақ ешкі лақтайтын Құйрықты төбенің маңына қарай жаярмын, – деген.

	– Қой, мен де тұрайын. Шай-пай ішіп, өріске жетемін дегенше әлден уақыт болар. Түйе іздейтін болса, Елен көкем малды иесіз тастап кете алмайды, – деп ойланып жатқанда үйге жеңгесі кірді. Мұның ояу екенін көрген Тана Ермаханға қарай жақындап, күлімдей сөйледі, сосын жанына келіп, тізерлеп отырды:

	– Қалай демалдың? Кеше шаршап қалғансың-ау, сірә. Баяғының Елен айта беретін батырларынша қатты ұйықтадың бүгін. Әлсін-әлі келіп қарап жүрмін. Ағалы-інілі екі батыр бүлк етпей ұйқыны (екі батыр деп отырғанның бірі – өзінің кішкентай ұлы Аршат) соғып жатырсыңдар. Қане, ұйқышылым, ұйқынды ашып жіберейін, – деп басынан сипап, сосын бетінен алақанымен жай, сипай қағып-қағып қойды. Ермахан жеңгесінің көзінен бұрын көрмеген мейірім бе, қуаныштың ізі ме, бұған түсініксіздеу ықыластың жылт еткен сәулесін байқағандай. Сәл желеңдеу, ықшам, ашық түсті көйлектерінің бірін киіп шыққанда Тана көркіне көрік қосып құлпыра түсетіні бар. Бүгін де тап сондай көркем. Сәл толқындана барып желке тұсын жапқан алтын сары, қою шашы өзіне жарасып-ақ тұр. Аппақ ақ маңдайына үйлесе қалған қияқтай қара қасы танадай жарқыраған, бірақ ылғи да кірбің айықпайтын мұңдылау бота көзінің сұлулығын еселей түсіп, ұшын қызғылтым нұр сейілмейтін үлбіреген екі бетінің, кез келген кісінің назарын сөзсіз аударатын сұңғақ мойнына іле салған лағыл түсті моншағы, маржандай тізілген аппақ тістері Тананың жайшылықта да ешнәрсе көлеңке түсіре қоймайтын әсем көркін түрлендіріп жіберіпті.

	Ермахан жеңгесінің Тана десе танадай жарқыраған сәулетіне тіктеп қарауға именіп, көзін тайдырып әкетті.

	– Қазір Тана, қазір тұрамын, – деген қалпы басын да, көзін де қайтып көтермеді.

	– Тез жуына ғой. Ертеңгі асың әзір тұр, – деп есікке беттеген Тананың киіктің асығындай шап-шағын сұлу сымбатына сүзіле көз тікті.

	Ермахан айтса айтқандай дастарханға тез келді. Бұл сыртқа шығып, беті-қолын жуып кіремін дегенше өткен бес-он минуттың ішінде Тана жайған дастархан үстіндегі дәм түрін көрген жігіт қапелімде не дерін білмей аңырап тұрып қалды. Бұл шаңырақта жиі пісіріле бермейтін самса, бауырсақ, шелпектің қатарында қуырған қозықұйрық, кенже туған қойдың пісірген уызы, өрік, мейіз, кәмпиттермен қатар балық консервісі сияқты қойшы ауыл үшін таңсық тамақтар ығы-жығы.

	– Отырсаңшы, неге түрегеп тұрсың? – деген Тана енді бұған таңырқап қараған кезде бетінде әдеттегі мұңның табы да қалмағанын көріп, бұл да еріксіз күле берді.

	– Тана, мына қуаныш, мына той кімнің құрметіне?!

	– Ал тапшы, себебін! – деп жарқылдай күлді Тана.

	– Імм... менімше, не көкемнің, не өзіңнің туған күнің шығар! Аршаттың туған күні бүгін емес екенін мен білемін

	– Құттықтап қойсаң болар! Менің туған күнім еді! – деп оң қолын ұсынған күйі құшағын жайып Ермаханға қарай қадам басты. Сол сәт жігіт те қысылып, қымсынғанын ұмытып, Тананы бауырына басып, екі бетінен кезек-кезек сүйгені сол еді, келіншек те мұны құшқан күйі мұның бауырына кіре түсіп, екі бетінен алма кезек құшырлана сүйді де үшінші жолы тап сол шапшандығын бәсендетпестен жас жігіттің балбыраған балауса ернін көме сүйіп алды.

	Көзді ашып-жұмғанша өте шыққан мына оқиғаның оң-терісін енді ғана бағамдай бастағандай екеуі де қызарақтап дастарханды жағалай тұрып қалды.

	Жас жігіт өзіне өзі келсін деді ме:

	– Сыртта шәй қайнап тұр еді. Алып келейін, – деп Тана лып етіп, сыртқа шығып кетті. Ал қапелімде не болғанын анық пайымдай алмаған Ермахан не отырарын, не отырмасын білмей есеңгіреген кісідей тұра берді.

	– Отырсаңшы. Тамағыңды тез ішіп-жеп ал. Малға барасың ғой, – деп жатыр Тана. Ермахан шәй құйып төмен қарап отырған келіншекке көзінің қиығын тастап еді, өзінде ешқандай қобалжу, қысылу, қуыстану көрінбейді.

	«Е, айтпақшы, орыстар сүйіскенді оғаш көрмейтін емес пе еді? Өзгені былай қойғанда СССР-дей Ұлы елдің басшысы Брежнев ақсақалдың өзі көрінгенді бас алып, шолпылдатып сүйіп жатушы еді ғой», – деген ой Ермаханның басына сап ете түскені сол еді, бұрын әйел жыныстымен бұлай сүйісіп көрмеген бейбақ жаңа ғана басынан өткенін қылмыс сияқты көріп, ыңғайсызданып тұрған жігіт бірден сабасына түсті.

	– Бүгін екен ғой туған күнің! Мен білмейді екем... – дей берді әлі де төмен қарап.

	– Сенің туған күнің қашан? – деді келіншек жігіттің енді-енді есін жия бастағанын сезіп.

	– Менікі қыста. Декабрьде.

	– Оның нешесінде?

	– Жиырма екісі.

	– Өте керемет, айтулы күн ғой ол.

	– Неге?

	– Күннің ең қысқарып, ең ұзақ түн, яғни ұйқы қандыратын түніміз емес пе? Малшы ауылға бұл да қуаныш.

	Екеуі қосылып күлді.

	* * *

	Мал жайылып жатқан Құйрықты төбеге дейін екі-үш шақырымдай жер. Үйден шықса да әлгі бір оқиға әсерінен әлі де шыға алмай келеді. Қалай ойламайын десе де сымбатты келіншектің албыртқан ақ жүзі көз алдынан кетер емес.

	Түгендеп қараса өзі күні бүгінге дейін бірде бір қыздың, тіптен, бетінен де сүймеген екен. Сондықтан да шығар жаңағы оқиғадан кейін әлі де өзіне-өзі толық келе алмаған сияқты .

	Үшіншіде оқып жүрген жылы. Малшының баласы болғандықтан әкесінің қарындасы Қызай апасының үйінде жатып оқиды. Қасында өзімен бір сыныпта оқитын, бірақ бірер жас үлкендігі бар Тәңірберген деген бала да жатады. Ол заманда қазіргідей емес, балалар ертерек есейіп,

	«Мың бір түннің» оқиғаларына елеңдеп қалатын. Әсіресе, ересектеуіміз Тәңірбергеннің білмейтіні жоқ сияқтанатын. Әсіресе, қыздар туралы. Ол атаман. Оның айтуынша, әр бала өзінің сыныптағы қай қызды ұнататынын, өзін кімнің тәуір көретінін біліп қойғаны жөн. Мәселен, өзі мүдірмей соғады. Ол сыныптағы Әтіркүлді жақсы көреді. Оған хат жазып тұрады. Ол да жауап хат жазып тұрады дейді. Біз аузымызды ашып тыңдаймыз.

	– Ал қане, бәріміз шынымызды айтамыз жасырмай. Біз доспыз. Достар тек шын сөйлейді, – деп, бізді отырғызып қойды. Төрт-бес бала бірге ойнайтынбыз. Ең қиыны осы болды. Әркім әр нәрсені айтып жатыр.

	– Ал сен ше? Сен кімді жақсы көресің? – деді бір кезде атаманымыз маған шүйіліп.

	– Менің ондайым жоқ, – дедім мен күмілжіп.

	– Жо-жоқ! Олай болмайды. Ешкімді жақсы көрмейтін адам болмайды! – деп кесіп тастады Тәңірберген. Жігіт боласың. Сонда ешкімді жақсы көрмей жүре бермекшісің бе? Сонда ертең келіншекті қалай алмақшысың?!

	Тұнжырап отырып қалдым. Қандай жауап беруім керек? Өтіріктен кімді жақсы көремін дейсің? Достар тек шын сөйлейді деді ғой.

	Анау сыныпта тазалық болып жүрген Гүлсара болмаса... деп ойлағаным сол еді қу атаман:

	– Әй, сөзді қой! Сенің анау Гүлсараны тәуір көретініңді білемін. Ол да сені жек көрмейді. Демек Гүлсараға хат жазасың!

	– Мен хат жазып көргенім жоқ.

	– Көрмесең, енді көресің. Не жазатыныңды мен айтып тұрамын.

	– Сосын? – дедім бір тықырдың таянғанынан шошып.

	– Сосын Гүлсараға сабақ үстінде бересің.

	Мен ертең жүзеге асуы тиіс бір әрекеттің ұяты мен қиындығын ойлап, қысылғаным сонша бой-бой боп терлеп кеттім.

	– Ей, ынжық! Сен қалай солдат болмақсың?! Өзіндей қыздан өлердей қорқып кеткен мынаның түрін қараңдаршы! – деп қасындағылардың жағаларынан тартты. Бастарын әзер бұрып қарағаны болмаса олардың да жағдайлары менікімен шамалас болуы керек, ешқайсысы бө демеді.

	– Жаз! – деп бұйырды өзіне ешкімнен елеулі қарсылық бола қоймасын түсінген атаманымыз Тәңірберген.

	– Мә, қалам! Мә, қағаз! – деп менің жол көз дәптерімнің ортасындағы екі бетін сыпырып алды да менің алдыма қойды.

	– Болсаңшы енді, сипақтамай! Бас әріптен! Ортасына жаз, – мені енді ол нұқып қалды.

	– Гүл-са-ра! Жаздың ба? Леп белгісін қой. Енді жаңа жолдан! Тағы да бас әріптен баста. Ей, былайырақ, ортасына таман, жаз. Менің, ме-нің ой-ым сен-де! Қайталаймын. Болдың ба? Әрі қарай: Се-нің ой-ың кім-де?!. Мұны да бірнеше рет қайталаған соң:

	– Ал енді сол сөздердің астына атыңды жаз.

	– Атымды жазбай-ақ қояйықшы!

	– Ей, кеще! Сонда ол кімді жақсы көруі керек? Сені ме, мені ме?

	– Мейлі, сені жақсы көре берсін.

	– Мен жаңа саған айттым ғой, Әтіркүлді жақсы көремін деп! Енді екінші біреуді жақсы көруге правам жоқ, түсіндің бе? Көп әйел алған адамды соттап жібереді. Есіттің бе?

	Мен басымды изедім.

	– Ендеше жаз атыңды! Ер-ма-хан! Әне, енді дұрыс болды. Сыртына атыңды жазбай-ақ қоямыз. Біреулер көріп қойса... – деп күмілжігені сол екен, менің зәре-құтым қалмады.

	– Поштаға салса ше? – дедім сасқанымнан. Өйткені, қазірге дейін тартқан тауқыметімнен Гүлсараның қолына хат апарып беру мен үшін ең ауыры еді...

	– Пошта үй-үйдің арасына хат тасымайды. Тек әскерден, алыстан келгендері болмаса.

	– Онда мен апарып бермеймін, – дедім мен ұяттан аттай алмайтынымды сезіп. Сәл кідіріп қалған Тәңірберген қолымдағы мен жазған хатты жұлып алды.Айнып қала ма деді-ау, сірә.

	– Әкел бермен. Өй, жасық! Мұны да жігіт дейді-ау!

	Мен-ақ апарып беремін!

	Арада екі күн өтіп, мен хат жазғанымды ұмыта да бастағанмын. Түстейін кейін сабақтан келген соң есік алдына ойнауға шыққан топ бала у-шу. Қолдарында жалбыраған бір жапырақ қағаз. Соған қарайды да бәрі қосылып оқиды:



	Гүлсараға

	Менің ойым – сенде,

	Сенің ойың кімде?



	Ермахан – дейді де мәз болады. Жүрегім су ете қалды. Енді қайттім? Мен үйде, сыртқы есіктің саңылауынан сығалап тұрмын. Сол сәтте кісі баласының көзіне түскім жоқ еді. Жұрттың бәрі мені іздеп жүрген сияқты, кірерге тесік табар емеспін. Қап!

	Сырттағы айқай күшейіп кетті ме, жоқ әлде тағы да бір нәрсе ойына түсті ме, үйде отырған Тәңірберген сыртқа шығып келе жатып мені көрді де:

	– Әй, неге жасырынып тұрсың? – деді.

	– Аналардың не деп айқайлап тұрғанын естімедің бе? – дедім де жылап қоя бердім.

	– Өй, шешесінің...! Жүр шығайық! Шетінен ауыздарын жиде жегендей қыламыз! Өздерінің қолынан келмейтін болған соң қарашы қызғанып қылып тұрғанын! Әкеңнің....

	қалтамнан қалай түсіріп алдым екен? – деп Тәңірберген қалталарын қайта-қайта қарай бастады.

	Сырттағы дауыс үдеп барады. Бір кезде босағада тұрған мал айдайтын таяқты қолына ұстаған күйі Тәңірберген далаға жүгіріп шықты:

	– Әй, атаңа нәлеттер.... Қане, жабыңдар ауыздарыңды, өшіріңдер үндеріңді! Мен ол хатты жазған! Ал не істейсіңдер маған! Өй, шешеңнің! – деп белсенділеу біреуін қуа жөнелгенде қалған балалар да бет-бетімен қашты.

	Түннің бір уағында ұйқымнан жылап ояндым. Қызуым қатты көтеріліп кетіпті, даусым да қарлығыпты. Шөлдеп барамын. Су сұрап ішуге әзер шамам келді. Содан бірнеше күн сабаққа бармадым. Мектепте болып жатқан жағдайды атаман күнде жеткізіп тұр. Бұл әңгіме мұғалімнің, Төретай ағайдың да құлағына жетіпті.

	– Қой, одан ондай шықпайды! Анау Тәңірберген қу шығар істеп жүрген, – десе керек. Өзге балалар: – Өткенде Тәңірбергеннің “жазған мен” деп мойындағанын естіген соң ағай тағы да:

	– Әне, солай болар! Айттым ғой! Мен Тәңірбергенмен сөйлесемін өзім! – деп басыпты бәрін.

	Бірақ мен мектепке ауруымнан айығып келген күннен бастап біз Гүлсара екеуміз бір-бірімізді көрсек ұялып, бірімізден-біріміз қашқақтап жүретін болдық. Сыныптастарым мені қатты жазалады. Олар мені көрсе-ақ: менің ойым – сенде, сенің ойың кімде? деп жортақтай бастайтын. Осы үшін ұшқалақ кей оқушылармен жаға ұстасып та қалғам. Бірақ балалардың мазағына тиым болмады. Сол бір мазаққа айналған қу хаттың сөздерін айтпай-ақ әлдебіреуі: «менің ойым...» десе болғаны менің ызам келеді. Бірақ істерге шара жоқ. Сыныптың бүкіл оқушысымен ұрыспайсың ғой. Қыздар да таяу келіп қалсаң, жымың етіп күліп қояды. Мазақтап тұрғанын білдіруге сол-ақ жеткілікті. Мұны аз көргендей соңғы күндері Гүлсара екеумізге «Ләйлі мен Мәжнүн» деген айдар тақты. Бірнеше күннен соң бұл қос ғашықтың Ләйлісі жоғалып, Мәжнүн болып мен өзім ғана қалдым. «Ей, Мәжнүн!» дегенді шығарды енді балалар. Сол күйі Мәжнүн атанып кетер ме едім, қайдам, егер Төретай ағай естіп қалмағанда.

	Қоңырау соғылып, келесі сабақ басталатын уақыт өтіп бара жатса да ағай сыныпқа әлі келмей тұр еді. Мұндайда немен айналысарын білмей кететін тентектеу балалар бұзықтықтың алуан түрін шығарып, сыныпты бастарына көтере жөнелетін әдеті. Бұл жолы да нақ солай болды. Сыныптағы әсіре белсенділердің бірі – Тұраш (балалар оның тынымсыз тыраңдай беретініне сай Тыраш деп кеткен, тіпті кейде Төретай ағайдың өзі де Тыраш десе Тырашсың ғой! деп ұрысып жататын) әркімге бір тиісіп, әр нәрсе лақтырып, маған қайта-қайта: «Әй, Мәжнүн!» деп айқайға басып тұрған сәтінде Төретай ағай кіріп келді де, орнымыздан үдере тұрған бәрімізге ашулы қалпымен қарап:

	– Бірде біреуің отырмайсыңдар! Бұл не деген бетімен кеткен сынып?! Ел-жұрттан ұят емес пе? Төңіректеріңдегі бірде-бір сыныпта мұндай тәртіпсіздік жоқ! Осы күнде сендер енді өзге сыныптарға сабақ оқытпайтын болдыңдар!

	– Тыраш! Бері шық, тақтаның алдына кел!

	– Сен маған айтшы, кім Мәжнүн? Кімді Мәжнүн деп неңді... өңешіңді жыртып тұрсың?! Мәжнүн деген сөздің мағынасын, не деген сөз екенін білесің бе, өзің? Бұл ең жаман сөздің бірі! Балағат, кемсіту, қорлау! Бұл үшін өзің ғана емес, анау ата-анаңды да шақыртуымыз қажет болады!

	Әңгіме ата-анасына жеткенде Тыраш жылап қоя берді.

	– Ағай, ағай, көкемдерге айтпай-ақ қойыңызшы! Ағай?

	– Ә, Жалмауызға да жан керек! Көрейін мен сенің күштілігіңді! Кім Мәжнүн болар екен, байқайық! Бұл бала айтатын сөз бе?! Ертең мынаның (мені айтады) әке-шешесі естісе не боларын білесің бе?! Сойқанның көкесі сонда болады! Естіп тұрсың ба, ей Тұраш?!

	Тұраш ағыл-тегіл жылап тұр.

	– Ағай, ендігәрі өйтпеймін!

	– Қайтпейсің?

	– Оны мазақтамайм! Мәж-мәж-нүн демейм!

	– Бұдан былай, әгәрдәм осы сөзді тағы біреуге айтқаныңды естідім бар ғой, менен жақсылық күтпе! Ал қазір анау Ермаханға барып, кешірім сұра!

	«Жаппар құлда жан бар ма?» – демекші мұғалімнің жібігенін көрген Тұраш көзінің жасы мен мұрын боғын қоса жеңімен сүрткен күйі жүгіре басып келіп, менің қолымнан ұстап, «кешірші...» деді. Өзі әлі солқылдап жылап тұр.

	Сөйтіп, ойда-жоқта Ермаханның еңсесі көтеріліп, қанша күннен бері тұңғыш рет басын көтеріп, төңірегіндегі ұл-қызға тіктеп қарады. Мәжнүн сөзінің неден шыққанын ойланып жатпай-ақ, Тұрашқа бас көтертпей төпеп ұрсып, өзін арашалап алған Төретай ағайының сол жақсылығын күні бүгінге дейін аса бір ризалықпен есіне алады.

	* * *

	− Сіз естідіңіз бе? Шырақтың баласы әскерден қашып кетіпті дейді ғой. Осы ауылдың өзінде іздеушілер жүрген көрінеді, – деді Тұрсын апай шалының алдына дастархан жайып жатып:

	− Не дейд? – деп тіксініп қалған Әбилахан қария қат-қабат салынған көрпешелердің үстіне жағалай тасталған құс жастықтың бір-екеуін әдетінше қоса жұмарлап, шынтақ астына тығып, бір жамбастай жатқан жерінен оқыс тұрып отырды. Екі көзі кейуанада. Үй ішінде шәй қамдап әрілі-берілі жүрген кемпірінің тағы нендей жаңалық қосып айтарын күткендей тым-тырыс. Оқта-текте селдірлеу мұртының екі шетін самарқаулау ширатқаны болмаса өзге қимыл жоқ.

	– Бәсе, жаңа Ескердің есігінің алдында бейтаныс біреулердің төбесін көргендей болып едім, – деп даусын бәсеңдете түскен қария тағы не айтасың? дегендей бәйбішесіне сұраулы кейіппен тесіле түсті.

	Алпысты толық еңсеріп қалғанына қарамастан әлі де жүріс-тұрысы ширақ, ылғи жарасымды киініп, мұнтаздай таза жүретін Тұрсын апай көлгірсітпей әңгімені тік айтатын мінезіне басып, сөзін жалғады:

	– Айтушылардың сөзіне қарағанда жай қашпаған, бірер солдатты сабап па, мерт қылып па қашса керек.

	– Әй, ол неменің өзінің өлімші болып таяқ жеп, қатарға қосылғаны таяуда ғана емес пе еді?

	– Әл үстінде жатыр екен деген соң Шырақ пен біздің Қалдыбектің алып-ұшып барып келгендері де кеше ғана еді ғой.

	Енді Тұрсын апай ашық терезеден сыртқа қарап: – Келін, шәйіңді әкел. Самаурыныңды кіргізе ғой! – деп қолын бұлғады. Сосын түскі ас қамдау жөніндегі өз міндетін орындалдыға санаған кейуана дастархан басына шалының оң тізесіне жақындау жайғасты. Мұнысы шалымен оңаша шәй ішкен кездегідей келін сыртқа шығып кеткенде шәй құйғандай боламын ба? деген даярлығының нышаны еді.

	Қожайын қайтып тіл қатпады. Бәйбіше тыныштықты бұзып, тағы сөйледі:

	– Жаңа бір әзірде Шырақ келіп кеткен. Үйге кір десем – кірмеді. «Көкеммен сөйлесейін деп едім» болды айтқаны. Бұл хабар Шырақтың үйіне бұдан бұрын-ақ тиген-ау, сірә. «Не істейміз?» демек шығар. Сенсіз інің саған айтпай тысқа шықпайды емес пе?... Ұлсана жеңешемнің екі көзі білеудей. Жылап жүр, – деп еді бағана біздің келін. Баласы қашты деп мылиса іздеп келсе, жыламағанда нетсін?!

	Тұрсын бәйбіше өзі бастап, өзі жауап қайтарып әңгімесін үзер емес.

	Бағанадан бері үн қатпай, кемпірінің әңгімесін де самарқаулау тыңдап, алдына әкелген асы мен шәйін де енжарлау ішіп-жеп жатқан Әбилахан қария кенет басын тіктеп, кемпіріне бұйыра сөйледі:

	– Әй, анау Сатыбалды мен Ескерді, Асан мен Әтібайдың Бақытжанын дереу шақырт. Тұрсын бәйбіше шалын бірде – сен, бірде – сіз дейтін дағдысына салып, сұрақ қойды.

	– Қай Сатыпалдыны айтасыз?

	– Қай Сатыбалды болушы еді? Өзіміздің Қайқыбай қарияның Сатыбалдысын шақырт.

	Әне-міне дегенше, яғни сүт пісірім уақыт өтпей-ақ тосын шақыртылған үш туысқан жігіт әскер қатарында жүрген жауынгерлерше тізіліп, жақын туыстардың ішіндегі ақсақал Әбилахан қарияның табалдырығынан аттады.

	Аман-саулық сұрасқан соң, Әбекең әңгімені төтесінен бастады.

	– Қарақтарым, мен сендерді тектен-тек шақырмайтынымды білесіңдер.

	Ауыл іргесіне жайсыз хабар жетті. Мына Ескер ағаларыңның Ермаханы әскерде еді ғой. Сол ит қашса керек. Бүгін түстен бері ауыл-үйді тіміскілеп, әркімнен түрткілеп сұрап милитса жүр деп еді біздің үйдің адамдары. Мән-жайды жаңа ғана Ескердің өзінен білдім. Баласының әскерден қашқаны рас. Бірақ не себепті қашты? Қашан қашты? Қайда кетуі мүмкін? Міне, осы жайларды дереу анықтауымыз парыз. Ағайынсыңдар ғой. Әке-шешелеріңе өзім де айтармын. Жоғалған мал екеш малды да тызалақтап іздеп жатамыз. Ал он екіде бір гүлі ашылмаған мына баланың анық-қанығына көзімізді жеткізбей отыра алмаспыз. Сендерді шақырып отырған себебім осындай.

	– Біз сонда қашан жүруіміз керек?

	– Неғұрлым тезірек, – деді Әбилахан қарт дұрысы сол дегенді аңғартып. – Айтпақшы, баланың әдірісін білесіңдер ме? – деп Ермаханның әкесіне қарады.

	– Иә, үйде өзінен келген хаттар сақтаулы тұр ғой. Әдірісі сонда бар шығар, – деп жігіт ағасы болып қалған Ескер қалбалақтап қалды.

	– Сосын сізбен тағы бір нәрсені ақылдассам деп едім. Барған соң бастықтары: – Сендер кімі боласыңдар? – деп сұрайтыны рас қой. Сонда: Туысқандары едік деп тұрғаннан гөрі, «Мен әкесі едім» деу үшін мен өзім де барсам қайтер еді?...

	– Жо-жоқ, қарағым. Сен оныңды қой. Іздеп барғандарға шапан жауып, шүлен үлестіргелі жатпаған шығар. Денсаулығың да жоқ. Арып-ашып, ит мініп, иір қамшылап жеткеніңде жылы, жөн сөз есіте қоймассың. Сондықтан өздері жас, әрі армия жағдайын білетін мына балалардың барғанын дұрыс көріп отырмын. Ешкімі келмеді демесін және білейік не болған ақиқатын. Бір дерегі шықса, сенің баруың қашпас. Қане, жігіттер, уақыт оздырмай жолға қамданыңдар. Былай шығып, немен, қашан аттанасыңдар, соны ақылдасыңдар. Бару-келу қаражаттарыңды мен көтеремін. Шығарда осында соға кетерсіңдер, батамды берейін...

	Қария орнынан тұруға қам қылды.

	– Иә, біссмилла! Намаз уақыты да болып қалған екен...

	Дәрет алатын құманым қайда?

	Қария маң басып, есікке беттеді. Өзі әлі сөйлеп келеді.

	– Баяғыда, герман соғысы басталып, елдегі бар жас азаматты сыпырып алып жатқанда бармаймыз деп қашқандар болды. Соның бірі – мына Бақытжанның атасы Нұсқабай қарияның туған інісі Ілияс марқұм болып еді.

	– Әбеке, сонда ол кісілер не үшін қашып жүр?

	Сатыбалды сұрауын сұрағанымен осым ағат болған жоқ па? дегендей әркімге бір қарап, қипақтаңқырап қалды.

	– Оларды армияға шақырған кезде біз ауылда емеспіз. Майданға аттанып кеткенбіз. Бірақ кейін елге аман-есен қайтып келген соң естідік қой бәрін де.

	Ілияс екеуміз жасты едік. 1917 жылғымыз. Төңкеріс болған, қиын, жылан жылының төлдері едік. Ілияс кішкентайынан-ақ бірбет, дегенінен қайтпайтын, біз білмейтін талай нәрсені ересектер тәрізді талдап, өз пікірін айтуға әзір тұратын. Колхозда есепші болып жүргендіктен алғашқы лектен алып қалып, әскерге қырық екінші жылы ғана шақырған екен.

	– Жоқ мен соғысқа бармаймын, – деп бір түнде ізім-қайым қашып кеткен. Ондағысы – Мен не үшін, кім үшін соғысуым керек? Одан да осы туған жерімде өлгенім артық, – деп бірде құмды паналап, бірде Сырды сағалап бір жылдай қашып жүріп, өлең де шығарыпты. Сондай бір өлеңінде ауылда іске жарайтын ер азамат қалмағанына наразылығын былай аяқтаған екен:



	Кемпір менен шал қалды,

	Ауру-сырқау жан қалды.

	Кемпір менен қыз қалды

	Тапсаң тағы қосып ал

	Қашып жүрген біз қалдық.



	Әскердегі әділетсіздікке наразылық әр кездері-ақ болып тұрған ғой. Мына баланың басына түскен жағдай да сондай бір жөнсіздіктен туған болар деп топшылап отырмын.





Әйтпесе, Ермахан кісіге қиянат етпейтін, қой аузынан шөп алмайтын баламыз еді. Сәл түсініңкіремей отырғаным рас... Жә, бара көрерсіңдер. Алдарыңды орап қайтейін. Бұл сәбетіңнің талай құқайын көрдік қой, балалар. Сенің ықтиярың, ырқың. құлқың, келісімің немесе наразылығың бірде-бірі есепке алынбайтын, тіптен аяқ асты ететін көр заман еді ғой өзі... Жолдарың болсын, – деп қария екі алақанын жайып, бетін сипады. «Баланы көргендей болсаңдар, сәлем айтыңдар: ауылға қайтсын...»

	Ақсақал екі көзі жасаурап үнсіз отырып қалды да көзін төмен салды...

	* * *

	Елен бұл хабарды ести салысымен «тез баруым керек!» деп түйді. Ұлы Отан соғысынан жарымжан болып оралған әкесінің денсаулығы былтырдан бері жиі-жиі сыр беріп жүрген. Көңілін сұрап бір барғанында оңашалап қасына отырғызып алып: – Қарағым, Елен, менің кәрі қойдың жасындай жасым қалды. Бір дем – бері, бір – дем әрі дейді қазақ. Малдасың. Өрісің шалғай. Ойбай, жет! дей қоятын жерде емессін. Сондықтан біз жаққа құлағың түрік жүрсін. Әйтпесе, дембіл-дембіл шақырта беру де қиын. “Мына тұрған жер” дегенмен сенің отарыңа жаяу-жалпылап хабаршы жетемін дегенше... – деп ойының түйінін жұтып қойған қария.

	Ақсақалдың нені меңзеп отырғанын емеурінінен ұққан Елен: – О не дегеніңіз, көке?! Хабарсыз болмаймын ғой. Уайымдамаңыз. Өзім келіп тұрамын, – деп уәде беріп еді соңғы жолы қолын алуға барғанда.

	– Бейсар шақырта бермейтіндей көрінген еді. Сірә, мәжбүр болған-ау... – деп топшылаған Елен дереу жолға шығу үшін бар шаруасын кілт тоқтатып, атының басын үйіне қарай бұрды. Ондағысы – малын Ермаханға тапсырып, өзі қайтып келгенше не істеу керектігін пысықтау. Сәл кідірсе, үрпиіп, елеңдей беретін келіншегі Танаға әкесінің сырқаттанып, суыт шақыртып жатқанын айтып, өзін уайымдамай мал-жанға бас-көз болуы қажет екенін айту да ылғиғы әдеті. Астындағы күрең төбелін тебініңкіреп, суыт жүргені болар, әшейінде үйіне жеткенше талай ойды індетіп тынатын Елен бұл жолы киіз үйінің төбесі көрінгенде ғана өзінің келіп қалғанын бір-ақ аңғарды.

	Әдетте түс мезгілінде келе бермейтін күйеуінің мына жүрісінен сескенген Тана баласын көтерген бойы алдынан шығып, Еленнің суықтау көрінген бетіне жәутеңдеп қарағыштай берді.

	– Мә, атты байла, – деп қолындағы қыл шылбырын Танаға ұстата берді. Оның қолындағы өзіне қарай ұмтылып тұрған баласын қолына алып, құшарлана иіскеді. Сосын басын кейінірек тартып, ұлын танымай тұрған кісідей: – Кімнің баласысың? – деген үйреншікті сұрағын қойды.

	– Се-нің! – деп балақан құйтақандай сұқ саусағымен әкесінің бетін шұқыды.

	– Ой, ақымақ, ата баласы емессің бе?! – деп Елен жүзін болмашы жылытты.

	– Жо-жоқ! Сенің! – деп Аршаты әкесінің мойнынан құшақтады. Енді аталы-балалы, екеуі қосыла күліп, жадырап қалды.

	– Тана, – деді Елен әйеліне бұрылып. – Менің таза киімдерімді бере ғой. Мен дереу жүрейін. Көкемнің денсаулығы мәз емес сияқты. Тезірек жетейін...

	– Оны кім айтты, қашан естідің? – деп сұрағалы тұрды да, өзінің жүйкесі жұқарып келген адамды артық–ауыз сұрақпен қажытпайын деді де: – Қазір! Беті-қолыңды жуып, үйге кіре бер. Түскі тамағыңды ішіп кет. Дайын тұр, – деген Тана есіктің алдындағы қазаны қайнап жатқан ошаққа қарай жүгірді.

	Елен лезде алдына келген асты қарбытып ішіп болғанша Тана оның әр кез әзір ұстайтын біркиер киімдерін әкеліп, Еленнің ту сыртындағы керегеге іліп қойды.

	– Тана, көкем жақсы болса, түнделетіп келіп қалармын. Жатарда малдың қора-қопсысын байқарсыңдар. Мен егер түнде келмей қалсам, Ермахан қойды ертең де бүгін жайған жағына қарай өргізсін. Итке тамақ бер. Ал мен жүрейін. Әкел, Аршатты, – деп баласын қолына алып, құшарлана сүйді де әйеліне берді.

	– Жолың болсын. Асығып барасың ғой. Абайлап жүр, – деп Еленге жақындай бергені сол еді:

	– Қазақтар, әдетте, жөн-жосықсыз сүйісе бермейді дегенім жоқ па?! – деп күлімдеген күйі Тананы қапсыра құшақтап, өзіне қарай жақындатты да төбе шашынан иіскеді.

	Атына тез мініп, суық жүріп кеткен үй иесінің артынан ана мен бала біразға дейін қарап тұрды.

	– Папа қайда кетті? – деп Аршат шешесінің бағанадан-ақ тілінің ұшында жүрген сұрағының шетін шығарды.

	– Атаға, барады, – деп келте жауап қайырды мамасы.

	– Папа қашан келед? – деп енді Аршат мамасының көкейіндегі күтпеген сұрақтың тағы бірін суырды.

	– Папаң түнде, қараңғы болғанда келеді.

	– Жооқ, ертең келед! – деп кесіп айтты кішкентай еркесі.

	– Жарайды, ертең келеді деп келісе салды Тана баласының ыңғайына қарай.

	* * *

	Неге екенін өзі де білмейді, Ермахан бүгін күні бойы ауылын, ондағы ата-анасын, бауырларын, мектепте бірге оқыған балаларды жиі-жиі есіне ала берді. Әдепкіде қамсыз-мұңсыз өткен сол бір балғын шағы есіне түскенде бір түрлі қобалжып, бейне өзі тап сол кезеңде жүргендей жадырап, есінде жүрген кей қимас сәттерін сатылап жадында қайта жаңғыртқан сайын жаны жай тауып , бірер қабат өз-өзінен жымиып, басын шайқап та қойды. Қандай уайым-қайғысыз ғажап шақ еді. Қадірі енді білініп жүрген тәрізді ме қалай өзі?... Егер өзге қиындығы болмаса, адамның ең бақытты шағы – балалық кезеңі екен-ау деп күрсінді жігіт. Сені көрген сайын айналып-толғанып отыратын ата-анаңның мейіріміне не жетсін, шіркін! Туған-туыс, бауырларыңның ықыласы ше? Тіпті ит екеш иті – Арлан да бейне сенің далаға шыққаныңды тосып жүргендей жүгіріп келіп, аяғыңа оралатыны ше? Құйрығын бұлғаңдатып, қалай жүрсең де қасыңнан қалмай, сәл кідірсең болды сүйкене кететін қылығын қалай ұмытарсың... Ал сен оның бәрін де тәрк еткендей безініп, отырысың мынау. Ел қайда, жұрт қайда?! Айдалада, төрт ұйықтасаң да түсіңе кірмейтін біреудің босағасында қойын бағып...

	Ермаханның бұдан әрі тізбектеп ойлана беруге мұршасы келмей солқылдап жылай жөнелді. Сірә, дауысы да қаттырақ шығып кетті білем, тау бөктеріндегі көк майсада пырдай болып, тырп етпей жайылып жатқан қоралы қойдың Ермахан отырған жақ шетінде жайылып тұрған ай мүйізді ақ серке мойнындағы қоңырауын күмбір еткізіп, бір шайқап қойды да басын көтеріп, Ермахан жаққа ұзақ қарады. Алабөтен әрекет байқалмаған соң, бұрынғысынша қойшы бала отырған – жел жаққа қарсы тұрып, жайыла берді. Ермахан аяқ астынан көңілі босап, бей-жай күйге түскенінен қысылғандай тез-тез көзін сүртіп, шашырап жатқан малдың арғы бетіндегі көкорай шалғынды белге көз салды. Сөйтті де өз-өзінен сөйлеп кетті. Былтыр көктемнің осындай кезінде қырат-қыраттың жоны сарғыш тартып, шөптің сөлі кеми бастаған еді. Биыл бәрі де басқаша. Шөптің сөлі бырш-бырш етіп, сорғалап тұрғандай жұп-жұмсақ. Қой оттың орнындай жерде жайыла береді. Жердің оты сұйықтау болса, сумаңдап ешкі сияқты тентіреп жайылар еді деп бір түйді жас жігіт. Сосын орнынан тұрып, сағатына қарады. Малды ауылға қарай жылжытатын уақыт та болып қалған екен. Қой, малдың арғы шетіне шығып, үйге қарай қозғайын деген Ермахан қолындағы тамақ, сусын салынған дорбасын иығынан асыра тастап, аяғын еріншектеу басып, қойдың арғы қапталына қарай орағытып жүре бастады. Бағанағыдай емес, құлазыған көңілі сабасына түсіп, енді өзінің аялдап жүрген үйіне баратынын, сосын әлгі бір әсем әнде: «Көркіне мінезі сай сүйген сәулем, Көзіңнен айналайын жаутаңдаған» деп айта беретіндей Тана келіншек Аршатын көтеріп, жарқырай күліп алдынан шығатынын көзіне елестетті.

	Ермаханға әлгі әннің сөзі нақ осы Татьяна – Танаға арналғандай көрінеді де тұрады. Содан да ма, қайдам соңғы күндері сөздерін толық білмесе де мәтіннің есінде қалғанын ән әуеніне ілестіріп, қайта-қайта ыңылдаумен жүр.

	Ермахан осы ой жетегінде келе жатып үйіне жақындап қалғанын да аңғармаған екен. Енді малдан бұрын барып, қора-қопсының есігін ашып тұру үшін жүрісін жылдамдатты. Күніге кешқұрым қоралы қойды қораға қамап жатқанды бағып жүрген малы да, өзі де қаламайды-ақ. Бұрынырақта жаз айларында мал тек далада жататын. Ал ұры-қарысы көбейген мына заманда бәрін жауып, бәрін тығып, құлыптап қана сабыр табасың. «Қазаннан қақпақ кетсе, иттен ұят кетеді» деген сөздің күні туды. Ермахан ойлап қараса, қазақтың мақал-мәтелдерінің тұла бойы тұнған ескерту, өмір сүру ережесі сияқтанады.

	Әне, Тана да шықты үйден. Үйдің төңірегінде бірақ Елен ағаның аты көрінбейді. Әлі келмегені ғой деп жорыды жігіт.

	– Ермахан, қалайсың? Шаршамай келдің бе? Қарның ашып, шөлдеп қалған жоқсың ба? Күнделікті артыңнан Елен бір барып кетуші еді. Бүгін мүмкіндігі болмады. Асығыс үйіне кетті.

	– Аманшылық па, не жұмыспен кетті?

	– Әкесі сырқат сияқты. Келсе жақсы болар еді деп хабар айтыпты ғой.

	– Қашан кетті?

	– Түс мезгілінде. Түскі тамағын асығыс ішті де шығып кетті. Қора-қопсыны абайлаңдар, бүгін қайтып келе алмағандай болсам, Ермахан малын ертең де бүгін жайған жеріне қарай өргізсін, – деп тапсырды. Малды кіргізген соң есіктерді мықтап жабарсың.

	– Иә, Сіз үйге бара беріңіз. Малды өзім жайғастырамын ғой.

	– Жарайды, кешікпей үйге кір. Біз Аршат екеуміз дастархан жая берейік...

	Кешқұрым үйде екеуі ғана болған соң Аршат елегзіген бе, көңілсіздеу отыр екен.

	Ермахан оны дереу қасына шақырып еді, Аршат жүгіріп келіп әдеттегіше Ермаханның алдына отыра қалды.

	– Қане, тақпағыңды айтып берші, – деп еді Ермахан қала баласы тәрізді тап-тұйнақтай болып, таза, әрі жарасымды киініп алған сүйкімді бала жаттаған тақпағын асығыс айтып берді:



	Салы ала иттің құйлығын

	Мойныңа тағып белейін.

	Дылама бөпем, дылама

	Ділік сағып белейін!



	– Ой, азамат! Сен түгел жаттап алыпсын ғой, өзің! Міне, дәу жігіт! Осылай көп өлең жаттап алсаң, ертең мектепке де барасың! – деп арқасынан қағып, бетінен иіскеп қошемет көрсетіп жатыр.

	– Жо-оқ, аға! Мама айтты. Мен елтең садикке балам.

	– А-а, солай деді ме Тана. Иә, солай! Әуелі садикке бару керек. Мектепке сосын барасың. Садикте, айтпақшы садикті қазақша бала-бақша дейді. Онда сен сияқты кішкентай қыздар мен балалар көп болады.

	– Мен қыз емеспін. Баламын.

	– Иә, сен баласың. Ертең өскенде дәу жігіт боласың.

	– Ал папам маған елтең өскенде Ел, елкек боласың деді! – деп Аршат кішкентай кеудесін керіп, әрілі-берілі адымдап қойды.

	Осы сәт үйге енген Тана:

	– Әй, Аршат, ағаң шаршап келді. Қане, бері жүр. Аға тамағын ішсін, – деп баласын өзіне шақырып алды.

	– Қане, екеуміз бір-бірімізге ертегі айтып берейік. Әуелі кім айтады ертегіні?

	Аршат сол сәт: – Ме-ен! – деп қолын көтерді.

	– Жарайды сен бастай ғой.

	Қараңғы түскен соң алданатын басқа ермегі жоқ бұлдіршін күндегі әдетінше қалғып-мүлгіп ертегі тыңдап отырып тәтті ұйқыға кетті...

	Ермахан тамақтанып болған соң қора-қопсыны бір айналып келмек болып, тысқа шығуға қамданғаны сол еді Тана:

	– Ермахан, айналайын, сыртқа шықсаң анау иттерге әзірлеп қойған тамақтары бар еді, бере салшы. Әйтпесе, екеуі тамақ ішкенде біріне-бірі ырылдап, айбат шегетінінен қорқам. Өздері мүлдем дәу болып кетті... Тыңдағылары келмейді...

	– Әкеліңіз, мен беремін ғой. Сізді қауып алып жүрер біреуі, – деп қойшы бала иттердің сыбағасын сыртқа ала шықты. Тамақ көтеріп шыққан кісінің тамақ беретініне дәнігіп қалған қос ит Ермаханға қарай тұра жүгіріп келіп, құйрықтарын бұлғаңдатып, итаяқтарына қарай ұмтылды. Екі иттің итаяқтары бөлек-бөлек болғанымен ірілеуі әлімжеттік жасайтынын байқап жүрген Ермахан тамақты екеуіне бөліп құйды да, екі итаяқтың арасына тұрып алды. Сөйтсе де мығымдау Ақтөс атты қарала төбет өз сыбағасын әп-сәтте-ақ қылғыта салып, екінші итке тап берді. Нақ бұлай боларын күтіп тұрған Ермахан сәл ұмтылып төбетке зекіп тастады:

	– Ақтөс! Кет!

	Ақтөс бұйрықты екі етпеді. Сөйтсе де екі көзі әлі тамағын ішіп болмаған екінші итте. Екі езуін кезек жалап, жұтынып қояды. Қазақ итті жеті қазынаның бірі дейді. Ал қойшы үшін ит – жеті қазынаның бірі ғана емес – сірә, біріншісі болар деп тұр Ермахан.

	Қайсыбір жылғы қыста Елен аяқ астынан тап бүгінгідей әке-шешесіне кетіп, таңертең бір-ақ келіпті. Сөйтсе түнімен малдың қорасына қасқыр түспекші болады. Ол кезде де қойшының екі иті бар екен. Иттер шабаланып, қораны айнала жүгіріп, жүргенін білгенімен баласы жылап, ояу жатқан соң Тана сыртқа да шыға алмапты. Ол кезде Елен ағаммен жаңа қосылған. Және жалғыз отыратын қойшының тіршілігіне көндіге қоймаған жас келіншек көзге түртсе көргісіз түн ішінде далаға шығуға жүрексінсе де керек. Сол жолы бір қора қойды Елен ағаның екі иті бөріге бермеген екен... Қойшы үшін кит қымбат па, ит қымбат па? деген сөз содан қалған-ау, шамасы.

	Осы тұста киіз үйдің есігі ашылып, Тана дауыстады:

	– Ер-махан! Қайдасың? Неге кешігіп кеттің? – дейді мақпал үн.

	– Міне, бара жатырмын! – деп Ермахан үйге қарай тез жүгіре жөнелді. Қолындағы босаған табағын ұстаған күйі үйдің есігінен кіріп келіп, жан-жағына қарады. Төрдегі ағаш төсегінде Аршат ұйықтап жатыр. Бетіне жарық түспесін деді ме, шамды басыңқырап қойыпты. Аядай киіз үйдің ішінде Тана тығылып қалатындай жер жоқ. Арасын алшақтау етіп салынған екі төсек көрінеді. Үйдің бір жақ бүйіріне таяу жүкаяқ пен сандықтың үстінде жинаулы кілем, көрпе-төсектен өзге кісіні тасалайтын түк жоқ. Тана сыртқа қашан шығып үлгерді екен? Мен жаңа кірерде неге көрмедім оны? – деп Ермаханның есіктен далаға қарай аттай бергені сол еді, сыртта жігіттің шығатынын біліп, дайын тұрған Тана мұның басын бірдеңемен жаба салып “Ба-а-а” құшақтай алды. Қапелімде мұндайды күтпеген Ермахан ештеме ойлап та үлгермеді. Бұл да қапсыра құшақтап алғанын сосын білді. Бетімен беті түйісіп қалған жанның Тана екенін оның аракідік сеуіп жүрген аңқыған әсем әтірінен-ақ бірден таныды. Тана сықылықтап күліп жүр:

	– Ә, батырым, қалай, қорықтың ба?! – дейді әлі де құшағын жазбай.

	Ермахан бір қолын босатып, бастарын тұмшап тұрған дәу орамалдың бір шетінен сыпырып, екеуінің беттерін ашып еді, түнгі айдың жарығына малынған сұлу келіншек ертегілерде айтыла беретін, сұлулығына тіл жетпейтін ғажап сурет сияқты елестеп кетті. Неткен көрік, не деген сымбат! Қылығы қандай өзінің?! Сырт қарағанда үп-үлкен, бойшаң адам сияқтанушы еді. Кіп-кішкентай болып, Ермаханның құшағына сыйып кеткені қалай?...

	Жігітте үн жоқ. Екі көзі Танада. Бірдеме айтамын деп сөйлесе немесе сәл қозғалса, мына ғажайып күйді бұзып алатындай тырп етер емес...

	– Ермахан, сен қорқып қалған жоқсың ба? – деп Тана бетін Ермаханның бетіне тақап, екі бетінен сондай бір нәзік сезіммен кезек-кезек сүйді. Сонда ғана есін жиды Ермахан. Тана ентігіп тұр екен. Және бүкіл денесінде елеусіз діріл барын аңғарды. Тананың сұрағына ләм-мим демеді. Басын ғана шайқап, Тананың істегенін бұл да істеді: құшағында құлпырып тұрған сұлу келіншектің екі бетінен алма кезек құшарлана иіскеп, құшағын қапсыра түскені сол еді, Тана денесін былқ еткізіп бос тастап, мойынын оң жағына қарай сәл қисайтты да иегін көтеріп, ернін тоса берді. Бар билік өзінің ғана ырқында қалған балауса жігіт енді сезімнің жетегіне ерді.

	Әлден уақытта есін жиған Ермахан әлі де арман келіншектің қойнында жатыр екен. Жігіттің өз-өзіне енді келгенін аңғара қойған тәжірбиелі келіншек мұны үстін-үстін тағы сүйді де:

	– Тілім өзімдікі емес сияқты болып қалыпты. Көгертіп алмасам жарар еді, – деп жігіттің құшағына қайта енді.

	– Қане, көрейінші тіліңді?

	Тана аузын аппақ, сүйріктей саусақтарымен қалқалай беріп, сыңғырлай күлді.

	– Қойшы, ұяламын сенен...

	– Көгерген көгермегенін көрейін...

	Тана тілінің ұшын ғана көрсетіп еді, Ермахан онысын қанағат тұтпай:

	– Үлкенірек етіп көрсетші. Түк көрсем бұйырмасын, – деп қиылды.

	«Мұндай сұлу перизат құшағымда жатар-ау» деп қиялдап та көрмеген бозөкпе бала әйел затымен қарым-қатынас осыншалық естен тандырарлықтай шырын боларын білмейді екен.

	Он екіде бір гүлі ашылмаған уыздай жастың аңғал да албырт әрекеттеріне әбден беріліп, дүниеде тап бүгінгідей бейқам да шын құмарлықтан өзге тыныс-тіршілікті мүлдем ұмыт қалдырған әсіре сезімтал, кім-кімді де ұнатып, шын жақсы көрсе бүкпесіз шешіліп, жан рахатын тежемей уылжып, еріп кететіндей күйге түсетін келіншек бір қос ерсілеу еркінсіп кеттім бе? деп именгендей жатқан күйі көзін қолымен көлегейлей беріп тілінің ұшын қайта көрсетуі мұң екен, жараған бурадай көзі қызарыңқырап, ширығып алған жас жігіт белуарына дейін ашық жатқан, аппақ, қыздай сұлу мүсінді келіншектің Алматының айтулы апортындай жұп-жұмыр, бала емізсе де әлі қалпын бұза қоймаған шып-шымыр қос анарын бірде қос қолымен шеңгелдеп айызын қандырса, енді бірде мұрнын тығып, кеудесін толтыра тыныстайды.

	Осы сәтте қытығы келді ме, әлде бұған дейін бетіне де тіктеп қараудан именіп, ылғи көзін тайдырып әкетіп жүрген сары ауыз баланың соңғы қылықтары тағы да тереңдеп бара жатқанын бөгегісі келді ме, жігітті құшырлана құшақтап маңдайынан, екі бетінен алма-кезек сүйіп, ынтыға иіскеді де:

	– Байқа сүт шығып кетпесін, – деп сылқ-сылқ күлді. Ал Ермахан тілі мен құлағынан бірдей айырылған жандай үн-түнсіз Тананы аймалап, умаждаған күйі тағы да ыңғайлана бергені сол еді, Тана:

	– Ермахан, қой. Енді болдырып қаламыз. Елен келгенде сезіп қояр. Кішкене тыныш жатып, деміңді ал. Сосын тұрып, қойды өргізейік, – деп еді Елен ағасының атын естігенде бейне біреу үстіне суық су құйып жібергендей әп-сәтте есін жия қойды.

	* * *

	– Елен ағам кешікті ғой?

	Ермахан Танаға қойған сұрағына жауап күтіп, әсем келіншектің келісті келбетіне сүйсінген күйі сақтана қарап отырып қалды. Күннің жарық кезінде жарқырап тұратын сұлу кескін алакөлеңкелеу кеште бұрынғысынан да құлпырып, түрлі-түсті телевизордан алуан қырынан көрсететін сұлулар секілді айрықша әрлене түскендей ме қалай өзі?

	Күні бүгінге дейін қанша құлпырып тұрса да, жеңгесінің теңдесі жоқ сымбатына сұқтана қарауға именіп, ылғи да көзін тайдырып әкете қоятын баяу жігіт түннен бері көзін алмай қарап, армансыз сүйсінумен жүр. Адам кейде қиялдай да алмайтын қымбатына аяқ астынан қол жеткізуі де мүмкін емес еді-ау. Әсіресе мына Танадай тамаша көрік иесін бір түнде-ақ құшып, сүйіп, иемдене қалармын деген ой жігіттің үш ұйықтаса түсіне кірер ме еді? «Құдай беремін десе көктегі лашын да қолыңа келіп қонуы ғажап емес», – деуші еді мектепте әдебиеттен сабақ берген ұстазы Орынбек ағайы. «Шын екен-ау. Айтқаны айнымай келгенін қарашы. Кезінде сол ағаймен де: «Ағай, олай болмайды ғой, ол ертегіде ғана болуы ықтимал ғой! – деп дауласпаушы ма едік, ағаймен. «Шіркін, ағайым-ай, қалай дөп басып айтқансың сол сөздерді!» – деп іштей өзіне-өзі күбірлегендей болып отырған Ермаханның ойын Тана бөлді.

	Елен ағаң өзі аман болса болғаны. Әкесі енді жасы келген кісі ғой... Осыншама кешікпеуі тиіс еді. Малы бар, жаны бар жиырма-отыз километр жер ғой. Бір келіп, хабар айтып кететін реті бар еді...

	– Келіп қалар... – деп жеңгесінің көңілін орнықтырмақ болды жігіт. Сосын ойын бөлейін деді білем, әңгімені өзге арнаға тартты.

	– Тана, мен ылғи ағамнан сұрайыншы деп жүремін де ұмытып кетемін, мен келгенге дейін сіздерде қойшының көмекшісі болып па еді?

	– Иә, болған. Бір отар қойды жалғыз үй отырып, әрі бір өзі бағуы мүмкін емес қой. Әне, аламын, міне, аламын деп жүргенде Құдай сені айдап әкелді ғой ойламаған жерден. Сенің жүріс-тұрысыңды, мінез-құлқыңды, жұмысқа деген ықыласың мен малдың жағдайын білетіндігіңді көрген соң ағаң бір күні екеуміз отырғанда:

	– Тана, ақылдасқан әңгіме ғой, айтшы сен қалай ойлайсың? Осы көмекші іздемей-ақ Ермаханмен отыра берсек қайтеді?Әлде жалғыз үй отырғанымыз қиын бола ма? – дегені бар еді.

	– Мен Еленнің бұл пікірін дереу қоштай кеткем. Себебі, сен Аршатқа да сондай жақын, ыңғайлы болдың. Өз ағасындай тез бауыр басып кетті. Алдымыз жаз ғой. Күн суытқанша көре тұрайық, – дегенім бар еді.

	Екеуміздің ойымыз бір жерден шыққанына қуанған Елен:

	– Әй жарайсың! Көрейік. Бәлкім, бұл да бізге Құдайдың қарасқаны шығар, − деген еді.

	− Елен ағаң сені өз інісіндей жақсы көреді. «Өзі сондай тәрбиелі, адал. Сірә, әскерде қиянатқа төзбей қашқаны рас», − деген.

	− Ағамыз өзі тап сондай кісі ғой, − деп қалған Ермахан іштей: − «Сондай кісіге менің істеп отырған мына қиянатым қай қылғаным?» деп ойлауы мұң екен, аяқ астынан көңілі бұзылып, өзін іштей кінәлап, мазасы кетті.

	Аз кем үнсіздіктен кейін:

	− Тана, мен тысқа шығып, малды бір қарап келейін, − деп сыртқа шығып кетті.

	Сырт ай қараңғысында көзге түртсе көргісіз түнек сияқты елестеді. Қалалар мен елді мекендерде самсыған самаладай жарықтар мен мұндай кезде у-ду сөйлеген адамдар мен малдың даусы, иттің үргені араласып, азан-қазан болушы еді. Мына жер – құлаққа ұрған танадай тым-тырыс. Әр тұстан қара шегірткенің шырылдағаны болмаса еш дыбыс жоқ.

	Ермахан кешелі бері басынан өткен оқиғаны қайта бір тізбелеп ойланып тұрғанда Тананың шақырған даусы шықты.

	− Ермахан-ау, Ер-ма-хан! Үйге кірсейші...

	− Қазір Тана.

	Тана үйдегі шамның жарығын бәсеңдетіп, алакөлеңкелеу етіп қойыпты. Төсектерді де әдеттегідей − өздеріне бір бөлек, Ермаханға өз орнына салыпты.

	− Енді жатып дем ал, Ермахан. Ертең ерте тұрасың ғой, − деген сөздерді айтты да Ермаханның төсегінің бір шетіне қисайып отыра кетті. Сосын қолын иығына салып бетін өзіне қаратты да әуелі жігіттің бетінен иіскеп, маңдайынан, көзінен, ең аяғында ернінен сүйген күйі жантайып, жанына құлай кетті...

	− Жаным, адал, ақ сезіміңнен маған сыйлаған! Кіршіксіз, мөлдір ықыласыңа садаға болайын! Қаймағы бұзылмаған пәк, тұнығы шайқалмаған балауса, балғын шағымда нақ өзімдей бейкүнә жасқа ұшырассам деп арман қылушы едім... Әттең, тағдыр өз дегенін істеді. Ақырында міне, өзің көргендей ит арқасы қияндағы осы ауылға тап болдым. Бұл тағдырдың шеберлігін қойсаңшы! Кім, кім ойлады дейсің өмірім осылай өрбиді деп? Қанша қиындықты басымнан өткіздім. Бірақ қазіргі өміріме еш өкінішім жоқ. Өзімді сүйетін, адал күйеуім, алтын асықтай ұлым бар.

	«Қарным – тоқ, көйлегім – көк» демеуші ме еді халық!

	− Ал сенің қабағың салыңқы бүгін. Өкініп жатсың ба әлде?

	− Жо-жоқ, олай дей көрмеші Тана. Тек өзіме-өзім өкпелеймін бе, түсінбеймін. Ағамның адал сенімін ақтамай жатысым мынау. Тек өзіме ғана өкпелеймін. Енді ағамның бетіне қалай қараймын?! Ол кісі мұнымызды сезсе бүкіл адам баласынан түңіліп кетуі де мүмкін емес пе?

	− Жо-жоқ, сен олай таусылма. Сен өмірден түк тәжірибиесі жоқ, сарыауыз балапансың. Әсіресе, өзің-ақ ойланшы, кім осы жағдайды арам пиғылмен алдын-ала жоспарлап, әдейі жүзеге асырып отыр дейсің? Мен қайдан келдім, сен қайдан келдің?! Уәделесіп келген ешкім жоқ. Бұл − өмірлік ситуация. Келесісін де, яғни келешегімізді өмір өзі шешеді. Мен оған кәміл көз жеткізген адаммын. Қандай жағдайда да адам біреуді жақсы көруді, біреуді жек көруді қоймайды. Сен өзіңді өзің іштей жеп, кінәлай берсең өмір сүре алмайсың. Тек бір нәрсеге ғана абай болуың керек. Яғни, өзің ұнатпаған нәрсеңді істеме. Сонда өкінішіңнен – қуанышың, азабыңнан – рахатың, ләззатың мол болады.

	− Сен тек өзіңді ғана емес, мені де кіналап, жек көріп жатқан шығарсың?

	− Ойбай, айта көрме! Ең қиыны – мен қазір екі оттың ортасында қалғандаймын. Бірі – ағамның ақ көңілі, екіншісі – саған деген адал махаббатым. Көңіліңе иненің жасуындай кірбің түсірмесем деп армандаушы ем. Мен саған ғашықпын, мен сені сүйемін Тана, сенесің бе, осыма?

	− Білмесем, көрмесем, сенбесем осылай сенің қасыңда жатар ма едім, күнім? Сенің он екіде бір гүлі ашылмаған саф таза жас екеніңе өткен түні көз жеткіздім. Жасырмай-ақ айтайын, тап сен сияқты уызы жарылмаған бейкүнә жанға жолықпадым деп армандаушы едім дегенім жоқ па? Бүгін сол тілегім орындалды. Енді сенен артықты армандамайтынымды біл! Және уайым жетегіне түсе берме. Өмір бәрін де өзі шешеді. Көңіліңдегі шеріңді де, жараңды да өзі жазады. Менің пікірімше, адам қуана білуі керек. Құдай берген жақсылықты жатырқамауы керек. Мен сенің жаңағы жан-жүрегіңді жарып шыққан сөздеріңе сенемін! Және шексіз сенемін алтыным! Тап осындай сезім үстінде тосын жағдайдан өліп кетсем де өкінбес едім! Келші қымбаттым!...

	* * *

	Тана түні бой жайсыз ұйықтады. Тіпті ұйықтай алмады десе болғандай. Әлдене тықырлағандай ма, сықырлағандай ма дыбыстан оянып кеттім-ау деп ойлайды да, әлден уақытқа дейін қайтып ұйқысы келмейді. Кенет үйдің ана бұрышында ұйқыда жатқан Ермаханға қарап еді, ол да ояу жатқан сияқтанды.

	– Ермахан, – деді Тана даусын көтеріңкіреп.

	– Әу! – деп басын жастықтан жұлып алған жігіт қапелімде өзін кім шақырғанын анық бажайлай алмай екі көзін уқалай бастады.

	– Ермахан, сен сырттан ешқандай дыбыс естіген жоқсың ба?

	– Жо-жоқ. Ештеңе естімеген сияқтымын.

	– «Қорыққанға – қос көрінеді» деген рас-ау, сірә. Маған біреу жүрген сияқты ма, әлде дауыстап сөйлескен сияқты ма бірдеме...

	– Елен ағам келмеді ғой, – деп уайымдап жатқандығыңыздан шығар. Әлде мен сыртқа шығып, қора-қопсыны қарап келейін бе?

	– Жо-жоқ, өйтпей-ақ қой. Біреу жүрсе иттер тыныш жата қоймас. Неге екенін білмеймін әйтеуір, тынышсызданып жатырмын. Аршат та түні бойы дөңбекши берді. Бей-жай болды ма деп күдіктеніп едім. Бірақ ыстығы көтерілмепті.

	– Өзі таң да атып келеді-ау, сірә. Мен сыртқа шығайыншы, – деп Ермахан басын көтеріп, киінуге ыңғайланды.

	Тана мұнысын қош көрді ме, үндемеді.

	Жігіт сыртқа шығып, мал қораның тау жақ бетіндегі дөңеске қарай беттеді.Тәуліктің қай мезгілінде үйден шықса-ақ, әуелі аспанға қарайтын дағдысымен Ермахан да ептеп таң біліне бастаған күн шығысқа көз салды. Күн бұлттанып қалған екен. Бұлт жауар шақтағыдай, жер бауырламай түу әрі, биікке шоғырланып жатқандай. «Е, түске дейін жауа қоятындай сыңайы жоқ қой. Бүгін малды ұзаңқырап жайсам болар», – қоралы қойдың бүгінгі өрісінің қалай боларын іштей болжап тұрған жас жігіт қораны бір айналып шықты да, есігін ағытты. Қораның қақпасы ашылғанын көрген қойдың бірсыпырасы әуелі елең етіп бастарын көтерді. Сосын самарқау қозғалып, орындарынан тұрып керіле бастады. Кеше ымыртқа дейін жайылып, тоқ жатқан мал, есікке ұмтылған жоқ. Еріншектеу қозғалып, біртіндеп есікке қарай жылжи берді. Малдың алды өріп, қорадан ұзай бастаса да әлі орындарынан тұрмаған топ қойға таяу барған Ермахан қолындағы таяғын сермегенсіп, жатқан қойларды үркіте тұрғызды. Өзі сөйлеп жүр. Сөздері бейне адамға айтылған тәрізді.

	– Сендер керенау қозғалып қорадан шығамын дегенше, отар ұзап кететін болды ғой. Шүу, шүу...

	Үйден желеңдеу шығып, төңірекке қарап тұрған Тананың кенет түу алыста, көз ұшында қою шаңды будақтатып жөңкіп келе жатқан машинаны көзі шалды. Осылай келе жатыр ма, әлде басқа жаққа кетіп бара жатқан машина ма деп әлі де қадалып қарап тұрғанда әлгі шаң қыр астында қалды да бері дөңеске жүк машинасы шыға келгенін енді Тана анық көрді.

	– Таң атпай тура біздікіне қарай алаөкпе болып келе жатқаны несі?!

	«Неғылған суыт жүріс?» – деген ой келуі мұң екен келіншек желең шыққан жеңіл көйлекшең денесі мұздап, таңғы салқыннан қалтырап бара жатқанын сезіп, бірдемеден қашқандай жалма-жан үйіне кіріп кетті. Сөйтсе де көңілі байыз таппай, иығына күртешесін іле салып тысқа қайта шықты.

	Бұл жолы жаңағы көлікті айқын көрді. Еленге жиі келіп, қойшының керек-жарағын әкеліп, ақсақ-тоқсақ қорада қалатын малдарын да емдей кететін мал дәрігерінің машинасы екен. «Е, ветврач екен ғой» деп көңілі орнына түскендей болып еді. Бірақ машинаны тура есіктің алдына келгенше жылдамдығын бәсеңсітпей келіп кілт тоқтағанынан және секем алып қалды.

	– Неге соншама ерте жүрсің?! – деді Тана аман-саулық сұраспай жатып.

	– Дәрігердің түсі суық сияқтанды. Оның үстіне Тананың бетіне тура қарамай көзін алып қаша бергені де ұнамады.

	Тана енді есін жиғандай:

	– Аманшылық па, әйтеуір? Атам қалай? – дегені сол еді ортақ әңгіме желісі табыла кеткеніне қуанған жігіт:

	– Атаң бейшараның несін сұрайсың? Иманды болғыр қайтыс болды ғой, – дей салды манадан бері бетіне шіркеу болып тұрған қарияның өлімі туралы хабарды айтудың қиындығы сияқтандырып.

	– Қане, Тана, тез киін. Сені алып кел, – деп жіберді. Балаңды да жылылау киіндір. Бейшараға ең болмаса топырақ салсын...

	Тана хабаршы жігіттің бетіне қайта-қайта қарай бергенімен басқа ештеңе аңғара алмады. Ал іші әлем-жәлем. Неге екенін өзі де білмейді, атасын аяғандықтан ба, әлде әкесінен де айырылып қалыпты-ау деп Еленін есіркегендіктен бе, екі көзінен мөлтілдеп жас сорғалап жүр.

	Бейсар адам келе бермейтін жалғыз үй қойшының үйіне таң алакеуімде жетіп келген машинаны көрген Ермахан малын тастай салып үйге жеткен. Машинасының жанында темекі тартып тұрған хабаршы жігітке келіп, қол алысты.

	– Жай келдің бе?

	– Құлқын сәріден кісі жай жүруші ме еді? Тананы шалдың үйіне әкетуге келдім.

	– Неге, ол кісі қалай өзі?

	– Қалай болсын. Төтен келіп жатыр ғой...

	Еленнің не күйге ұшырағанын айтсам, ағалы-інілі адамдардай етене бауыр басып, әрі осы үйді паналап жүрген жігіт жылап-сықтап, Танаға білдіріп қойып жүрер деп ойлаған хабаршы жігіт осылай екіұштылау ғана жауап қайтарды. Төтен келген – қарияның өлімі ғой деп жорыған Ермахан ләм-мим деместен үйге кіріп кетті.

	Асығыс киім-кешегін жинап жатқан Тананың рәпәті қашқан сиқын көрген соң именіңкіреп:

	– Атамыз қайтыс болған ба? – деді жай ғана.

	Бағанадан бері булығып жылауға себеп таппай тұрған келіншек енді көзіне ерік берді...

	Әне-міне дегенше өзі де жиналып, ұйқылы-ояу баласын да таптай киіндіріп үлгерген Тана оны-мұнысын қолына ұстап сыртқа шықты.

	– Елен бірдеме ала келіңдер деген жоқ па? – деп хабаршы жігітке бұрылды.

	– Жо-жоқ, – деген мал дәрігері жігіт машинасының кабинасын ашып, «енді жүргеніміз жөн» деген сыңай танытты.

	– Ермахан, – деді Тана көзін сүртіп тұрып, – сен малыңа ие бол. Тамағыңды да лаждарсың. Бәрі аяқ астынан болды ғой, – деп көз жасын сығып, төмен қарады.

	– Жарайды, сіздер мені уайымдамай-ақ қойыңыздар.

	Бәрі де дұрыс болады Тана.

	Қапелімде аспан айналып, жерге түскендей күй кешкен жас жігіт қасқа жолға бет түзеген машинаның артынан ұзақ қарап тұрып қалды...

	* * *

	Тананың кеткеніне бүгін аттай үш күн. Содан бері өткен күндер мен түндер Ермахан үшін бір жылмен пара-пар болған сияқтанды. Не боларынан және не істерінен мүлдем беймағлұм, тек күтумен өткен уақыт адамды жегідей жеп, дегбірін қашыратынын бұрын-соңды басынан кешпеген екен. Барып бір хабарын білгісі-ақ келеді. Бірақ өзіне Елен ағасы мен Тана жеңгесі сеніп қалдырған бір отар қой мен үй-жайын иесіз қалдырып, қайда барады? Телефон, почта тұрмақ жуық маңда не ауыл немесе басқа елді мекен жоқ...

	Күн сайын «бүгін бір хабар болар. Ағам мен жеңгемнің бірі келетін шығар» деген үмітпен қойын да үйінен жыраққа ұзатпай, төңіректеп жайып жүр.

	Төртінші күні сәскеде ғана зоотехник мінген «УАЗ-икпен» екі-үш кісі келді. Жайылып жатқан қоралы қойды үркітпеу үшін әрірекке тоқтап, ішінен түскен екі адам қой шетінде жүрген Ермаханға қарай жүрді.

	– Ә, бала, қалайсың? Малың ауру-сырқаудан, ит-құстан аман ба? – деп жүре сөйлеп келе жатқан зоотехник бұрын Еленнің өзі барда Ермаханмен бүйтіп сөйлеспек тұрмақ амандасқанның өзінде оның бетіне де қарамай қолын былқ еткізіп селсоқ ұсына салатынын ойлады жас қойшы.

	– Жақсы аға, бәрі аман-есен! – деді командиріне рапорт беріп жатқан жауынгер тәрізді тақ-тұқ етіп.

	– Мал түгел ме? Әлде артық малдарың бар ма? – деді зоотехник.

	– Онысын мен білмеймін аға. Елен ағам өзі айтады ғой.

	Сол кісіден сұрасаңыздаршы...

	– Е,е, Елен ағаң... Елен ағаң... деп сәл ыңылдап тұрды да, жанындағы бағанадан бері ләм-мим демей оқтын-оқтын желкесін қасып қойып тұрған тығыншықтай толық, бұжыр бет ферма меңгерушісіне:

	– Ертең кім-кім келесіңдер? – деді.

	– Оны өздеріңіз айтпайсыздар ма?

	– Жә, жарайды біз кеттік. Ертең де малыңды онша ұзатпай, осы төңірекке жай!

	Суық жүрісті екеу машиналарына мінген соң ашықтау сөйлесті.

	– Мына бейшара әлі бәрінен де мақұрым екен ғой.

	Естімеген-ау Еленді?

	– Иә, қайдан естісін, – деп қоштады қара бұжыр. – Біреу айтпаса, не өзі бармаса...

	– Бұл өзі әскерден қашып жүрген бала екен дедіңдер ме?

	– Иә. Мен де таяуда ғана естідім. Солай.

	– Олай болса ертең органнан да біреуді ерте келіңдер.

	Мұнымен сөйлесіп, дәкімөнттерін тексерсін.

	Бұжыр басын изеді.

	Әлгілер кеткен соң аң-таң болып тұрып қалған Ермахан жаңағы екеуі айтқан сөздерді қайта есіне алды. «Ертең кім-кім келесіңдер?» деді-ау. Сірә, ертең бұлар тағы келмек. Және бірнеше кісі болып келетін түрі бар. Сонда қалай болды өзі? Елен ағам қайда жүр сонда?... Қанша күннен бері бір келмегені несі? Жаңағы зоотехник: «Е,е... Елен ағаң... Елен ағаң...» деп сызданып қалғанынан шошып едім. Және «Малың түгел ме?» дегені несі? Әлде Елен ағамның малының кемістігі болып, бір жағдайға ұшырады ма?...

	Жас жігіттің ойы сан-саққа жүгіргенімен соңғы күндері болған оқиғаны болжауы неғайбыл еді. Әрі ойлап, бері ойлап, ұшығына жете алмаған соң әрі-сәрі күйде тұнжырап отырып қалды.

	Күн кешкіріп, малын ауылға айдап әкеліп, қораға қамағаны болмаса, үйге кіруге неге екенін, мүлдем зауқы соқпады. Әлден уақытқа дейін тағы да бір хабар келіп қалатындай елегізіп, қора маңынан кетпеді.

	Түнгі ұйқысы да ұйқы болмады. Әдетте басы жастыққа тисе болды қатты ұйықтап қалушы еді. Бүгін өрелі таңды көзімен атқызды десе де болғандай – көзі ілінсе-ақ жаман түс көріп, ояна береді. Елен ағасын біреулер жетектеп әкетіп бара жатқандай ма, қалай? Содан қорыққан Тана мұның бауырына тығыла түсетін тәрізді.

	* * *

	Әп-әдемі мұңсыз-қамсыз өтіп жатқан өмірі аяқ астынан осыншалықты кілт бұрылыс жасап, өзін тағы да қайраңда қалған қайықтай лықсытып, итеріп тастайды деп қайдан ойласын бейшара бала. Сөйтсе бұл үкіметіңнің құрығы ұзын, амал-айласы жетерлік екен ғой.

	Ермахан жайып жүрген бір отар қойды санап, тиісті адамдарына тапсыру үшін кеше зоотехник айтқандай екі-үш адам емес бір қора адам келді. Тіпті ішінде милициясы да жүр.

	Бастапқыда бұл да малдың иесісымақтанып ананы-мынаны айтып, малды қайырысып, бір жағынан шыққандай болып еді, бір мезет жаңағы милиционер өзіне бұрылып:

	– Әй, бала, сен былайырақ, менімен шықшы. Екеуміз кішкене сөйлесейік, – дегені.

	Ермахан біреу төбесінен қойып қалғандай мең-зең состиып тұрды да қалды.

	– Әй, жігітім, мен саған айтып тұрмын. Бері жүр!

	Бұл жолғы сөздерін зекіңкіреп айтқан қызыл жағалы жігіт «соңымнан ер» дегендей мініп келген көлігіне қарай жүре берді.

	«Бітті, ұсталдым» деген ой жүрегін суылдатып, буын-буынын дірілдетіп жіберді. Қысылғанда басын сипай беретін әдетімен Ермахан кепкасын бір шешіп, бір киіп, басын сипалаумен милицияның соңынан ерді.

	Екеуі жиналған жұрттан аулағырақ шыққан соң милиционер бұған бұрылып:

	– Документтен нең бар? Өзіңде ме? – деп шікірейе қалды. Әлі де өз-өзіне келе алмай төмен қарап тұрған жігіт жауап бере қоймағанына ызасы келді ме анау:

	– Мен сенен сұрап тұрмын! – деп кіжінді.

	– Ешқандай документім жоқ, – деп Ермахан енді ғана басын көтеріп, милиционердің бетіне қарады.

	Бойы пәкенелеу демесең денесі тығыршықтай, бетінің майы жылтырап, күнге шағылысып тұрған тәмпіш мұрын сары қарадай терлей беретін әдеті бар ма қайдам, жан қалтасынан мыж-мыж болған бет орамалын алып, маңдай терін олай бір, былай бір сүртті де мұрнын бір сіңбіріп, орамалын қайтып қалтасына салып қойды.

	– Онда сен қалай жұмыс істеп, бір қора мемлекет малына ие болып жүрсің? Сонда ешқандай документім жоқ дедің ғой? – деп кекесінмен мысқылдай қарады.

	– Бұл сұрақтарыңыздың бәріне Елен ағам дұрыс жауап береді. Сол кісіден сұраңыз.

	– Сен кімді ақымақ қылып, мазақтап тұрсың?! Елен ағаң немене, көрден шығып келіп жауап бере ме маған!?

	– Әй, не деп тұрсың оңбаған! – деп милиционерге қарай тұра ұмтылып, жағасына жармасқан қойшы баланы анау қапсыра құшақтап:

	– Сен немене, Еленнің авариядан қайтыс болғанын естімеп пе едің? – деуі мұң екен Ермахан отыра қалып, өкіріп жылай берді...

	Шопан баланың жылағанын естігендер аңтарылып бір сәт мойындарын созып, осы жаққа қарап қалыпты. Сірә, бала қолға түскеніне жылап жатыр-ау деп жорыса керек, кейбіреулері қолдарын да сілтеп, біріне бірі әлденелерді айтып, қауқылдасып қалды.

	– Бала, екеуміз былай келісейік, – деді милиция өкілі Ермаханға.

	– Сенің енді санағалы жатқан малға еш қатысың жоқ. Ол жаққа барып, басыңды қатырмай-ақ қой. Сен ол мал үшін жауап бермейсің. Сенің жауап берітін кезің – алда. Сондықтан сен мені осы жерде күт. Мен кететін болғанымды совхоздан келген кісілерге айтып келейін. Сосын екеуміз жолға шығамыз. Келістік қой?...

	Ермаханның үндемегенін келістіге санаған милиционер аса маңызды іс тындырғандай кеудесін керіңкіреп белдігін, жаға-етегін түзеп тартып-тартып қойды да қой санаушыларға қарай алшаң басып жүріп кетті.

	Сәлден соң оралған милиционер: – Қане, кеттік! – деп бұйыра сөйледі.

	– Аға, мен үйге кіріп оны-пұны заттарымды алайын.

	– Жүр, тез кіріп шық. Мен сыртта тосам.

	Ермахан өзіне былтырдан бері пана болған, мына иелері мейірбан үйдің ішіндегі бар заттарына қимастықпен көз салды. Сосын өзі жатып, жаңа ғана тұрған төсегіне етбетінен құлап, жастықты құшақтап, солқылдап, жылап жіберді. Осы сәт сырттан: – Әй, жігітім, тездетсеңші! – деген қызыл жағалының өктем даусы шықты.

	– Қазір! – деген Ермахан өзіне былтырдан бері пайда болған киімдері мен майда-шүйде керек заттарын дереу-дереу аузы сыдырмалы ілгегімен жабылатын жол қапшығына салып жатып, өткен жыл Тана: «анау-мынау заттарыңды осыған салып ұстарсың» деп сатып әперген, былғары тектес қоңыр материалдан тігілген қапшығымен көзінің жасын сүртті. Керегеде ілулі тұрған суреттердің ішінен Елен ағасының Тана, Аршат үшеуі бірге түскен суретін алып, кеудесіне басып: «Жаным, ағатайым, соңғы сәтте қасыңда бола алмағаным үшін кеше гөр. Топырағың торқа болсын, көкем...» деп Еленнің бетіне ернін тигізді. Сосын қол дорбасына салып алды да есікке беттеді. Босағаға маңдайын сүйеп, жай ғана өпті де, оң қолының алақанымен жай-жай қағып қойды.Бұрылып артына қарады да, үйді төрінен есігіне дейін соңғы рет шолып шықты. Сол сол-ақ екен бағанадан бері қысып тұрған өксік бой бермей еңкілдеп тағы жылады. Жылап жүріп, есікке құлып салды. «Бір кілт Танада ғой, келсе өзі ашар» деп ойлады. Екінші кілтті қалтасына салды.

	– Әй, бассаңшы, аяғыңды! Толғатып жүрсің бе немене! – деп әкіреңдеген милиционер Ермахан өзіне қарай беттеген бойда-ақ машинасын оталдырды.

	Ермахан жас парлаған көзін сүртпестен қимас мекеніне соңғы рет емірене көз салды...

	* * *

	Ермаханның аудандық милиция бөлімінде қамауда отырғанына да оншақты күн болып қалды. Осында отырғандардың өздері милиционердің зекуімен арагідік сыпырып қойғаны болмаса еденін жапқан кір мөлшеріне қарап байқағаны – мұндағы бөлмелерді ешкім жумайды екен. Есік-терезесі оқтын-оқтын ашылғаны болмаса тарс жабулы тұрған қапас бөлменің іші толы шыбын, бұрыш-бұрышта өрмелеп жүрген өрмекші, есекқұрт. Терезесі де қарсы беттегі үйдің қабырғасымен беттесіп тұрғандықтан ештеңе көрінбейді. Бөлмеге жарық түсіп те қарық қылмайды.

	Тар бөлмеге тығылыстырып қойған төрт төсектің төртеуінің иесі де қазақтар. Ауыл қазақтары. Екеуі ұрлықпен жатыр. Мал ұрлап, ұсталған. Үшіншісі – наркотикке қатысты бірдеме істеген дейді. Күні-түні теріс қарап жата беретін жуан қарамен Ермахан ләм-мим деп тілдескен жоқ. Анау да мұны көзге ілмегендей оқта-текте қысық көзін сығырайтып қарағаны болмаса көп назар аудармады.

	Ал барымташы екеудің өзара күңкілі көп. Әсіресе жағына пышақ жанығандай жұқалтаң сары пысық. Екеуі ғана түсінетін және басқа тақырыпқа ауыспайтын әңгімелері бірде сыбырға, бірде күбірге ауысып, жалғаса береді.

	Ермахан түскен күні мұның не бәлеге ұшырағанын сұрап білген. «Часта төбелесіп қалып қашып кетіп едім, бір қойшыға көмекші болып жүрген жерімнен ұстап алды», деп қысқа қайырған бар өмірбаянын Ермахан.

	– Е, онда сен қамықпай-ақ қой, – деді жұқалтаң сары. Сені қайтсін. Жібереді ғой, – деп қалды да сосын қасындағы мосқал тартып қалған, сақал-мұртын күземей жібере салған дәу қара күңк етіп бірнәрсе деп еді, басын изеді де артынша өз сөзіне өзі түзету жасады.

	– Иә, айтпақшы сені өзің служить еткен неңе жіберет те сенен құтылады бұл жер. Сенен запрос алып жатқан жоқ қой. Өзің де байқап отырған шығарсың. Ана жағыңа хабар жіберген ғой, сірә. Соны күтіп отырсың, сен. Келіп, алып кетеді, – деп бәрін өзі жұптап, бітірді де, «бұған не дейсің?» дегендей қашқын балаға тесірейе қарады.

	– Қайдам, сөйтсе сөйтетін шығар, – деп келісе салған Ермахан сықырлауық жатаған төсегіне жантая салды.

	Жас жігітке бұрынғы уайымынан да мына соңғы ағасы мен жеңгесінен, отаны санап, бауыр басып қалған үйі мен «жұмысынан» бір сәтте өлісінен − өлідей, тірісінен − тірідей айырылғаны қатты батты. Ойланып отырса аяқ астынан, ылғи бір тосын жайға тап болады да жүреді екен.

	Мектепті бітіретін жылы үйлеріне машинасымен келген бір туысы «Москвичін» есік алдына ашық-шашық кілтімен қоса тастай салып кірген екен. Ол кезде елде машина өте аз. Қызық көрген Ермахан әуелі машинаның ішіне кіріп, о жер бұ жерін шұқылап отырып, бір кезде кілтті бұрап қалмасы бар ма? Оталып кеткен машина тақау тұрған үйдің қабырғасына соғып, алдыңғы шамдары мен радиаторын быт-шыт қылғаны бар...

	Сосын әскерге барған соң аяқ астынан әлгі үшеудің сойылына жығылып, жылдан астам азап көрді. Одан енді оңала бергенде істегені мынау. Кек қайтармақ болып, солдатты ұрып, әскерден қашты. Ақыры міне, түрмеден шықты...

	Кімді кінәламақ?

	Сірә, «шығасыға – иесі басшы» деген нәрсе осындай оспадарсыздықтарға айтылған екен-ау деп ойлап қояды қашқын жігіт.

	Таңның атысы мен күннің батысын ғана есептеп бос жатқан адам нені ойламасын. Бәрін де ойлайды екен. Сонау ауылында таңертең ерте апасы шырт ұйқыда жатқанда ұйқысынан оятып, өріске шығатын сиырларға өз үйінің сиырларын айдап апарып қосып кел деп жұмсағанда қайтарда үйін таппай он екі километр жердегі көрші ауылдың іргесіндегі көпірдің астында ұйықтап қалған жерінен сол ауылдың тұрғындары тауып алып, ертеңіне үйіне әкеп те тастағаны; Сырдарияға шомылуға барғанда өзге балалар жүрген жолмен жүрмей, төтелеп барамын дегенде қақпанға түсіп қалғаны; мектепке әлі бармаған кезі көрші отырған түйе ауылға жалғыз барамын деп кетіп бара жатқанда жараған бура қуып, таптап тастауға сәл-ақ қалғаны ше?...

	Ойлап отырса, ұшырамаған бәлесі жоқ-ақ екен өзінің...

	Әрі ойлады, бері ойлады. Әсіресе, кеше ғана өзіне мейірім-шуағын төгіп, туған інісіндей бауырына тартып, қамқорлық жасап жүрген Елен ағасының бір күнде жоқ болып қалғанын ойласа-ақ көңілі босап, көзіне жас үйіріледі... Жарқылдаған Тана ше?! Қандай шуағы мол, мейірімі төгіліп тұратын жан! Кішкентай інісі Аршаттың өзі қандай жақын тартатынын айтсаңшы!.. Бейне соның бәрі әп-сәтте-ақ түс көргендей көзден ғайып болғанын қарашы...

	– Мен неге осыншама бақытсыз болдым екем? – деп тарықты Ермахан.

	– Және ең жаманы – кінәлі ешкім жоқ! Айрандай ұйып отырған бір шаңырақ ғайып болды. Қайран ағам, қайран Тана!...

	Ермахан етбетінен жатып алып үнсіз егілді...

	Содан қанша уақыт жатқанын білмейді. Түннің бір мезгілінде кезекші милиционер есікті тоқылдатып: «Ескеров, киім-кешек, заттарыңды алып, сыртқа шық!» – деп дауыстады.

	Елден бұрын оянып, басын көтерген жұқалтаң сары:

	– Әй, қашқын бала, сені әкететін болды. Дереу шық, – деді. Ояу жатқандарын сездіріп қалған екеуі де бірі – аунай түсіп, екіншісі жөткірініп, тіршілік белгісін білдірді. Бұлары «біз бәрін де біліп жатырмыз» дегені сияқты көрінді.

	Ермахан жол қапшығын қолына ұстап, сыртқа шыққанда кезекшінің қасында тұрған екі әскери адамды көрді.

	– Ә, маған келген екен ғой, – деп түйді ішінен. Келгендердің бірі – қатардағы жауынгер, екіншісі – сержант екен. Сержанттың қаруы бар сияқтанды. Екеуі де зіңгіттей, бойшаң жігіттер екен. Екеуі де мұнымен қол алысып амандасты.

	– Міне, іздеген жігіттерің! Он екі мүшесі түгел, дені сау, қарны тоқ. Тек аздаған уайымы болмаса, кемшілігі жоқ! – деп әзілдеген болды милиция өкілі.

	– Құжаттарыңды алдыңдар ғой. Қане, мына қағазға тағы қол қойыңдар, – деп тағы бір қағазды сержатқа қарай ысырды.

	– Ал, жолдарың болсын! Қашан жетесіңдер?

	– Рахмет!! Бұйырса таңертең сонда боламыз!

	Үш әскери жігіт темір жол станциясына қарай тізіліп кетіп бара жатты...

	* * *

	Еленнің жетісін беріп, келім-кетім кісі тараған соң ағайын-туыстары өздері отырып, аталы-балалы екі адам бірдей қайтыс болғаннан кейін бұл шаңырақтың тірлігінің жайын ақылдасты. Еленнің ағайындарының ішіндегі жақындауы, әрі жасамысы Елден қария сөз бастады:

	– «Сексен көрейін деген жасым ба еді, быламық ішейін деген асым ба еді? – деген екен жасы келген бір ақсақал. Сол айтпақшы, арасына бір-ақ күн салып, Елен әкесімен екеуі қатар о дүниелік болар деп кім ойлады дейсің?! Мына шаңырақтың ендігі жағдайы не боларын өздерің де шамалап отырған шығарсыңдар. Қай жылы кемпірі өліп, өзі жалғыз қалған соң Айтекең мына қызы мен күйеу баласын қолына алғанын білесіңдер. Өйткені, жалғыз баласы Елен басқа кәсібі болмаған соң малын тастап шыға алмады. Содан бері ағамыз қыз-қырқындарымен селбесіп отыр еді. Енді мынандай болды. Менің ойым айтады: Мына Еленнің үйіндегі келін жалғыз өзі айдалада отыра алмас. Оны дереу көшіріп алғанымыз жөн шығар. Сосын қырқы бар, жүзі бар бұл екі кісінің. Соларын атқарып салған соң тағысын тағы көре жатармыз. Ал басқаларың не айтасың? – деп Елден төңірегіне жағалай қарап шықты.

	– Сөзіңіз сөз-ақ қой, – деді Айтекеңнің үйімен іргелес отырған құдасы.

	«Дұрыс, дұрыс қой» деген дауыстар шыққанымен басқа пікір айтылмады. Тек қай жылдан бері, анасы қайтыс болғалы осы үйдің бар шаруасын мойнына алып, қарт әкесіне демеу болып отырған қызы, Еленнің әпкесі Әтір ғана «келінді көшіріп әкелу керек» деген тұста жақтырмағанын анық байқатып, орнына тұрып кеткен.

	Міне, содан бері өткен екі-үш жыл беделінде Танаға қырын қарап, мінез көрсетіп жүр. Ауыл-үйдің әйелдеріне:

	«Тілеуі бұзық ит. Келін болып түскелі осы үйден жамандық арылмады. Іле-шала шешеміз өлді. Енді міне, әкелі-балалы екеуі бірдей опат болды. Еленнің осыны алғанына әке-шешем екеуі де наразы болған. Бірақ Елен тыңдады ма? Жар дегенде жалғыз баласы тыңдамаған соң шешесі мен әкесі күйіктен ауру болды», – дегенін Тана Елен қайтыс болып, көшіп келгелі естіп-ақ жүр. Бірақ үндемеген. «Барлық рәсімдері өтсін», – деп шыдаған.

	Кеше Еленнің қырқын өткізген соң үйде оңаша қалғандарын пайдаланып, Әтір сөз бастады.

	– Тана, – деді ыдыс-аяқ жинастырып жүрген келінге. – Сен не ойлап жүргеніңді қайдам, ал менің ойымша екеуміз бірдей жұмыссыз үйде отыра бергеніміз болмас. Бірдеме ойлағаның жөн шығар, – деп қалды.

	Тана да осындай бір әңгімені қалай бастаудың ретін таппай қайралақтап жүр еді. Іштей қуанып қалды.

	– Дұрыс айттыңыз әпке, – деді қазақы мақаммен Тана. – Өзіңіз жақсы білесіз, Елен біздің көмекші болып жүрген қойшы баланы өз інісі санап, баланың ата-анасының тапсыруымен оны іздеп келген туыстарына да бермей:

	– Ермахан маған іні болды. Құдай айдап келген баланы құдайдың өзі ажыратпаса енді ешкімге бергім жоқ. Сіздер өкпелемеңіздер. Ал әлгі документ-сокументін өзім жөндеп беремін деп мойныма аламын, – деп шығарып салған.

	Сол баланы Еленнің отарын қабылдап жатқан күні бірге барған милиционер алып кеткенін естігенбіз. Содан күні бүгінге дейін хабарсызбыз. Тым құрыса бір хабарын білгеніміз дұрыс шығар... Мен сіз қарсы болмасаңыз сол баланы іздеп келейін деген ойдамын...

	Тана сөзін аяқтады да, «не дер екен» деп Әтірдің пікірін тосты.

	Әпкесі көп ойланған да жоқ, қарсылық та көрсетпеді.

	Бірден елпең қақты:

	– Иә, иә, оның жөн. Әйтпесе, обал-ды. Бейшара бала абақтыға түсіп қалды ғой, сірә. Әйтпесе, осы күнге дейін бір хабары шығар еді, – деп тоқтады.

	Шешімнің оп-оңай табыла кеткеніне қуанған Тана сол түні-ақ баласы екеуінің киім-кешегін, құжаттарын тас түйін әзірлеп, ертеңіне Тана:

	– Әпке, біз енді жүрейік, – деуі мұң екен, Танадан оңай құтылатын болғанына іштей қуанып, ерте оянған Әтір «қарындарың ашып қалар» деп жолға тамақ салып, «әпке...» деп жүгіріп келіп құшақтай алған Аршатты көргенде жалғыз бауыры Еленнің кішкентай күніндегі бейнесі көзіне елестеп кетті ме: «жарығым, жалғызым!» деп бауырына басып, ал кеп жыласын. Тана «әпкелеп» жүріп өзі де жылады...

	Тана әуелі баланы қайда алып кеткенін анықтау үшін аудандық милицияға соқты. Ермаханды қашан ұстағанын, айын, күнін нақты айтқан соң органдағы азаматтар алып кеткен әскерилердің қайдан, қандай әскери бөлімшеден келгенін айтып берді. Тіпті «мен жеңгесімін» деп тұрған соң келген әскрилердің фамилияларын да көрсетті.

	Сапарының оңынан басталғанын жақсы ырымға балаған Тана үш айдан бері тұңғыш рет қуанып, баласының бетінен үстін-үстін шөпілдетіп сүйіп те алды.

	– Мама, Ермахан ағаны табамыз ба? – дейді Аршат мамасының мойнынан құшақтап.

	– Иә, иә, Аршатик, әрине табамыз! – деп баласын құшырланып тағы да сүйді.

	– Қашан табамыз, мама? Елтең табамыз ба?

	– Иә, ертең табамыз. Жүр енді тез кетейік!

	Тап осы сәтте Тананың екі көзі табан астында болғанымен көңілі әлдеқайда. Себебі, ол өзінің кешегі шаттық пен рахатқа толы бақытты күндерінің куәсі, қайғысы мен мұңын жасырмай айтып, шер тарқатар жер бетінде тірі қалған жалғыз сенімді Адамы, ерлі-зайыпты екеуінің серігі болған, бір шаңырақтың астында ортақ мүддемен тыныстап, бірге өмір сүрген, Еленнің сыңарына айналған қимас адамы Ермаханға жолығар сәтін ойлап келеді.

	Тана құлдыраңдап қасына ерген баласын қолынан жетектеген күйі милициядағылардың сілтеуі бойынша темір жол станциясын бетке алды...

	* * *

	Полковник Тасболатов таңертең әдеттегіше ертелеу келіп, кабинетіндегі креслосына жайғаса бергені сол еді, қабылдау бөлмесінен хабаршы телефонының қоңырауы сыңғырлап қоя берді.

	– Ало, Тасболатов тыңдап тұр!

	– Жолдас полковник, Сізге әскери бөлімнің командирі майор Сергеев келіп тұр.

	– Қане, қолыңызды түсіріп, мына жерге келіп, отырыңыз, – деп Тасболатов өзінің жұмыс столына көлденеңінен түйістіре тұрған ебедейсіздеу столдың екі жағына қарама-қарсы қойылған орындықтардың бірін нұсқады. Майор жайғасқаны сол еді полковник:

	– Қане, не болып қалды, баяндаңыз, – деп бұйырды.

	– Полковник жолдас, – әлі де өзінің сезімін жасыра алмай отырған Сергеев ентігіп, – былтыр бізден қашып кеткен Ескеров деген жауынгер табылды! Алып келдік! – деді жерден жеті қоян тапқандай асығып-үсігіп.

	– Ә, мынауың жақсы жаңалық қой, жолдас майор.

	Қашан әкелдіңдер?

	– Екінші күн!

	– Аяқ-қолы бүтін, дені сау ма екен?

	– Бәрі дұрыс полковник жолдас. Бірақ мен әзірше онымен сөйлесе қойғаным жоқ.

	– Онда былай келісейік Сергеев жолдас. Сіз көп дабыра қылмаңыз. Және басқа біреуге тапсырып, күтіп отырмай жеке өзіңіз оңаша сөйлесіп, бар шындықты анықтаңыз. Қайда жүрді, немен шұғылданды, қай жерде, қандай жағдайда қолға түсті, егжей-тегжейлі біліңіз. Және сол айтқандарына дәлел болатын құжаттары немесе айтқандарының шын немесе бекер екенін растайтын адамдары бар ме екен. Онысын да сұраңыз. Былайша айтқанда бүкіл картина алақаныңыздағыдай айқын болсын. Дүйсенбіде осы уақытта күтем. Боссыз! Жүре беріңіз!

	Айтпақшы, кідіріңіз! Әлгі жауынгерді қайда жайғастырдыңыздар? Өзін оңаша ұстаған дұрыс. Ешкім ақыл-кеңес беріп жүрмесін!

	– Құп болады, жолдас полковник!

	Майор Сергеев кеткен соң да Тасболатов біраз уақыт осы жауынгердің армия қатарына шақырылғалы тартқан тауқыметін есіне алып, ойланып қалды. Алғашқы, бір таяқ жейтін жолы, бейшара өлім аузынан қалды. Бір жылға жуық уақытта ғана әрең дегенде қалпына келді. Ұзақ емделіп шыққаннан кейін демалысқа да жіберілмеді. Ал мұны соққыға жыққан үшеу әскери борыштарын атқару мерзімдері аяқталған соң үйді-үйіне тарап кетті... Неге? Оларға тиісті жазасы неге берілмеген? Сұрақ көп...

	Тасболатов көмекшісін шақырды.

	– Мені жаңағы Сергеевпен жалғастыршы.

	– Жолдас полковник, Сергеев желіде күтіп тұр!

	– Жолдас майор, Сіз маған мынаны түсіндіріңізші. Қай жылы Ескеровты соққыға жығып, өлімші халге жеткізген үш жауынгерге тиісті жазалары неге берілмеген?

	– Оның бір ғана себебі болды жолдас полковник!

	– Қандай? Аргументіңізді айтыңызшы!

	– Ескеров госпитальда ұзақ жатты. Тіптен бір жылдай уақыт бойы өзіне өзі келе алмағандықтан Ескеровтен оқиғаның мән-жайын тәптіштеп сұрап, істің ақ-қарасын ажыратуға мүмкіндік тумады. Ал әлгілердің армия қатарына шақырылған мерзімдері әлдеқашан бітіп кетті. Сондықтан оларды үйлеріне қайтармай, белгісіз мерзімге дейін ұстап отырудың ретін таппадық. Әрі олардың орнына жаңа жауынгерлер келіп, жатын орын, тамақ т.б. тапшылығы пайда болды. Және оларды жауапқа тарту жөнінде ешкімнен ұсыныс-талап түскен емес. Осындай жағдайлардың негізінде аталған жауынгерлерді қайтару туралы шешімге келгенбіз.

	– Басшыларға баяндап па едіңіздер бұл туралы?

	– Иә, Сіздің сол кездегі орынбасарыңыз подполковник ... келісімін берген.

	– Сіздің жеке пікіріңіз қандай? Ол шешім дұрыс болды деп есептейсіз бе?

	– Подполковниктің шешіміне күмәнмен қарайтындай себеп болмады деп ойлаймын.

	– Да-а, түсінік-ті! – деп даусын созған полковник әңгімені доғарды. – Жақсы, бұл тақырыпқа, бәлкім, Сіз бен біз арнайы тағы оралып, пікір алысармыз...

	– Иә-ә, деп тағы да ой жетегіне ілесті.

	– Әділдік! Әр офицер армиядағы әділдік үшін күресуге міндетті. Әділдік болмаған жерде тәртіп болуы да екіталай, – деуші еді қолбасшымыз Сағадат Нұрмағамбетов жолдас. – Ал бұл екеуі бұзылған жерде мықты армия құрамын деу – бекер әурешілік, – дейтіні нағыз шындық қой... Шындық демекші мына жағдайда да ең әуелі шындыққа көз жеткізуіміз қажет.

	Тасболатов столының ернеуіндегі түймесін басып, көмекшісін шақырды.

	– Сізді тыңдап тұрмын, полковник жолдас!

	– Маған аға тергеуші, капитан Хамитовты шақыршы.

	Әскери соттағы Хамитовты айтып отырмын.

	– Қай уақытқа келсін дейін?

	– Түске дейін келгені жөн!

	– Құп болады, полковник жолдас!

	* * *

	Соңғы күндері офицерлер бірінен соң бірі келіп, Ермаханды оңашалап алып, неге қашқанын, қалай, қайда қашқанын сұрап, бұған әр сұраққа жауабын жазбаша талап етіп жатты. Бұрын да аты шыққан, әрі соңғы жолы әскерді тастап қашып, қылмыскер атанып отырғандықтан Ермаханның уәжін есепке алмай, мұны кінәлауға, қылмыскер деп қарауға бейім екендіктерін көрсетіп жүр.

	Армия қатарында жүріп өзі сияқты жауынгерлердің бойында адамгершілік, бауырмалдық, жаны ашу сияқты қасиеттер мүлдем жоққа тән екенін көріп, түңілгендіктен қазіргі жауап алу процестеріне, офицерлер мен тергеушілердің менсінбей, адам құрлы көрмей өктем сөйлейтін дөкір мінездерін сөкет көріп, елегенді қойған.

	Жауап алып жатқандардың көңіл-күйінен аңғарғаны – бұл берген антына қарамастан совет армиясының қатарын тастап қашқан сөзсіз сотталуға тиіс қылмыскер. Сондықтан «жарайды, соттаса соттай берсін, атып жібермес, әйтеуір» деп болашақ үкімді осы бастан-ақ мойындап қойған. Тек қанша жылға кесілетінін ғана білмейді. Әйтпесе «өйтпеді-ау, бүйтпеді-ау» деп сарыуайымға салынудың пайдасыздығын білгендіктен енді сот шешімі шығатын күнді ғана күту керек деп түйді.

	Аса ауыр қылмыс жасағандар тәрізді кісі баласын көрмейді. Тамақ, су сияқты міндетті нәрселерін де осында әкеліп жүр. Іздеп біреу келер-ау деген де үміті жоқ...

	Бар үміті – жауап алып болған соң өзі сияқты тергеуде жатқан солдаттарға қосатын шығар деп үміттенеді. Өйткені, мұны жауап алғандардың ешқайсысы ұрмайды-соқпайды, тіпті боқтаудың өзі сирек. Сондықтан да Ермахан іштей: «Мен ешкімнің ештеңесін бүлдіргенім жоқ. Сол төбелескенім болмаса, кісі баласына залалым тиген жоқ,» – деп іштей өзін-өзі жұбатып қояды.

	Айтпақшы, кеше осында тамақ, су әкеліп, жатқан жерімді көріп жүретін ересектеу күзетші: – Солдат, күйгелектеніп, өзіңді өзің мүжей берме. Алда ұзақ өмірің бар. Ылғи да үмітпен қарау керек! – деп көзін қысып қойғаны қандай қуантты десеңші. Мұндайда адамның өмір сүргісі келіп кетеді екен. Сондайда жатса-тұрса ойлайтыны – тірідей айырылып отырған Тана. «Менен мүлдем хабар-ошар болмай кеткен соң күдер үзіп, мүлдем мен таппайтын басқа жаққа кетіп қалады-ау,» деп уайымдайды. «Өйтпегенде қайтсін,» – дейді бір ойы. – Қолында кішкентай баласы. Не үйі-жайы, жаны ашыр бірде-бір адамы жоқ...

	* * *

	– Жолдас Хамитов, мен Сізді мынандай мәселе туралы ақылдасуға шақырдым, – деді кабинетіне кіре рапорт берген капитанға тіктеп қарап полковник Тасболатов. – Есіңізде ме қайсыбір жылы үш солдат өздерімен бір қабатта тұратын жаңа келген жауынгердің бірін өлімші қылып сабап, тепкілеп, жаңағы солдат бір жылда әзер қатарға қосылғаны?

	– Иә, иә, жолдас полковник, қалай есімде болмасын?! Еңгезердей үш жігіт жабылып, бір сарыауыз солдатты өлімші қылып ұру – жиі болатын жағдай емес. Оның үстіне әлгі бейбақты Дәулетов бастаған дәрігерлер күні-түні күзетіп жүріп, әзер адам қатарына қосқанын білем.

	– Мұны ұмыта қоймағаныңыз екеуміздің ортақ бір тұжырым жасауымызға септігін тигізеді деп үміттенемін. Міне, сол сотқар үшеудің көп ұзамай мерзімі бітеді де үйлеріне қайтады. Себебі, таяқ жеген солдат өмір мен өлімнің арасында арпалысып жатты. Жаңағы содырлардың кінәларын бетіне басатын өзге тірі жан болмайды. Сөйтіп, әлгі үшеу ешқандай жаза тартпай бет-бетімен кетіп қалады. Кім біледі, олай болуына біздің офицерлер де ықпал көрсетті ме екен?... Сол таяқ жеп, бір жылдай оның салдарынан қатарға қосыла алмай жүрген солдат осыдан бір жарым жыл бұрын армиядан қашқан.

	– Иә, оны да білемін. Таптырмай жүр еді ғой.

	– Сол қашқын жігітті жақында осында алып келді. Қазір қамауда. Офицерлер жауап алып жатыр. Басқа тағы не кінәсі болатынын көрерміз. Қайткенде де ісі сотқа баратынына шүбә жоқ.

	Сізге айтып ақылдасайын дегенім – осы бейшара солдаттың тағдырына бей-жай қарамай, зәредей кінәсі жоқ жас жігіттің содан бері көрмегенді көріп, қаншама зардап шегіп, азап шеккенін еш жерде ешкім ескермей, бүгінде қашқын-қылмыскер деген қара таңба жамылып, қорғансыз бір азаматтың тағдыры қыл үстінде тұрғанын айту еді. Сіздің пікіріңіздің қандай боларын білмеймін. Ал егер әу баста мұны өлімші еткен үшеу дер кезінде сазайын тартса бұл солдаттың өмірі де қазіргідей емес, басқа арнаға түсер еді деп ойланам. Оған мүмкіндік бермеген – біздің офицерлердің немкеттілігі, аяушылық, жанашырлық көрсетпеуі болды. Бұл шынтуайтына келгенде біздегі тәрбие, тәртіп төңірегіндегі жұмыстардың талапқа сай еместігінен деп ойлаймын.

	Сондықтан Сіз осы істің әділ тергеліп, дұрыс шешім табуын қадағалар ма едіңіз деп отырмын. Сот шешімі бар аргументтерді таразылаған, барынша әділ, солдаттар мен офицерлерге ой салып, сабақ болатындай нүкте қойса деп емексіп отырмын. Ақылдасайын дегенім осы еді. Пікірлесіп тұруға әзір екенімді біліңіз. Ал, жақсы. Жұмысыңызда абыройлы болуыңызға тілектеспін.

	* * *

	«Сұрай-сұрай Меккені де табады» демекші Тананың Ермахан әскери борышын атқарып жүрген әскери бөліміне келіп, Ермаханның осында жатқанына көз жеткізгеніне де екі аптадай болды. Бірақ қамауда отырған жігітке жолығу былай тұрсын, тілдей хабар жеткізудің өзі мүмкін емес екен.

	Бүгін де баласын жетектеп ертерек келген Тана ауланың машиналар ерсілі-қарсылы кіріп-шығып жатқан қақпасының алдында тұр еді интеллигент пішінді үлкен кісі жақын келіп:

	– Қарағым, сен кеше де күні бойы осында жүріп едің. Бүгін де келіпсің балаңмен. Не шаруамен келдіңдер? – деп әңгімеге тартқаны.

	Көңілі жарым, кімнен ақыл сұрарын білмей қиналып тұрғанда мына кісінің жанашырлық танытқаны жанына жаққаны сонша Тана бейтаныс кісіге бар мұңын жайып салды.

	– Сен қарағым, былай кетіп қалмай осында жүре тұр. Қазір іштен менің осында қызмет істейтін інім шығады. Содан сұрайық, не істеуге болатынын, − деп үміттендіріп қойды. Жарым көңілге сәл нәрсе демеу. Тана қуанып, мейірімді кісіге алғысын жаудырып жатыр.

	– Құдай тілеуіңізді берсін, аға. Кім біледі, бір жолы бар шығар.

	Сөйткенше-ақ іштен қырықты алқымдап қалған, әдеміше қара торы, бұйра шашы мен үстіне киген әскери киімі үйлесіп, кісіні қызықтыратындай сұлу мүсінін айрықша әрлендіре түскендей бойшаң жігіт жарқырай күліп шығып, ағасын айқара құшақтап мәз-мейрам. Екеуара қауқылдасып, ел амандығын, үй ішін сұрастырып болар-болмас әскери жігіттің ағасы:

	– Санжар, мына баласын ерткен келін осы жердің түрмесіне түскен қайнысына жолығу үшін артынан іздеп келген екен. Екі апта болыпты, не жолыға алмайды, тым құрыса өзінің келгенін айтып, жігіттің амандығын біле алмай жүр екен. Бұған не көмегің бар, қарағым? – деп інісіне міндет жүктей сөйледі.

	– Не қылмыспен түскен еді мұнда?

	– Әскерден қашқан... Біздің келгенімізді білсе, ең болмаса...

	– Ә-ә, онда кішкене тұра тұра ғой қалқам. Мына көкемнің шаруаларын сөйлесіп білейін. Содан кейін көрейік. Қайныңның аты-жөнін, қай жерден келгеніңді, атыңды жазып, дайындай бер. Бұйырғанын көрерміз...

	Тана көктен іздегені жерден табылғандай қуанғаны сонша, үстін-үстін «рахметін» жаудырып жатыр.

	Сүт пісірім уақыттан кейін жаңағы жігіт Танаға жақындау келіп: – Қане, қағазыңды бере ғой, – деп қолын созды.

	Бұл хабарыңды лаждап жеткізуге тырысамын. Бірақ жолығу сияқты мәселелерді бұл жерде емес, сонау бас штабта отыратын басшылар ғана шеше алады.

	– Аға, ол кісінің фамилиясын айтпайсыз ба? Менің баруыма бола ма?

	– Әрине, болады. Солдаттардың ата-аналары, семья мүшелері мынандай балаларын да ертіп келіп жатады. Фамилиясы Тасболатов деген кісі.

	Тана елпеңдеп, қатты қуанғанынан дереу рұқсат беретін кісіге жолыққысы келді.

	– Ол кісіге бүгін де бара беруге бола ма?

	– Иә, барып, көмекшілеріне жолығып, мән-жайды айтасыз. Арғы жағын өздері шешеді. Ал мына қағазды қайныңа жеткізуге әрекет етерміз...

	* * *

	Ермахан қуаныш сезімін баса алмай түннің бір мезгіліне дейін хатқа үңілумен болды. Енді байқады – Тана хатты ылғи орыс әріптерімен ғана жазыпты. Бұрын жазуын көрмеген екен, қолы қандай әдемі өзінің?...

	Ермахан өзінің Елен көкесінің үйіне алғаш келген сәтінен бастап, өзін милиционер ұстап әкеткенге дейінгі аралықта Танамен қалай және не туралы әңгімелескенін ойлап отырып, жеңгесінің сүйкімді де сұлу бейнесін көз алдына елестетумен болды. Кейде тіпті, құлағына Тананың кісінің жүрегін қытықтап тұратын әсем әуезді бөлекше естілетін даусы құлағына келгендей де болады. Әсіресе Тананың жарқырай құлпырып, күндей күлімдеп алдынан шығатын кездері көз алдында тұрған сияқты...

	Ермахан ойланып отырса қапасқа қамалғалы бері өткен төрт-бес айдың беделінде ашық аспан астына шығып, бір сәт кеудені керіп, еркін тыныстамаған екен. Ең қиыны – тірі жанмен тілдесе алмайтын жалғыздығы. Не әдеттегідей таң атпайды, күн батпайды. Шынына келгенде кейде тіпті күннің қай мезгілі болғанын болжаудан қалатыныңды былай қойғанда күн мен түнді ажырата алмай дымың құритынын қайтерсің.

	Әшейінде арман деген бейне қиял сияқты түу қиянда жүретін және сенің онымен дидарласуың немесе бетпе-бет келуіңнің өзі де ақылға қона қоймайтын қол жетпес биік сияқтанатын еді. Енді біліп отыр: арман шіркіннің де кейде адамның хал-күйіне қарай құлдилап, аяқасты болатынын ойламаған екен. Сенің арың, намысың, айтқан сөзің мен қысқа ғұмырыңда жиған абыройыңның құны көк тиын болған тұста сенің асыл арманың да бұлдырап, болымсыз кәкір-шүкірге айналып кетеді екен-ау деп түңілді. Кісіге бір жұтым ауа, бір ұрттам су, жалғыз ауыз сөз де арманға айналатынына көз жеткізіп жатыр. Құл болсаң да еркіндікте жүргенге жетпейді екен-ау деп өкінеді қазір. Сен неғұрлым қиындау, күрделі нәрсені армандаған сайын ол да тым әуелеп, алыстай түседі ме қалай?...

	Қорлықтың ең сорақысы – сенімен ешкімнің санаспауы, кімсің деп көзге ілмеуі, адам санатына қоспай тек қылмыскер деп қана қарауы деп ойланады.

	Бір ғана демеу – қай күні ғана қолына тиген хат. Әйтпесе, өмірден мүлдем түңіліп, шет-шегі жоқ қара уайымның жетегіне ергені шын-тын.

	Көмескі үміт сәулесіндей болып жеткен үшбұрышты хатты қанша күн қолынан тастамай, әлсін-әлі әр сөзіне, әр әрпіне үңілумен жүргенін санаған жоқ. Сөйтсе де томаға-тұйық түрме есігінен осы хат енген күн қашқын жігіт үшін ешқашан ұмытылмайтын, әрі еш ұмыттырмайтын қуанышты оқиға болғаны күмәнсіз. Адам қуаныш пен қайғының мәнін де, дәмін де татқанда ғана айна-қатесіз сезінеді екен-ау деп ойлады Ермахан. Қаншама айлардан бері жатса-тұрса уайым ғана езіп, жігерін жасытқаны сонша еңсесі түсіп кеткенін өзі де байқап жүрген. Сөйтсе де өзінің айтарлықтай айыбы жоқ екендігіне сенімділігі ме, әйтеуір жасымауға тырысатын. Рас, әскерден қашқаны болмаса, ештеңе бүлдірмегені анық. Керісінше ылғи жапа шегіп, қорлық көрумен келеді. Бірақ, бұл менің ғана пайымым ғой. Әскердегі әлімжеттік сияқты әділетсіздіктің осыншама үйреншікті жайға айналып, кең байтақ еліміздегі мыңдаған, миллиондаған жауынгер жастардың Совет Одағына, халқына, туған елі мен Отанына қалтқысыз, адал қызмет ететінін айтып, ант-су ішкеннен кейін іле-шала-ақ танауын тескен тайлақтай адамның ақылына сыймайтын озбырлық пен дөрекілікке, ит қорлық пен кемсітушілікке, келемеж бен мазаққа мойынсұнып, намысың мен абыройыңды аяққа таптатып, мүсәпір күйге көндігіп алатыны мұның көкейіне қонбайды-ақ. Бар пәлені бастайтын да, оны жүзеге асыратындар да офицерлер емес өздерінен бірер жас кәртемістігі ғана бар, әскерге сәл ғана бұрын шақырылған, өзі сияқты жер-жерден келген жүгермектер екеніне қаны қайнайды.

	Бұлар да сірә, ата-ана көрген, совет мектебінде тәрбие алғандар емес пе? Ендеше тәлім-тәрбие көрген жас бір-бір жарым жылда неге осыншалық күрт өзгеріп, адамға жаны ашу, аяу, мейірімділік, ұят, обал-сауап дегеннен жұрдай болып, беті бүлк етпей безеріп, қатыгез әрекеттерден шімірікпейтін күйге түсетіні несі деп қанша ойланса да жауабын таппай-ақ қойды. Әйтеуір бір көз жеткізгені – мұның бойында ызақорлық, кекшілдік мінез күшейген тәрізді. «Мұным қалай?» деп кейде өзінен-өзі тіксінетін кездері болды. Сосын: «Суға кеткен – тал қармайды» демеуші ме еді? Менікі де сол шығар, деп өзін ақтағансиды...

	* * *

	Тана Тасболатов деген бастықтың кеңсесін көп қиналмастан табуын тапса да, ол кісінің қабылдауына іліну үшін талай күн бұрын жазылу қажет екенін білді. Жазыла салу да оңай емес екен. Машақат болып шықты. Ол үшін өтініш беруші басқа жерде, басқа бастықтың алдында болып, мән-жайды түп-түгел түсіндіріп берген соң ғана, онда да үлкен бастықтың қабылдауына жіберуге болатын болмайтынын осы жердегілер шешіп, жауабын айтатын болып шықты.

	Әскери тәртіптен аз-кем мағлұматы бар Тана мұндай рәсімге ренжіген жоқ. Керісінше, «сен кім едің, біз мұндай лауазымды басшыларымызға келген адамның бәрін жолықтыра бермейміз. Оның үстіне Сіз туған жеңгесі де емес екенсіз» десе, не лажым бар деп өзін-өзі сабырға салып қойды.

	Ермаханға жолығуға рұқсат беруі ықтимал үлкен лауазымды әскери кісінің қабылдауына барсам деген үміт бұған дейінгі жол азабы мен қанша күн сарсаңда жүрген машақатын да көмескіртіп, үміт сәулесін түсіргендей. Көктемдегі үт сәулесіндей болмашы үміт жетектеп бүгін тізімге қосуға мүмкіндігі бар, сарыала оқалы костюмінің пагонында үлкен екі жұлдызы жарқырап тұрған, өзі барынша сыпайы, баяу сөйлейтін, жүзі жылы кісінің алдына кірді.

	Жас әйел кісі кішкентай бала жетектеп келе жатқанын көрді де, әскери кісі орнынан тұрып: – Келіңіздер, мына жерге жақындау отырыңыздар. Ал, балақай, сенің атың кім? – деді өзі әлі тұрған күйі.

	Аршат қысылыңқырағандай мамасына сүйкене түсіп, «айтайын ба, жоқ па?» дегендей шешесінің бетіне қарады.

	– Айта ғой, атыңды ағаға!

	– Аршат!

	– Нешедесің?

	– Төртте! – Бала оң қолының бір саусағын бүгіп, төрт саусағын көтерді.

	– О, жарайсың! Сен уже дәу жігіт екенсің ғой онда! Солай ма? – деді әскери ағасы.

	– Қане, онда сен де отыра ғой. Енді мамаңның жағдайын білейік, – деуі мұң екен үлкен лауазым иесінің мейірімді сөздері жақын тартқан.... Тана өзін-өзі игере алмай жылап қоя берді.

	– Сіз жыламаңыз. Олай етсеңіз айтқалы келген ойыңызды шашыратып аласыз. Қане, менің құлағым Сізде, – деген подполковник Тананың әр сөзіне зер салып, мұңая тыңдады. Тана түгел айтты...

	–Е, е, келген себебіңіз көңіл аударатындай жағдай екен. Бәрін де түсіндім. Бұл жігіт Сіздің өзіңізге де, күйеуіңізге де туысқан емес екен. «Менің туған інім болдың енді. Ештеңені уайымдама. Екеумізді құдай ажыратпаса, ешкім ажырата алмас» деп уәде берген «інісі еді» дедіңіз ғой...

	Күйеуіңіз жақсы азамат болған екен. Арты қайырлы болсын. Мына жігіттің (Аршатты иегімен нұсқады) папасына тартқан бауырмал, біреуге қол ұшын беруге әзір тұратын, халқын, елін сүйетін азамат болып өсуіне тілектеспін. Сіз көз жасыңызды сүртіңіз. Әрине, түсінікті. Айрандай ұйып отырған бір шаңырақтың пот-соты шығып, «Балапан – басымен, тұрымтай – тұсымен» дейтін жағдайға тап болған екенсіздер. Кішкентай балаңызды сүйретіп, осыншама жол жүріп, жүйкеңізді тоздырып, жағдайыңызды білмейтін, әрі кейде істің мән-жайына бойлай бермей, төте кесім айтуға бейім әскерилердің: «жоқ», «олай болмайды», «біз білмейміз» дей салатын келте жауабы да әбден діңкеңізді құртқан болар. Өзіңіз үшін емес, біреуге қол ұшын бермек ниетпен жүргеніңіз сіздің де адамгершілік, мейірімділік, кісіге жаны аши білетін адамның әрекеті екенін аңғарып отырмын. Екі күннен кейін хабар алыңыз.

	– Дұрыс шешілер ме екен? – деді Тана.

	– Әзір ештеңе дей алмаймын. Дұрыс шешуге тырысармыз. Қош болыңыз! – деп подполковник орнына көтерілді.

	Кесімді екі тәулік Тана үшін екі айдай болды. Үшінші күні уақытша жалдап тұрып жатқан үйінен ертерек тұрып, әскери қалашыққа жетудің қамын жасады.

	Әркім әртүрлі мәселемен жүрген ығы-жығы жұрт. Көбісі – ата-ана сияқты. Бірінен бірі не жұмыспен жүргенін, шаруасының қалай шешіліп жатқанын сұрай кетеді.

	– Қызым, кішкентайыңды ертіп келіпсің. Күйеуіңе келдің ғой, сірә? – деп қалды бір қария.

	Әңгімені созбау үшін: «Иә, апа» дей салды Тана. Екі көзі өзін өткен жолы қабылдап сөйлескен әскери ағасының есігінде. «Сірә, әлі де келе қоймаған-ау», − деп жорыды Тана. Өйткені, қабылдауына жазылған ата-аналардың әлі бірде-бірін шақырған жоқ.

	Арада тағы жарты сағаттай уақыт өткенде есік алдына өрімдей жас офицер жігіт шығып:

	– Қане, құрметті көпшілік! Тыңдаңыздар! – деп еді араның ұясындай гуілдеп тұрған жұрт әп-сәтте тым-тырыс болып, құлақ түре қалды.

	– Бүгін подполковник Баймахановтың қабылдауына келген кісілер бір сағаттай күтетін болдыңыздар. Еліміз егемендік алуына байланысты Қазақстан армиясын қайта құру жұмыстары жүріп жатқанын білетін боларсыздар. Осыған байланысты ол кісіні шұғыл түрде қолбасшыға шақыртып әкетті. Подполковник сіздерге «осыны айт және кешірім сұра» деп тапсырды.

	Ал өзге шаруаларыңызбен бүгінге шақырылған кісілер мәселелеріңіздің қалай шешілгенін мына біз жақтағы бөлмеде отырған кезекші лейтенант Әжиевтен білулеріңізге болады! – деуі мұң екен бірнеше кісі жығыла-сүріне солай қарай ұмтылды.

	Соңын ала бере баласын жетектеген Тана да жаңағы бөлмеге кірді. Балалы әйелдерге алдымен қызмет көрсететін дәстүр мұнда да сақталған екен. Қолына бірнеше парақ қағаз ұстаған лейтенант жігіт:

	– Кішкентай баласы бар апай, бері қарай жүріңіз. Сіздің шаруаңыз не шаруа еді? Фамилияңызды айтыңыз! демесі бар ма?!

	Тананың фамилиясын айтуы мұң екен, лейтенант: – Сіздің өтінішіңіз дұрыс шешілді. Қашан, қай сағатта қабылдауда болуыңыз керектігін сонда барып, нақтылап алыңыз, – деген сөзі бейне «Тап қазір Ермаханға жолығасыз» дегендей қуанғаны соншалық баласын көтеріп алып, үстін-үстін сүйіп жатты.

	* * *

	Соңғы күндері Ермаханнан жауап алушылар көбейіп-ақ кетті. Бәрі де офицерлер. Біреуі сұрап кеткен нәрсені екіншісі келіп қайта сұрайтыны несі екенін Ермахан түсінбей-ақ қойды. Жауабынан жаңылар ма екен дей ме, әйтеуір бәрі де көзіне тесіле қарап, мұның аузынан шыққан әр сөзін қалт жібермей жазып отырған сияқты. «Әлде бұлар менімен сөйлескенін, менің қандай жауап бергенімді біріне-бірі айтпайды ма екен?» деп те ойланады. Ермаханның ойынша бұдан жауап алып, тергеу жұмысына қатысып жүргендердің бәрінің мақсаты біреу: қашқынды тезірек қатаң жауапқа тарту. Бұлай дейтіні – екі күн бұрын келіп тергеген шүңірек көк көз, қоңқақ мұрын, өзі ебедейсіз дәу, бет-аузын түк басып кеткен бір тергеуші бұған шүйілгені сонша: – Сен өзіңнің қандай қылмыскер екеніңді білесің бе? Армиядан қашқаныңды айтпағанның өзінде сол кеште итше тепкілеп, өлімші қылып кеткен солдаттың қандай мүгедек болып қалғанын білетін шығарсың? Білмесең ертең сот процесі кезінде көресіңді көресің! – деп зіркілдегенін айтсаңшы...

	Бірақ бүгін: «Ал менің әлгі үш содырдың соққысына жығылып, бір жылдай өлімі мен тірінің арасында болғанымды аузына да алмайтыны несі?» − деп таңырқады Ермахан.

	«Мен адвокатпын. Маған толық сеніп әңгімелесуіңе болады. Міне, күдігің болмасын. Мынау менің куәлігім», − деп өзінің суреті жапсырылып, мөр басылған документін көрсетті. Тағы бірі маған ең ұнағаны әлгі адвокат:

	– Сен бала, қатты үрейленіп, жүнжи берме. Болар іс болған. Енді осы тығырықтан неғұрлым көп зардап шекпей шығудың жолын ойластыруың керек. Саған сырттан келетін көмек жоқ десе болар. Сондықтан әр жағдайға байланысты өзіңді ақтау үшін айтатын уәжіңді әбден ойланып, өзіңнің Армия қатарына шақырылғалы көрген машақатыңды сот пен прокурордың көзі жететіндей етіп, әрі аспай-саспай айтып беруге тиіссің. Мен сенің ісіңмен таныстым. Енді екеуміз ақылдасатын бірнеше моменттер бар. Әуелі соны анықтап алайық. Себебі, сотта мен сенің қорғаушың боламын ғой, – дегенде Ермахан мына кісінің айтқандарының шын немесе жалған екенін білмей томсарып отырып қалды.

	– Ермахан, − деді кенет адвокат кісі мұның әрі-сәрі болып отырғанын сезіп. – Сен бар шындықты менен жасырмай айт. Ештеңені бүгіп қалма. Маған сенің кінәсіздігіңді дәлелдейтін аргумент керек! Түсіндің бе? Қане, осылай уәделесейік. Мен ертең тағы келемін. Сен армиядан қашқан сәтке дейін қандай қиындықтарға, солдаттар тарапынан қандай қысымға ұшырағаныңды түз-түгел есіңе ал. Маған солардың бірін қалдырмай айтып беруің керек. Келесі әрекетімізді сосын ақылдасармыз. Қазір қарағым, бұрынғыдай емес сот процесіндегі барлық мәселеге де көзқарас өзгерген. Тәуелсіз елдің тәуелсіз сотына жүгінеміз... Сот қазақша жүреді... Бірақ, есіңде болсын, екеуміз не туралы әңгімелескенімізді басқа біреулерге айтып жүрме, − деп арқамнан қақты, қол алыстық.

	Өткенде тергеушінің бірі: «Адвокат келген жоқ па?» деп сұрап жүргені осы кісі екен-ау.

	Ермахан өз ойымен өзі арпалысып отыр. Бір ойы: «Әлгі адвокаттың айтқандары шыны ма, жоқ мені алдарқатып, бірдемелерді біліп алудың амалы ма? – десе, екінші ойы: – Қой, үп-үлкен лауазымы бар, жасы да жер ортасына жақындап қалған кісі менімен жасырынбақ ойнап, не басына күн туды? Мені алдап-арбап сұрайтындай не құпиям бар? Менің ойымша адвокаттың ниеті түзу», − дейді. Бұрын-соңды сотқа қатыспаса да, кинолардан көргені бар-тын. Бірақ адвокат дегеннің кім екенін аңғармапты. Сотталып жатқан кісінің жақыны шығар деп ойлаған. Әйтпесе танымайтын, білмейтін қайдағы біреу келіп, қожабауырым болып қалуы жас жігіттің көкейіне қонбай-ақ қойды. Сосын қолын бір-ақ сілтеп: «әй, қойшы, оған да басымды ауыртпайын. «Ертең тағы келемін» деп кеткен жоқ па? Не де болса мен ештеңемді жоғалтпаспын. Сұрағанын айтып берем. Барын – бар, жоғын – жоқ десем кімнің не әкесінің құны бар? Менде ала алмай жүрген өші бардай-ақ, соншама несін уайымдаймын?...»

	Осылайша өз ойымен алысқан жас жігіт қалай ұйықтап қалғанын да сезбеді.

	Түннің бір уағында есігін тарсылдатқан оқыс дыбыстан оянып кетті. Оянды да құлағын тосып еді, өзінің есігін ашқалы жатқанын түсінді. Бірақ еш қимылсыз орнында отыра берді. Кенет есікті ашқан күзетші солдат: – Әй, бауырым, мә мына хат саған, – деп баяғыда майданнан келетін үшбұрышты хаттар сияқты пішінге келтірген кіп-кішкентай қағазды көрсетіп, Ермаханға қарай қолын созды.

	– Мә...

	Ермахан оқушы дәптерінің парағынан үшбұрыштап бүктеген қағазды алуын алса да, оның шындығында не екенін білмей, сезіктене сәл қарап тұрды. Сосын аса сақтықпен аша бастады. Екінші бүктемесін аша бастағанда көзіне қыз баланың қолымен жазылған сөздер шалынды. – Хат қой мынау?» – деп таңырқаған жігіт соңғы бүктелген бетін ашқанда хаттың бетіне кішкентай баланың қаламмен айналдыра сызған алақанының суретін көрді. Көрді де суреттің төменгі жағындағы жазуға көзі түсті. Айбақ-сайбақтау етіп, «АРШАТ» деп жазылғанын оқығанда жүрегі дүрсілдеп, аузына тығылғаны сонша қапелімде қуанарын да, жыларын да білмей хаттағы суретті бірде кеудесіне, бірде бетіне басып, үстін-үстін сүйе берді, сүйе берді.

	Әлден уақытта ғана есін жиып: « – Аршатым менің, кіп-кішкентай бауырым!» – деп жылап қоя берді. Жігіттің қобалжығаны соншалық біразға дейін есін жия алмады. Сөйтсе де хатқа жазылған өзге сөздерге енді ғана мұқият көз салып, оқи бастады.

	– Айна-лайын, аман-сын ба? Биз келдик, осын-да-мыз.

	Куте-миз. Тана деп астын сызып қойыпты.

	Ермаханда ес жоқ. Бір күледі, бір жылайды. Хатқа қайта-қайта қарап, дембіл-дембіл кеудесіне басып, құшырлана иіскейді.

	Хатқа бейне ең қимас, ең қадірлі адамдарының таныс иісі сіңіп қалғандай.

	– Аман екенсіңдер ғой сүйіктілерім, бауырларым! Келдік дейді. Осында жүр екен-ау! Қалай ғана тапты екен мені?! Енді қайта көремін бе, жоқ па деп ойланумен жүруші ем. Мені іздеп жеткен жүректеріңнен сендердің! Қолының суретін қарашы, кішкентай құлыншағымның?! Ботақаным, ағасын іздеп жеткен?! Тана десе Тана ғой жарқыраған! Жүрген жеріне нұрын төгіп жүретін жарық жұлдызым менің! Сені де көретін күн болар-ау деп үміттенген жоқ едім!Сірә, өмірден күдер үзбеген жақсы екен ғой. Тірі болып, жарық дүниеге, еркіндікке шығар күн туса осы мейіріміңнің өтеуін қайтарармын Танашым!

	Өзімнің де біреулерге керек екенімді ұғындырған, ертең атар таңымды үмітпен күтуге құлшындырған хабарларыңнан айналайын! Мен әлі өлмейді екем, мені іздейтіндер, күтетіндер жүргенде!

	Бүгінгі күн Ермахан үшін бірнеше жаңалық жеткізген күн болды. Оның ең бастысы – Совет Одағы құлап, бұрын СССР деген елдің құрамына енген он бес одақтас республикалар бет-бетімен ыдырап, бәрі дербес мемлекет боламыз деп бөлініп шығыпты. Соның бірі – біздің Қазақстан да өзін тәуелсіз мемлекет болдық деп жариялаған екен. Жарты жылдан астам бұрын болған бұл оқиғадан Ермахан күні бүгінге дейін мүлдем бейхабар екен. Егер өз-өзінен мұның басынан өткен бар жағдайды тәптіштеп сұрап отырған адвокат сөз арасында: «ел тәуелсіздік алғалы біздің гарнизонда бұл өткелі тұрған тұңғыш сот болғалы тұр. Сен мән бермеген екенсің ғой. Өткен жолы мен саған:

	«Тәуелсіз елдің тәуелсіз сотына жүгінеміз» деп едім ғой.

	Қазақстанның егемен болғанын сен естімеді деп ойламаппын», – деген еді.

	Қай күні осындағы сенің бөліміңнің офицерлерінен:

	«Ескеров Ермаханның осыдан екі жылдай бұрын үш сарбаздан өлердей таяқ жеп, жылға жуық емделіп, қалпына келе алмай жүргені жөніндегі және әлгі үш бұзақының қандай талқылауға түсіп, нендей жаза тартқаны туралы бар құжаттарын көрсетуді талап еткенімде олар еш қысылып-қымтырылмастан: «бізде ондай құжат-документтер жоқ» демесі бар ма? Мен олармен біраз дауласып, сөзге де келіп қалдым».

	− Бөлімшедегі үш солдат армия қатарына енді келген «салаганы» өлімші етіп сабайды. Таяқ жеген солдат пәлен ай тілсіз жатып, әзер дегенде есін жияды. Ал сіздер дәнеңе болмағандай олардың қылмысын дабыра қылмайық деп жабулы қазанды жабулы қалдырасыңдар. Сонда ол бұзақылармен сөйлесіп, талқылап та көрмедіңдер ме? − десем: − Неге, талқыладық, сөйлестік. Бірақ ешқандай протокол жүргізгеніміз жоқ. Әрі олар біз оған тырнағымыздың ұшын да тигізгеніміз жоқ, деп мүлдем мойындамады.

	− Бірге жатқан, бірге служить етіп жүрген солдаттардан неге сұрамадыңдар? − деймін ғой.

	− Сұрадық. Неге сұрамадық? Ешкім ештеңе білмейтінін айтты. Ал таяқ жеген солдат ол кезде әлі есін жимаған болатын.

	− Сосын не істедіңдер?

	− Не істеуші едік? Сөйтіп жүргенде әлгі солдаттардың срогы жетті. Увольнениеге бұйрық шыққан соң оларды біз қалай ұстап отырамыз? Правомыз жоқ! − деп быттиып отыр. Беттері бүлк етсеші шіркіндердің!

	Бар жайды айтып беретін сені енді қатарға қосылмайды деген сенімде болған. Солдаттар да , офицерлер де бұған күмәнданбаған, сірә.

	− Неге оларды жазаламадыңдар, неге жауапқа тартпадыңдар жеп жатқан ешкім болмаған.

	Сені тауып, казармаға әкеліп қамағалы бері, яғни сенің ісіңмен әскери тергеушілер айналыса бастаған кезде жаңағы сені өлімші қылған үш солдатқа іздеу салған екен. Сөйтсе, олардың үшеуі де Қазақстан территориясында жоқ болып шыққан. Ресейге қашып кеткен болуы керек... Сен әлі іздеуде едің. Күндердің күнінде табыла қалса, бір тексеру, тергеу боларын сезген иттер ертерек қарасын батырса керек.

	Мен бұл жағдайды сотта да, тергеу барысында да айтармын. Жай қалдырмаймын. Сені қашуға мәжбүр еткен жағдай осындай болғанын жайып саламын. Және сол кезде осы әскер бөлімшесінде қызметте болған офицерлердің заң алдында жауапкершілігін анықтауды талап етемін.

	Біздің гарнизонның қазіргі басшылары мұндай мәселелерге өте төзімсіз. Қатаң талап қойып отыр. Әсіресе, армия қатарында жүргендердің бірін-бірі кемсітуі, ұрып-соғуы, қоқан-лоққы жасауы сияқты елдің ынтымағына сызат түсіретін, Армияның беделіне нұқсан келтіретін мұндай жайларды мұқият тексеріп, қатаң шара қолданылуын қадағалай бастады.

	− Ал сен соңғы рет біреумен төбелесіп, содан соң армиядан қашып едің ғой.

	− Иә, ол өткенде мені сабайтын үшеудің біреуі болатын.

	− Ендеше оны да іздестірген екен. Армиядан босаған соң үйінде көп тұрақтамапты. «Жұмыс іздеймін» деп кеткен екен, сол кеткеннен ол да оралмапты. Менің ойымша осылардың бәрінің ақылшылары осы әскери бөлімдегі офицерлер.

	Міне, бала, мәселе қайда жатыр?! Өткенде менің саған:

	«Жүнжи берме, айтатын, өзіңді ақтайтын сөзіңді ойлан» деп жүргенімнің себептері осындай еді.

	− Өткендегі бір сөзіңде: «осында жеңгем келіп жүр кішкентай баласымен» деп едің. Әзір ұшыраса алмадым. Іздеп жүрмін. Ол кісімен де сөйлесетін, тиянақтайтын жайларым бар, − деп темекісін алды адвокат.

	«Сөзіңді біреу сөйлесе, аузың қышып бара ма?» демекші адвокат ағасы өзінің көкейіндегілерін айтып отырғанына разы болған Ермахан жасаураған көзін әлсін-әлі сүрткіштеп, ой үстінде үнсіз отырды.

	− Давай, солдат! Өзіңді көрсететін момент келе жатыр, ойлан. Дайындал. Жақсы! − деп қолын көтерді де тысқа беттеді.

	Адвокат кеткен соң да Ермахан орынынан қозғалмай ойланған күйінде отырды. «Бұл аға менің Армиядағы әр басқан қадамыма дейін зерттеп жүрген сияқты-ау, өзі». Өткендегі бір сөзінде: «Мен сенің не айтатыныңды ғана емес, анау тергеушілердің де не біліп, не қойып жүргендерін, яғни сотқа тапсыратын пікірлеріне дейін түгел білуім керек. Олай етпесем, менің айтар уәжім әлсіз, сөзім мәнсіз болады» дегені есіне түсті Ермаханның.

	Бүгінгі күннің жақсылығының бірі деп жорығаны осы, адвокаттың айтқан тұжырымдары еді. Екіншісі – еліміздің тәуелсіз елге айналғанын естігені болды.

	Абақтыны жұрттың қапас дейтіні де бекер емес екен ғой. Әйтпесе жарты жылдан бері СССР-дің шаңырағы ортасына түсіп, Қазақстанның тәуелсіз ел болғанын естімегені не сұмдық?!

	− «Ә-ә, − деді Ермахан. Бар пәле менің жеке-дара жалғыз отырғанымнан ғой». − Бөтен тірі жанды көрмесең. Артық-ауыз бір ауыз сөз құлағыңа тимесе. Әшейінде қақсап, жер-көктегінің бәрін айтып тұратын радионың үнін естімегеніне де соншама мерзім өтті. Газет-журнал дегендердің қарасын көрмегелі қашшан?

	Мәңгүрт болсын десең, адамды осындай орында ұзақ ұстасаң, болғаны екен-ау, деген ойға келді. Түрмеге түсу – жер астына түсумен пара-пар деп түйді жігіт.

	Үшіншісі, әрі ең жанына жақыны – Тана мен Аршаттан келген екінші хат еді. Бұл хаттарды Тананың қайтіп өткізіп жүргеніне қайран. Бұл жолғы хатты өзі жазбапты. Біреуге жаздыртыпты. Себебі, бірталай нәрсе туралы айтқысы келген-ау. «Біз ауылға барып келдік. Сотқа дейін сені күтеміз. Қаражатымыз таусылып, абыржып қалмас үшін совхоздың бухгалтериясынан Елен ағаң мен сенің жалақыларыңның бір бөлігін алып қайттық. Енді ақшадан қиналмаймыз. Сен ондайды ойлап, уайымдап жүрме. Өзіңді берік ұста. Аршат сені «сағындым» деп жүр. Тана» депті.

	* * *

	Ермаханға қатысты сот жұмысы ашық жүргізілетіні хабарланды. Сөйтіп, баласын жетектеген Тана сот залына өзге жұрттан бұрын келіп жайғасты. Абыр-сабыр болып жатқан көп адам көрінбеді. Сөйтсе де біртіндеп шақырылған әскерилер келіп кірді. Пагондарындағы жұлдыздарына қарап, Тана олардың офицерлер екенін білді.

	Ермахан әскери міндетін өтеген бөлімнің адамдары болар деп топшылады. Келген кісілердің әрқайсысына жақын барып кімдер екенін тізімге қарап тексеріп жүрген хатшы қыз бөгделеу көрінген екі-үш кісіге бұрылып:

	− Қазір бірінші қаралатын іске, яғни Ескеровтың ісіне қатысы жоқ азаматтардың сот залынан шыға тұрғаны жөн. Келесі іс қаралатын сәтте сіздерді өзіміз шақырамыз, − деп бірнеше кісіні залдан тысқа шығарып салды.

	Төрдегі соттың алдында тұруға тиісті бар заттарын бір-бірлеп түгендеп, қағаз-қаламын, қоңырауын, графинге құйылған суына шейін мұқият тексеріп шыққанына қарағанда қазіргі бар жауапкершілік осы қыздың мойнында сияқтанды.

	Әне, енді кірген кісіні танитындардың бірі оны иегімен нұсқап, «тергеуші» деп күбір етті. Іле-шала тұнжыр көк форма киген, пагонды жас жігіттің төрге таман, соттың столына тақау қойылған орынға жайғасқанына қарап Тана да сірә, мына кісі прокурор болар деп жорыған. Тананың қабатында отырып, өзара сыбырласып жатқан екеу мұны «мемлекеттік айыптаушы» деп ұғындырды. Тана үшін кім екендері беймәлім тағы бірнеше адам әріректе, бос тұрған столға тақау орын алыпты. Ермаханды қашан алып келер екен! Тананың екі көзі сырттан кіретін есікте. Бірақ сүт пісірім уақытқа дейін Ермаханды да, адвокатты да көре алмай отырды. Сот жұмысының басталуы кешеуілдеген сайын тағы да бір себеппен кейінге қалдырмаса жарар еді деп іштей тыпыршып отырған Тана кенет бүйір жақтағы қабырғаның есігінен Ермаханды ертіп қаруы бар екі солдаттың кіріп келе жатқанын көріп, өзінің орнынан қалай атып тұрғанын да байқамай аузын басқан күйі екі көзі мөлт-мөлт жасқа толып, сілейіп тұрды да қалды. Мұны аңғара қойған жауапты қыз дереу: − Жолдастар, тыныштықты бұзбаңыздар. Орындарыңызға жайғасыңыздар! – деп нықтап айтты. Бұл ескертудің өзіне ғана бағытталғанын сезген Тана жалма-жан орындығына отыра кеткенімен екі көзі Ермаханда.

	Әп дегеннен аңғарғаны – Ермахан боп-боз болып, мүлдем жүдеп кетіпті. Екі көзін төмен салып келіп, нұсқаған орындыққа отырды. Жан-жағына қарауға болмайды деді ме екен, әлде бізді көрсем көңілім босап, әбігерленермін деп әдейі қарамай отыр ма деп ойлады Тана. Осы сәтте әлгі тыныштықты талап еткен қыздың даусы саңқ етті:

	− Сот келе жатыр! Орындарыңыздан тұруларыңызды сұраймын!

	Ескі орындықтардың бірі шиқылдап, екіншілері сақыр-сұқыр етіп, залдағылар әп-сәтте-ақ солдаттарша қаздиып қалды.

	Етшеңдеу, орта жастағы ер кісі төрдегі орнына жайғасқан соң әмірші қыз:

	− Отырыңыздар! – деп рұқсат берді.

	Судья бүгінгі сот процесінің еліміз егемендік алғалы біршама уақыттан бері өткелі отырған алғашқы жұмысы екенін, мұның бір себебі – сотта қаралатын жұмыстардың әлі әзір болмағандығынан және бұл салада да кадр ауысу жұмыстары жүзеге асырылғандығынан екенін ескертті.

	Ал қазір қаралғалы отырған іске тиісті мамандардың жан-жақты, объективті, әрі жанашырлықпен мұқият қарап келгенін баса айтты. Сосын бүгінгі сот жұмысын жүргізуге мемлекеттік айыптаушы, прокурор Алтайбаев жолдас келгенін, тергеушілер, басқа да жауапты қызметтерде отырған офицерлер шақырылғанын, сондай-ақ жауапкердің қорғаушы адвокаты, куәлер шақырылғанын ескертіп, алғашқы сөз кезегін Алтайбаев жолдасқа берді.

	Прокурор тергеушілер жүргізген іспен мұқият танысқанын, тергеу жұмысының дұрыс, өз дәрежесінде жүргізілгенін, ешқандай күмәнді немесе түсініксіз жайлар жоқ екенін айтты. Сондай-ақ айыпкердің өз кінәсін толық мойындап отырғанын, шындықтан бұлтармай, өзін-өзі орынсыз ақтауға тырыспай тергеу жұмысын жеңілдеткенін атап айтты. Сонымен қатар, айыпталушы Ескеровтың Армиядан қашқанын, ата-анасына немесе туған-туысқандарына жоспарлы түрде қашып бармағаны анық болды. Ескеров әскер бөлімшесін тастап қашып шыққан соң беті ауған жаққа жүре беріп, осы облыстың таяудағы аудандарының бірінде бір жарым жыл шопанның көмекшісі болып жұмыс істегенін естіген соң біз сол шаруашылыққа мінездеме беріңіздер деп сұрау салған едік. Совхоз директоры мен кәсіподақ комитетінің басшысы қол қойған өте жақсы мінездеме келді. Әлгі уақыт аралығында бұған бірнеше рет сыйлық беріліп, алғыс жарияланыпты. Тындырымды, өте тәртіпті екенін атап айтыпты.

	− Құрметті сот жолдас! Енді жауапкердің өзін тыңдайық. Солай еткеніміз жөн болар.

	− Қане, айыпталушы Ескеров, бері мына мінбеге жақында. Солдаттар, Ескеровты мына сөйлейтін орнына әкеліңіздер!

	− Қатардағы жауынгер болған Ескеров, бөлімшеден сенің қашып кетуіңе себепкер болған жағдай не? Қысқаша айтып берші.

	− Құрметті сот, мен осы бөлімшеге келген күннен бастап ересек солдаттардың қыспағына, былайша айтқанда себепсіз кемсітуіне, жөн-жосықсыз балағаттап, ұрып-соғуына тап болдым. Ешқандай кінәлі болмаған соң

	«Бұларың не? Неге тиісесіңдер?» деген сияқты қарсылық жасағаным мүлде ұнамады. Сосын мені ұрып-соғуын күшейтті. Бірге жүрген солдаттарға айтып едім «Қой, ешкімге айтып әуре болма. Бұлардан тек айтқандарын істеп, таяғын үндемей жеп қана құтыласың» деді. Бірақ намысымыз бар емес пе? Аракідік болса да наразылығымды білдіріп қалып жүргенмін. Бір күні кешке асханадан келе жатқан жолымызды тосып тұр екен үш солдат. Олардың фамилияларын түсінігімде жазып бергенмін. Мені әлгі үшеуі әй-шайға келтірмей төмпештей жөнелді. Қорғанып, әрекет етуге мұршамды келтірмеді. Арғы жағын білмеймін. Госпитальда талай күннен кейін ғана есімді жидым. Ұзақ жаттым. Жарты жылдан астам. Одан кейін де сапқа тұруға жарамай көп емделдім.

	Ақыры сауығып, солдаттарға қосылғаным жаңа еді. Кешкі апақ-сапақта асханадан келе жатсам әлгі мені өлімші қылған үшеудің біреуі әлі үйіне кетпеген екен, біздің бірге служить ететін бір баланы ешек қылып мініп келеді екен. Ана бейшараның тірсегі соғысып, әзер көтеріп жүр.

	− Әй, мынау не? – деуім мұң екен әлгі солдатқа. Дереу ананы тастай салып маған ұмтылды. Екеуміз жағаласып кеттік. Мені бас-көз демей төпей бастады. Енді қарап тұрып тағы да өлейін бе?! Мен де аянбадым. Бір кезде әлгі сүрініп құлағаны. Құлаған бойда-ақ жаңа өзі мініп келген солдатқа: − Әй, есек, неге тұрсың, мал сияқты! Бар, дереу жігіттерге хабарла! − деп бұйырды. Анау тұра жүгірді казармаға. Жығылып қалған солдатты әлденеше ұрып, бір-екі рет тептім де «оған көмек келмей тұрғанда қашайын» деп сыртқы, ауланың есігіне қарай ұмтылдым. Құдай оңдағанда кезекші телефонмен сөйлесіп жатыр екен. Мені байқамады. Мен қашып шықтым. Бары осы.

	− Сені қой бағып жүрген жеріңде ешкім іздеп барған жоқ па?

	− Жоқ. Іздеген адам болған жоқ.

	− Әке-шешең ше?

	− Кейінірек біреулер арқылы хабар беріп едім, туыстарым келіп көріп кетті.

	− Ал сен малын баққан қойшы ешкімге хабарламады ма сен туралы?

	− Онысын мен білмеймін. Мүмкін айтқан да шығар.

	Маған ол жөнінде ештеңе деген емес.

	Сот прокурорға бұрылып:

	− Ол шопанның заң алдындағы жауапкершілігі туралы ойланбаған ба екен, тергеушілер? – деді.

	Осы сәт тергеуші қолын көтере-мөтере өзі де орнынан тұрып:

	− Құрметті сот жолдас! Ол марқұм мына Ескеров ұсталардан төрт-бес күн бұрын ғана жол апатынан қайтыс болып кеткен.

	Сот: − Түсінікті. Алтайбаев жолдас, жаңағы совхоз басшылығы жіберген мінездемені беріңізші.

	Сот мінездемені мұқият қарап, дұрыс құжат екеніне көзі жеткен соң: − Тіпті наградаға ұсынып жатқандай келістіре мақтапты ғой өзін? – деп былай ысырып қойды құжатты.

	− Сонымен прокурор жолдас, Сіздің мемлекеттік айыптаушы ретіндегі пікіріңізді білсек...

	Прокурор Алтайбаев: − Жауапкер Ескеров әу баста соққыға жығылғанға дейінгі кезеңде офицерлер тарапынан: «өте тәртіпті, тындырымды, өзіне тапсырылған істі өте тиянақты орындайды, солдаттармен қарым-қатынасында мін жоқ» деп сипаттама берген екен. Айыпталушы Ескеровтың басты кінәсі – казарманы тастап қашқаны. Және содан бері өткен бір жарым жылда бөлімшеге өз кінәсін мойындап қайтып келетін де мүмкіндігі бар екен. Өкінішке орай, айыпталушы Ескеров ондай қадам жасай алмаған.

	Тергеушілердің «Неге қаштың?» деген сұрағына: «Бір рет өлімші болып таяқ жеген соң бұл жолы қалсам, өлтіретін шығар деп қаштым», − деген жауап беріпті.

	Әрине, үрей деген нәрсені біз де түсінеміз. Бірақ ұлтымызда «Өлімнен ұят күшті» дейтін сөз бар. Ескеров әскерде бірге қызмет етіп жүрген солдаттар мен офицерлер алдындағы, ата-анасы, ел-жұрты алдындағы ұятын ойламағаны өкінішті.

	Сот: − Қорғаушысы не айтар екен бұл жөнінде? Адвокат: − Прокурор жолдас өте орынды айтып отыр.

	Бірақ бұл жерде мына мәселеге назар аударғанымыз дұрыс болар еді. Ескеров үш солдаттың соққысынан кейін жарты жыл өлім мен өмірдің арасында арпалысты. Мұның ауыр зардабы, табы адамның санасында өшпес із қалдыратынын баршаңыз өте жақсы білесіздер. Әсіресе, үлкен өмірге енді ғана қадам басқан бозбаланың психологиясында төңкеріс жасады десек, ағат айтқанымыз болмас еді. Мұның үстіне айыпталушы Ескеров емделіп жатқанда әскери дәрігерлер мен тергеушілер бұған күнбе-күн моральдық қолдау көрсетіп, «Сен жазылып шық, сосын кінәлілерді сөзсіз жазалаймыз» деп уәде берумен болған. Әрине, дұрысы солай болуы керек еді. Әттең, оның бірі де орындалмады. Тіпті, айығып, қатарға қосылған солдатты жауынгерлер де, офицерлер де шеттетіп, оқшаулап бақты. Онымен жай сөйлесудің өзінен қашқақтайтын болды. Міне, сөйтіп, бөлімшеде өгей баланың статусына ие болған солдат тарықты, торықты. Жалғысырады. Армияға деген сенімінен айырыла бастады. Күдік көбейді. Себебі, өзін өлтіре тепкілеген үшеудің қылшықтары қисаймай үйлеріне қайтты.

	Міне, осы сәтте соңғы төбелеске тап болды. Психологиялық тұрғыдан алғанда мұндай адамның өзі басы ауған жаққа безіп кетері күмәнсіз. Яғни, тағы да таяқ ұшында кетпеудің, өлмеудің бір ғана жолы – қашып құтылу еді!

	Бүгін осы сот процесіне куәгер ретінде қатысып отырған бір кісі, айыпталушы Ескеровтың қамалғанға дейін тәрбиешісінің, тіпті анасының рөлін атқарған, әрі «жеңгесі» де болған бір кісі отыр. Сол кісінің пікірін тыңдаңыздар, біраз шындықтың беті ашылар деп ойлаймын.

	Сот: − Қане, ол кісі қайда? Бері көпшіліктің алдына шығыңызшы.

	Сот басталғалы көзінің жасын тия алмай жылаумен ғана отырған Тана кішкентай бүлдіршінін ертіп, мінбеге жақындады.

	− Иә, айта беріңіз. Өзіңізді таныстырыңыз әуелі. Жалған куәлік етсеңіз, заң алдында жауапкер болатыныңызды есіңізге саламын, − деп сіресіп отыр сот.

	− Құрметті сот, менің фамилиям Айтуова, құжаттағы атым – Татьяна. Бірақ мені жұрт Тана деп таниды. Тана деп біледі. Өйткені қазақтың келінімін. Және онымды мақтан етемін. Өйткені, қазақтың Елен атты арыстай азаматымен тұрмыс құрдым. Ата-енемді сыйлап, қазақтың салт-дәстүрін қабылдадым. Онымды мақтан етем.

	− Куәгер ретінде айтқыңыз келген сөзіңізді айтсаңыз, − деп тоқтатты. сот.

	− Куәгер ретіндегі сөзімнің сүйеніші де осылай басталуы тиіс. Себебі, бүгін айыпталушы ретінде алдарыңызда тұрған Ермахан соңғы бір жарым жылын біздің шаңырағымызда, біздің – ерлі-зайыпты екі кісінің біріне – іні, екіншімізге – қайны, баламызға – бауыр, аға болып, мұңсыз өмір кешіп едік.

	Ермахан сондай бауырмал, өзіне қиын болса да өзгеге қол ұшын беруге әзір тұратын, соншалық адал, кішіпейіл жігіт. Зілі жоқ. Еңбекқор. Осы қасиеттеріне көзі жеткен күйеуім – Елен бұл баланы өзінің бірге туған бауырларынан кем көрмей, туған інім деп санады. Өзім үйлендіремін, енді бізді құдай ажыратпаса, ешкім ажырата алмайды деуші еді... Мына кішкентай Аршат екеуі бірін-бірі өлердей жақсы көреді. Соншалық бауыр басып кетіп едік бәріміз де. Мен қазақ жігітімен қосылып, оның Ермахандай ақ жүрек, адал інісін тапқаныма, жалпы «Жақсыда жаттық жоқ» деп жақсыға, жақсылыққа ұмтылатын қазақ ешкімге қиянат жасамайтынына, кімді болса да жақсы жолға салып, демеп жіберуге бейім тұратынына күмәнім жоқ...

	Әттең, ағасынан айырылып қалдық... Әйтпесе, ол Ермаханның пәктігін, інісі үшін отқа түсуге әзір екенін көрсетер еді...

	Сот: − Жауапкер Ескеров, сен қылмысыңды мойындайсың ба?

	Жазаланушы: Частан қашқаным – заңсыздық екенін мойындаймын. Бірақ...

	− Прокурор жолдас, мемлекеттік айыптаушы ретінде қандай ұсынысыңыз бар?

	− Әрине, Қазақстан Республикасының Қылмыстық кодексінің тиісті баптарына сәйкес айыпталушы Ескеровке әскери бөлімді тастап қашқаны үшін бір жылдан бес жылға дейін бас бостандығынан айыруға негіз бар деп есептеймін.

	Рас, айыпталушы бұрын істі болмаған, басқа қылмыстық әрекеттер жасамаған. Қашып жүрген бір жарым жылда мемлекет малын бағуға жәрдемдесіп, игі шаруа істеген. Куәгер де өте дұрыс пікір айтты. Міне, осы жағдайлардың бәрін ескере отырып, Ескеровті бір жылға кесуге болады деп есептеймін.

	Шешім шығару үшін оңаша бөлмесіне кеткенімен көп кешеуілдемей қайтып келген Сот: − Қазақстан Республикасы Президентінің атынан қаулы етемін: Қазақстан Республикасы қылмыстық кодексінің бабына сәйкес мемлекеттік айыптаушы оны бір жылға бас бостандығынан айыру туралы үкім шығаруды дұрыс деп ұсынған еді. Прокурордың ұсынысы негізінен, дұрыс деп есептеймін. Бірақ біз бүгінгі сот мәжілісіне дейін тоғыз айдай тергеудегі мерзімі мен аудандық милиция бөлімінде бір айдан астам қамауда отырғанын, сондай-ақ оның бір жарым жыл жұмыс істеген шаруашылығынан жақсы мінездеме келгенін, марқұм ағасы шопан, Ескеровке өкіл әке, әрі аға болып тәрбиелегенін, әрі аға шопанның зайыбы Айтуова Татьянаның жүрек тебірентерлік сөзі мен куәгер ретінде оның адамгершілік қасиеттерін бөлекше айтып, кепілдік берген жүрекжарды сөздерін ескере отырып, кесімді жазасының әлі өтелмеген үш айына еліміздің егемендік алуына байланысты кей категориядағы ауыр қылмыс жасамаған қылмыскерлердің өтелмеген мерзімін ішінара қысқартуға заң орындарына рұқсат берілуіне орай Совет Армиясының қатарында жүріп, қылмыс жасаған солдат Ермахан Ескеровке өтелмеген үш айына кешірім жасап, оны сот залынан басату туралы үкім шығарды. Себебі: заң органдарының басты мақсаты – әсіресе, жастарды дұрыс жолға салуға, қайта тәрбиелеуге мүмкіндік беру. Ол үшін мүмкіндігінше оларға сенім көрсету.

	− Ермахан Ескеров, ризамысың?!

	− Мың да бір рахмет мәртебелі сот! Отаныма адал қызмет ететініме сеніңіздер!

	− Ендеше жолың болсын!

	− Осымен бүгінгі сот мәжілісін жабық деп жариялаймын!

	Залдағы көпшілік разы көңілмен ду қол соқты. Күні бойы екі көздері Ермаханда отырған Тана мен Аршат азат болған солдатты қоршап алып, алма-кезек құттықтап жатқан көпшілікті кимелей ұмтылып Ермаханға жақындай берді.

	* * *

	Арада жарты сағаттай уақыт өткенде шексіз қуаныш толқынына шомылған Тана мен Ермахан кішкентай Аршатты екеуі екі қолынан ұстап, жетектеген күйі әскери қалашықтан шығатын даңғыл жолға қарай көз ұшында кетіп бара жатты...





	https://t.me/kzkitap





