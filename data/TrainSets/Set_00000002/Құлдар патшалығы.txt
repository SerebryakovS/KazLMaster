Құлдар патшалығы (әңгімелер жинағы)

Жасық

Марат күнде таңертең үйден шығып, көше кезіп жүреді. Сабаққа бармайды. Шынтуайтында, барғысы келмейді... Көңілі соқпайды. Ол үлгілі оқушылардың бірі. Сабақтарының бәрі кілең бес!..

Бірақ...

Кітап-дәптерін сөмкесіне салып, иығына асып алады. Үйден шыққан бойда қаланың әр бұрыш кезіп жүреді. Мектебінің жанынан өткенде-ақ бойын үрей билейді. Таңертең бес қабатты үйдің далдасына жасырынып, мектептің алдында қаз-қатар тізілген оқушыларға қызығушылықпен қарап тұрады. Алайда, барғысы келеді. Бара алмайды. Кеш батысымен үйіне қайтады.

– Сабағың қалай балам? – деді әкесі газеттен көз алмай.

– Жақсы. Бүгін сыныпты жудық. Айланы тазаладық!.. – деді өтірікті соғып.

– А... Дұрыс екен.

– Балапан. Тамағыңды іше ғой! – деді анасы қазандағы тамақты тәрелкеге құйып жатып.

Марат өзінің Асқар деген сыныптасына хабарласып, бүгін өткен сабақ пен тапсырманы сұрап алды. Орнында тапжылмай отырып орындады.

– Марат сабаққа неге келмей жүрсің?

– Әсем апайға мені ауырып қалды дей сал, – деді өзегін өкініштің өрті өртеп.

– Мектептің қорына (классный фонд) 600 теңге жинап жатырмыз. Бересің бе?

– Мамам апарып береді. Мен жақын арада бара алмайтын шығармын! – деп тұтқаны тастай салды.

Марат таңертең сабаққа кетті. Орталық саябаққа барды. Сан рет көрген, келген жерлер, көшелер. Жаттап та алды. Сол жердегі балалармен тасысты. Олар да сабақтан қашып жүрген екен. Бірақ, басқа себептермен. Сөйтіп, екі ай өтті. Журналда «Сапаров Марат» деген тұста: «Жоқ» деген сөз ғана тұрды.

Кешке таман Мараттың үйіне сынып жетекшісі қоңырау шалды.

– Алло.

– Марат бар ма?

– Кім сұрап тұр екен?

– Мен Әсем деген сынып жетекшісі боламын.

– Марат үйде жоқ! – деп тұтқаны тұғырына қондыра салды.

– Балам. Хабарласқан кім?

– Жандосты жұмыстан іздеп жатыр ғой.

– А... – деп әкесі футболын ары қарай көре берді. Телефон безгек қаққандай тағы шырылдады.

– Пап алмаңыз. Өзім сөйлесемін! – деп артын ешкімге көрсетпей суырып тастады.

Әсем апай анасының ұялы телефонына хабарласты.

– Айжан апай сәлеметсізбе! Үйлеріңізге звандасам алмайсыздар ғой, тегі.

– А... Қазір. Арты үзіліп кетіпті ғой.

– Қалыңыз қалай?

– Жақсы. Құдай деп, жүріп жатқанбыз!

– Өздеріңіз қалайсыздар? Мектепте не жаңалық? Баламның сабағы қалай болып жатыр?

– Аманшылық! Мен сізге балаңыз туралы бір нәрсе айтайтын деп телефон шалып тұрмын.

– Не болып қалды? Тыныштық па?

– Марат сабаққа бармағалы, міне екі айдың жүзі болды. Ауырып жатыр ма?

– Жоқ. Менің балам сабақтан қалмайды. Неге сіз өйтіп айтасыз? Менің Маратым озат оқушы. Ауырып жүрген жоқ. Күнде сабаққа барады. Тапсырмасын уақытында орындайды! Ол не дегеніңіз?! – деп шамданды Айжан тұтыға сөйлеп.

– Ауырмаса неге сабаққа келмейді?

– Марат бері келші балам. Сен: «Мектепке барып жүрмін, бес алып келдім!» – деп неге алдайсың?

– Айжан апай. Ертең сағат алтыда ата-аналар жиналысы болады. Соған балаңызды ертіп келіңіз.

– Мақұл! – деп ашуға булыққан анасы телефонды қоя сала Маратқа айқайлап, үйді басына көтерді.

– Ринат. Балаң сабаққа бармай жүр екен.

Анасы мен әкесі баласын ортаға алып, сұрақтарды төпелетті келіп. Былай сұрады. Олай сұрады. Марат тіс жармады.

Сағат алтыда жиналыс басталды. Айжан Маратты ертіп сыныптың соңғы қатарына жайғасты. Мектепке кіргенде баланың бойын қорқыныш биледі.

Жиналыста мектептің қорына жиналған ақшаның қайда жұмсалатыны, сабақ кестесі, оқушылардың үлгерімі, қатысуы, мектепте киетін киім турасында әңгіме болды. Жиналыс аяқталған соң сынып жетекші Марат пен анасы үшеуі ғана оңашада қалды.

– Марат сабаққа неге келмей жүрсің? Төртінші тоқсан жақындап келеді. Ертең ешқай мұғалім саған жібі түзу баға қоймайды. Соны ескер. «Табельге» кілең үштер түссе қайтесің?

– Мен кінәлі емеспін ғой апай! – деп Марат мұрнының астынан мыңқ-мыңқ етіп.

– Міңгірлемей дұрыстап айт! Енді кім кінәлі?

– Сіз менің балама өйтіп дауыс көтермеңіз!

– Айтпаймын.

– Неге айтпайсың?

– Ертең мені ұрады.

– Ойбай, кім сені ұрады. Мен баламды біреулер ұру үшін өмірге әкелген жоқпын, – деп анасы шоқ басқандай баж ете қалды да қолымен басынан салып қалайын деп еді, Марат жасқанды. Қолдарымен бетін көлегейледі. Пәк жанарынан қорқыныштың табы білінді.

Бала ақыры шындығын айтты:

– Бізден екі сынып жоғары оқитын Сырым деген бала бізден ақша жинайды. Балалардың бәрі сұраған ақшасын жинап берді. Мен ғана бермедім. Ол мені сабақтан кейін далада ұстап алып ұрып-соғады. Ақшаны өсіре береді. Өсіре береді. «Біреуге айтсаң тірі қайтпайсың!» – деп қорқытты. Мен мектепке бармай жүрген себебім де сондықтан, – деді бала жанарымен жер шұқып.

– Мен ол баланың үстіне арыз жазып, түрмеге қамаймын. Қарай гөр, пысығын! Мен оған елдің балаларынан ақша жинаудың көкесін көрсетейін. Қай сыныпта оқиды? Аты-жөні кім? Бәрін айтасың. Ей, әкеңе немесе Жандосқа айтпайсың ба? Ертең бірге келеміз. Көрсетесің.

Келесі күні анасы Сырымды: «Сақшылардың қолына тапсырамын!» – деп зәре-құтын алды. Мектепке ата-анасын шақыртты. Сырым: «Екінші рет қайталамаймын!» – деп ағынан жарылды. Содан кейін де Марат мектепке бара алмай жүрді. Іштегі қорқынышын жеңе алмады. Мектепке кірсе буынынан әл кетіп, Сырым жағасына жармасып, қайтадан ұратындай болып көрінеді де тұрады. Әйтеуір, сөйтіп үйренісіп кетті. Марат күнде үйіне баға «арқалап» келетін болды. Күнделігі толы – төрт пен бес! Сыныптастары да оған рахмет айтып, алғысын білдіріп жатты!..

– Жарасың Марат! – деді Айбол. – Егер сен бұны бірінші болып айтпасаң, Құдай біледі Сырымға отыз-қырық мыңдап ақша жинап беретін де жағдайға жетер едік.

Арада бір апта өтті. Марат әлі де қорқа-соқта мектепке кіреді. Айналасына қарайды. «Сырым жоқ па екен» деген ой ғой баяғы. Бір күні Марат пен Сырым бетпе-бет кезігіп қалды. Бала сасқанынан кері шегініп, есіктен шығуға ыңғайланып еді, Сырым қолынан шап берді. Маратта жан-дәрмен қалмады.

– Марат! Марат! Тоқташы! Маған ренжіп жүрген жоқсың ба?

Үнсіздік.

– Егер, артық кетсем кешірерсің! Екінші рет мектептен балаларынан ақша жинауды қоямын! Ренжіме! – деп оң қолын созды.

Марат именшектеп, жасқана қолын бере салды.

Әйтеуір, бұл мәселе де шешілді. Қандай жағдай болсын, әке-шешеңе айту керек! Себебі, әке балаға – сыншы!..





30 үй, 5 пәтер

***

Гүлжан баласымен ғана тұрады. Әкелерімен әлдеқашан ажырасып тынған. Өздері Қонаев көшесінің 30 үй, 5 пәтерінде тұрады. Гүлжан жұмыстан қайтып келе жатып Болат деген кісімен танысқан. Әлгі Болат келіншекті үйіне дейін шығарып салды.

– Ертең киноға барсақ қалай қарайсың?

– Баламды мектептен алып келіп, тамағын берген соң барып келейік... – деп келіскен. Бірақ бір қызығы Болаттың әйелі, бір ұл, бір қызы бар екен. Оны Гүлекең артына таман білген.

Бір күні Гүлжан, Дастан, Болат үшеуі дастархан басында әңгімелесіп отырғанда сырттан: «Болат!» деген ащы дауыс шықты. Кішкентай Дастан жүгіріп барып есікті айқара ашып жіберген:

– Сізге кім керек?

– Маған Болат деген кісі керек.

– Бұл жерде Болат деген адам тұрмайды деп соға салды Дастан.

– Сен бала маған өтірігіңді айтпа. Оны сабақта айтасың. Менің байым қайда? Шақыр тез! Онда милиция шақырамын.

– Милиция шақыратындай біз қылмыскер емеспіз ғой. Жөніңізге жүріңіз... – деп Дастан есікті қымтап жауып алды.

– Ой, сұм неме. Аш!.. – деп есікті аяғымен тепкілей бастады. Өзі кішкене қызулау сияқты ма қалай? Аузынан арақтың иісі мүңкіп тұр. Болат орнынан көтеріліп, мысық табан майда жүріспен есіктегі көзден сығалай бастады. «Ой, қазір қызық басталады» деп кішкентай Дастан алақанын ысқылап отыр. Гүлжан анасының шыдамы таусылып есікті ашып келіп жіберді.

– Сен қатын менің байымды тығып қойып не істеп отырсыңдар, а?..

– Ей, сен өзің қызық адам екенсің. Сен мені... мен сені танымаймын. Болат деген адамды білмеймін де, білгім де келмейді. Кермалдасқаннан түк шықпайды. Оданда қазір екеуміз бет жыртысып қалмай тұрғанда табаныңды жалтырат.

– Мынауың қалай сөйлейді-ей? – деп Гүлжанның аш беліне түсіп өрілген шашына жабыса кетті. Гүлжанда оның шашына жармасты. Бірін-бірі бет ауыздан қойғылап жатыр. Итжығыс. Қызыл қырғын төбелес. У да шу. Інінен сығалап тұрған айғырдың суырындай Болат деген батырдың басы төсектің астынан қылтиды. «Аға шығып көмектесіңіз...» – деп Дастан азар да безер. «Әй, қойшы қазір басылады. Өзімнің әйелімді білемін ғой», – деп Бөкең жамбастаған күйінен танар емес. Құдды бір ауылдағы қора-жайда күйіс қайырып жатқан сиырдай мызғыр түр байқатпады. Дастан: «Сенен қайыр жоқ» дегендей жүгірген күйі Бөкеңнің әйелінің дөңестеу болып біткен желкесіне қона кетті. Екеу болып Жанардың шашынан тартқалып жатыр. Көршілерің де сабаз-ау: «Адам өліп жатыр ма, не болып жатыр?» деп білгісі келген бір жан болсашы. Барлығы есіктен қарап тұрғаны. Бүгінгінің адамдары хал үстінде жатсаң да басыңнан аттап өтіп кете береді. Мен бір нәрсені ұмытып жатыр екенмін. Жәкеңді таныстырып кетейін. Жанар Болаттың үшінші әйелі. Жасы отызды орталаған, сұқытсыз, боқтампаз, бет-жүзі көмірдей қап-қара келіншек. Бөкең алдыңғы екеуі бала көтермегендіктен ажырасып кеткен-ді. Бірақ Жанар оңайшылықпен ажырасатын адам емес екен. Оны Гүлназдың шашынан мыта қысқанынан-ақ біле беруге болады ғой. Жәкең бір ұл, бір қыз сыйлаған соң тіпті кетпейді. Өйткені, Болат біртоға, момын, қыз-қырқынға қырғидай тиетін әдеті болмаса жаман кісі емес. Оның үстіне байдың баласы. Қайын атасы Жанарға бүкіл жағдайды жасап отыр. Келіншек қазір Гүлжанның шашынан қалай ұстап тұрса, Гүлекеңде Болатты солай жібермейді. Бөкең ұрынуын ұрынып алған соң, ойлап қараса түр десе түр, жағдай десе жағдайы жоқ. Онысымен қоймай күйеуін қарғап-сілеп: «Ынжық...» – деп кемсітіп отырады. Тоқсан ауыз сөздің тобықтай түйіні Жанар апайдың мінезі өте нашар. «Аш бәледен, қаш бәле». Болат одан кейін ондай қатыннан қалай ғана қашпасын?!. Мұны жазып отырған мен де мәселенкей, іргемді аулақ салар едім. Бірақ Жанар сияқты қатыннан Алла- Тағалам, Жаратушы Жалғыз Ием, Құдіретті Құдай, тоқсан тоғыз аты бар он сегіз мың ғаламның, Дүниені жаратушыдан бір тілерім ондай кесір мінезді, кейіп-кеспірсіз әйелдерге жоламаңдар...

Сонымен бағанағы жерге оралайық. Гүлжан, Дастан, Жанар, оларға барып Болат та қосылды. Үшеуі кішкентай подъездті басына көтеріп, ұлардай шулап жатты.

– Ей, Болат! Төсектің астынан шықпа дедім саған... – деп Гүлжан ашудан қалш-қалш етеді. «Мен сені өлтіремін, ынжық неме...», – деп Жанар қарғап жатыр. «Қойыңдар!» – деп кішкентай Дастан төрелік айтуда. Бір қызығы сақшылар жоқ. Былай қарасаң, адамды тонап, өлтіріп жатқанда бұл не тәйірі? Көршілер: «Ойбай, мына жерде екі қатын, бір кішкентай бала, бір жігіт төбелесіп жатыр» дегенді сақшылар естігенде іштерін басып күлген шығар.

– Ей, Болат алдыма түс. Мен сенімен үйге барған соң жеке сөйлесемін! – деді Жанар жылан жанарымен күйеуін торғайдай арбап. Болатты қолынан жұлқылап өзіне тартып жатыр.

– Жоқ! Болат бізбен қалады... – деп Гүлжан байқұс Бөкеңді өздеріне тартады.

– Мені екіге бөліп алыңдар... – деп Болат жүр екіұдай күй кешіп.

– Мә, онда саған... – деп әйелі күйеуінің бетіне шапалақпен салып қалды.

– Мә, өзіңе... – деп Гүлжан Жанарға қарымтасын қайтарды.

Шапалақ жеген Жанар өршеленіп, арқаланып келіншекпен қайтадан ұстаса кетті. Дастан анасы екеуі бірінші қабатта тұрады. Далаға шыға салу да оңайдың оңайы. Гүлжан мен Жанар өздерінің текетіресі, сүзісулерін дәлізде жалғастырды.

– Қыздар, қойыңдар! – деп Болат арашашы болып, ажыратып жатыр.

Бір кезде Болаттың баласы Әділде жетіп келіпті.

– Ей, сен қайдан жүрсің? – деді Болат түкке түсінбей.

– Мамам осы үйге келе жатып, телефонмен хабарлаған. Мекен-жайды есімде сақтап қалдым да өзім келдім, – деді Әділ.

– Ондай болса үйге кіріп мәселені шешіп алайық. Қалай қарайсыңдар қыздар? – деді біріне-бірі итше ырылдап тұрған Жанар мен Гүлжанға көз тастап.

– Ешқалай... – деді Жанар кесірленіп.

– Дұрыс. Үйге кіріп, бұл нәрсенің басын ашып алмасақ болмас... – деді Гүлжан.

– Онда жүріңдер.

***

– Жанар мен сенімен бірге өмір сүре алмаймын. Балаларды маған қалдыр. Алиментіңді төлеп тұрамын. Мен Гүлжанға үйленемін. Осы уақытқа дейін Дастан менің баламдай болып кетті. Ажырассақ қалай қарайсың? Ақыры біз бақытты отбасы бола алмаймыз ғой! – деп Болат қазіргі әйелінің бетіне бір, болашақ қалыңдығының жүзіне бір қарады.

– Жоқ, келісе алмайды екенмін. Мені тастап, мына алаяқтың жағдайын жасамақшысың ғой. Бұл да кімге желімше жабысуды біледі екен. Алиментіңмен мен бір жерімді сүрткенім бар. Маған сенің өзің ғана керексің.

– Менің ақшам... – деп Бөкең сөзіне түзету енгізіп қойды.

– Жоқ ақшаң керек болса, небір бай еркектер артымнан жүгірді емес пе?

– Сенің артыңнан жүгірді... Күлкімді келтірмеші айналайын. Сен секілді қара қатынның артынан менің мына Ваня деген арақкеш көршім де жүгірмес еді. Оның Людасы сенің қасыңда ханның қызы. Мінезі де биязы, артық сөзі жоқ келіншек.

– Онда Болатты сол орысқа қосып қой. Маған да жоқ, саған да жоқ... Иә!.. – деп қосып қойды.

– Мен мысалы деп жатырмын.

– Мысалыңды басқа жерде айтасың қ-а-р-а-ғ-ы-м... – деп созбақтап сөйлейтін дағдысымен.

– Тыңдашы мені Жанар. Мұқият тыңда... Мен сенімен ары қарай тұра алмаймын. Тұрсам міне Гүлекеңмен бірге тұрамын... – деп келіншекті құшақтады.

– Отставить... – деп Жанар дастарханды қойып қалып еді, шынылар жерге құлап күл-паршасы шығып шағылды.

– Әділ теріп ал... – деп үнсіз отырған баласына пәрменді дауыспен бұйыра сөйледі.

Әділ кілем-кілшенің үстін жылан жалағандай етіп жинап, сиырып, тап тұйнақтай етті.

– Что! Лохушку нашли? Не на того напали... – деп сұқ саусағын Болатқа безей сөйледі.

– Менің бұрынғы күйеуімнің мінезі жаман. Арақкеш, мені ұрып-соғатын. Болаттай күйеуім болса арманым жоқ. Иә, балам! – деп Гүлжан Дастанға қарады.

– И-ә... Болат аға өте керемет кісі. Осы бір жыл көлемінде мен ағаны әкемдей жақсы көріп, бой үйретіп алыппын.

– Бір жыл... Б-і-р ж-ы-л... Ей неме, сен сонда бір жыл бойы осы үйге келіп жүрдің бе? Менің естігенім бүгін ғана ғой. Ары кетсе апта шығар десем, бір жыл дейді ғой маған! – деп Жанар көздерін Болатқа қанжарша қадап.

– Ода тұрған несі бар екен. Бір жыл тұрмақ, он жыл болса да енді саған келіп-кетері не? Бәрі бір ажырасамын. Ертең ЗАГС-қа барамыз... – деді.

– Ешқайда да бармайсың. Барсаймыз да. Қазір үйге барамыз. Оған көнбесең, мен рэкет ағаларыма звандаймын.

– Х-м-м-м... Рэкет ағам дейді ғой. Менің Айдар деген туған бауырым прокуратурады істейді. Менімен бір нәрсе болса рэкет-прэкет демей-ақ түрмеге тоғытыласыңдар... – деді Болат тас-талқан ашуланып.

Жанар ұялы телефонынан «Жандос інім» деген сөзді тауып алды да тетікті басып жіберді:

– Жандосик қалың қалай? Мына жерде Болат деген ағаң менімен ажырасамын дейді. Келіп «қолқабысыңды» тигізіп кетесің ғой деймін. Онда көнер түрі жоқ. Қонаев көшесі 30, 2-ші пәтер. Күтемін...

– Ондай болса мен де Айдарға хабарласамын. – Алло, Айдар мен Гүлжан жеңгеңнің үйінде отырмын. Келіп кетші. Бір айтатын әңгіме бар. Иә, бопты онда.

– Ал, күтейік! Кімдікі бірінші келеді екен.

Бір қауым уақыт өткен соң есіктің алдында аяқтардың тапыры естіле бастады. Дастан барып ашып қалды. Есіктің аузында бойлары сырықтай ұзын, сындарлы, өңді екі бозым жігіт тұр екен.

– Ассалаумағалейкум...

– Уағалейкім... – деді әлгі екеуі бір ауыздан.

– Сіз осы үйге келдіңіз бе?

– Иә.

– Сізші?

– Мен де.

– Мүмкін қателесіп тұрған шығарсыз.

– Қонаев көшесі 30, пәтер 2.

– Менікі де Қонаев көшесі 30, пәтер 2. Ондай болса кіріңіз... – деп Айдар Жандосты арқасынан демеп, ішке қарай икемдеді.

– Мені ұстама ұқтың ба бауырым! – деді шақар айғырша азынап.

Айдар соттың адамы болғандықтан Болат ағасы сияқты артық ауыз сөзі жоқ жігіт еді:

– Қой қазір елдер көрсе ұят болады. Ішке кіріп сөйлесейік! – деп кісіней күлді.

– Отырыңдар. Мынандай мәселе болып жатыр. Болат менімен ажырасып, мына қатынмен қосыламын... – дейді.

– Енді мен не істей аламын? Ол өздеріңіздің проблемаларыңыз. Мені бұл жерге қатыстырмаңыз, онсыз да басым қатып жүр... – деп отырмастан есікті ашты да шығып кете берді.

– Болат аға менің де шұғыл шаруаларым шығып тұр! Ренжімесеңіз мен кете берейін... – деп інісі де кетіп қалды.

***

Арада апта өтті. Гүлжан мен Дастан үйінде отырды. Болат пен Жанар ажырасқан жоқ. Өмір атты өзен ары қарай байырқалап аға берді... Әркім өз тіршілігімен әуре!..

30 үй, 5 пәтерде бәрі баяғыдай. Еркек атаулысы ол табалдырықты аттамағанға дейін қандай еді? Дәл сондай. Бұрынғы көңіл-күй... Баласын оттай ыстық құшағына қысқан АНА! Екеуі бір-бірін көзбен ұғынысатындай. Сөз жоқ. Мейірімге толы жанармен бір-біріне қарап қана отыр. Жанармен...





Одағай әңгімелер

Бейтаныс әйелдің қарғысы

***

– Күн қайда?

– Қазір түн ғой.

– Бәсе!

– Көп сөзді қой. Ұйықта.

Олжас түнде ұйықтамады. Күндіз жұмыста қалғып-мүлгіп отырды.

Өткен аптада бір әйелдің айтқан сөзі есінен кетпеді. Ныспысы – Гүлшат екен. Бірінші рет көрді. Ол Олжасқа:

– Қарғыс атсын сені. Бақытсыз бол. Жолың болмағыр, – деп сыбады.

Бүгін көшеден өтіп бара жатып мәшіне басып кете жаздады. Құдай қақты. Жігіт көкке қарап:

– Жар бола гөр, Жалғыз ием! – деді Жаратқанға жалбарынып.

Әйелдің сөздері есіне түссе денесі түршігеді.

***

Күнде көріп жүрген көріністер. Адамның жадында жатталып қалғандай. Кейде бір оқиға қайталанып жатқандай әсер қалдырады. Таңертең тұрдың. Таңғы асыңды іштің. Жұмысқа бара жатып жолда шылым шектің. Шылым ыстаған орсақ тістеріңді көрсете күліп, бір кісілермен амандасасың. Темекіні көп шеккендіктен бе, әйтеуір жөтелесің. Кеудең ауырғандай болады. Тралейбусқа отырасың. Рөлде кеше ғана саған ұрысқан жүргізуші әйел отырады. Оң қалтаңа қолыңды саласың. Тиын-тебен. «Рахмет!» – дейді валидатор. Орындыққа отырдың. Адамның қарасы молая бастады. Бір бұрышта саған тесіле қарап дорбасын арқалаған бомж тұрады. Сенен ақша сұрағысы келіп тұр. Қарызға алған үш жүз теңгемді соған бере салдым. «Тағы да қарыз берші» деп сұрайын десем тағы ұят. Ішке бір шал кірді. Орын бердім. Сұлу қыз терезеге қарап отыр. Бір нәрсеге алаңдаулы. Сағатына қарай берді. Мен оған: «Сағат 12:00 болды», – дедім. Оның сағаты адамның жүрегі секілді тоқтап қалған шығар. Барар жерінен қалып қалмасын деген ойым ғой баяғы. Бірақ мен де жұмысқа кешігіп барамын. Менің аялдамам. Оң аяқпен шықтым. Жұмысқа келіп едім хатшы қыз:

– Қайда жүрсің? Кешігуді әдетке айналдырып алыпсыңдар ғой түге! Бастық шақырып жатыр. Тез кір! – деді қабағын қарс түйіп.

Кірдім. Бастық айқайлап жатыр. Мен:

– Түнімен кітап оқып едім, теңертең тұра алмай қалдым. Бұл сылтауды күнде айтасың ғой Олжас! – деді бастық.

Түс әлеті. Қарбалас шақ. Жұмыстан шығып үйге жаяу бара жатырмын. Түп-түзу көше. Көше одан басқа қандай болу керек деген ой келіп еді, оған басымды қатырған жоқпын. Сондай болуы керек шығар деп түйдім ішімнен. Үйге жеттім. Тамақ іштім. Анам:

– Жұмыс қалай болды! Не жаңалық бар? – деп сұрады.

– Бәрі бұрнағыдай!

Жантайып кітап оқыдым. Ұйқым келді. Әлгі әйелдің сөзі есіме түсті. Мен оған не істеп қойдым соншалықты деп ойладым. Таң атты.

***

Қоғамдық резонанс тудырған оқиғалар ғана өмірімізге серпіліс алып келеді. Біз бұрыннан білетін бір жаңалықтар. Немесе жаңылтпаш-жаңалықтар. Оларды бұрын бір жерден естігенбіз. Бірақ қай жерден құлағымыз шалғаны табан астында ойға орала қоймады. Бір сыдырғы тіршілік жалғаса берді. Олжас үшін басты жаңалық – бейтаныс әйелдің қарғысы мен қос саяси тұлғаның дүние салғаны болды. Екінің-бірі сол туралы айтты. Бірақ бейтаныс әйелдің қарғысы туралы Олжас қана білді. Бәрі ұмытылды. Таң атты...





Ең мейірімді адам

***

Азаматтың үш баласы бар. Әйелі жүрек ауруынан қайтыс болған. Кенже қызы Жанарды қатты еркелетеді. Ақиқатында жігіт ұлдан гөрі, қызды жанына жақын тартады. Балаларына керекті нәрсенің бәрін алып береді. Кез келген еркелігін көтереді. Бір күні баласы былапыт сөз айтып еді, Азамат: «Екінші рет қайталаушы болма!» – деп ескертті. Азекең – құрылысшы. Асып-тасып бара жатқан ештеңесі жоқ. Бір күні Асан деген үлкен ұлы әкесіне:

– Сізге біреу келіп тұр. Шығыңызшы. Өзі жындысүрейлеу ме қалай?! Абайлаңызшы! – деді.

Азамат дәлізге шықты.

– Азамат деген сіз бе?

– Иә, мен.

– Сіз осы ауладағы ең мейірімді адам екенсіз ғой.

– Кез келген адам мейірімді бола алады. Бірақ, ол үшін біз ойлағандай көп нәрсе қажет емес.

– Ол немен өлшенеді?

– Таза жүрекпен.

– Ол үшін адал болу керек пе?

– Әлбетте! Барлық жағдайда адал болу керек. Бірақ, ол бүгінгі өмірде бағаланбайды. Сонда да барынша тырысқан жөн.

– Рахмет сізге! – деп әйел бұрылып кетуге ыңғайланды.

– Сіз кімсіз?

– Уақыт келгенде көресіз, – деп көзден ғайып болды.

Ол бейтаныс әйел Азаматтың түсіне де енді. Мүмкін «ол кім?» деген сұрақ төңірегінде көп ойланғандықтан болар.

***

Ымырт үйірілді. Азамат кеш батысымен ағаштан мүсін ояды. Бір мүсін жасап, оның атын «Бейтаныс әйел» деп қойды. Одан кейін «Сұрақ белгісі» деген мүсінді төсегінің басына қойды. Ол отырған бөлменің терезесі тырсылдады. Жаңбыр шелектеп құйып жатқан. Мән бермеді. Біреу тақылдатқандай болды. Терезеге қарады. Сол бейтаныс әйел. Қолын бұлғап сыртқа шақырды. Азаматтың зәресі ұшты. Далаға атып шықты.

– Сіздің әйеліңіз қайтыс болыпты ғой?

– Иә. Оны қайдан білесіз? – деп таңданды.

– Әйелңізді жақсы көресіз бе?

– Одан кейін еш әйел затына көңілім соқпады...

– Түріңіз біреуге қатты ұқсайды екен. Гаух...

– Кімге?

– Ешкімге. Адам адамға ұқсай береді ғой.

– Мен жесірмін. Менімен отбасы құрғыңыз келмей ме? – Көрінгенді әйелдікке ала берсең, махаббаттың бағасы, құны құриды ғой. Үйленбес бұрын әйелге ғашық болуың керек. Онсыз болмайды. Бұл менің ұстанымым.

– Мен ұсқынсызбын ба?

– Әңгіме онда емес.

– Енді неде?

– Мен түсіндіріп айттым ғой. Сіз жаурап қалған шығарсыз? Жаңбыр да құйып тұр. Үйге кірсеңізші!

– Кірейін. Менімен қойындасқыңыз келмей ме?

– Ондай ниетіңіз болса, онда үйге кірмей-ақ қойғаныңыз жөн болар! Аулақ жүріңіз! – деп ашуланып, есікті тарс жауып алды.

Бір сағаттан соң есік тағы да тарсылдады. Азамат терезеден қарады. Сол әйел:

– Сізге не керек?

– Мен қалжыңдадым ғой. Кешіріңізші.

– Кешірдім. Үйіңізге қайтыңыз.

***

Көршісі келіп құм-сылақ жүргізіп беруін өтінді. Ақша жағын келісті. Арзандау.

Әйтеуір бір айда барлық жұмысын бітірді.

– Азеке осы үшін бір жарты ішпедік пе? Қыздарды шақырып, көңіл көтерейік. Кемпірім ауылға кетіп еді, үй бос дегендей...

– Жоқ, рахмет. Мен үйге қайтайын.

Азамат үйіне келе жатып тағы да сол бейтаныс әйелді көрді.

– Сіз мейірімді бола тұра маған неге қаталсыз? Маған біртүрлі суық қарайсыз.

– Бүгіндері мейірімді адамдар өте аз. Оның үстіне мен сізді танымаймында.

– Мен Гаухармын ғой.

– Гаухар. Гаухар. Гаухар! – деп айқайлады Азамат. Әйел көзден ғайып болды.





Дарынсыз артист

***

– Браво! Набис! Керемет! Ғажап ойнадыңыз! Өз рөліңізді жақсы алып шықтыңыз! – деген көрермендердің сөздерінен құлақ тұнады.

Құттықтаулар. Құшақ түйістіру. «Шөп-шөп» деген дыбыстар. Және олар көп естілді. Аузының дуасы қашқан, құлаққа бір нәрсе сыбырлағасы келген, өмірдің ащысы мен тұщысының дәмін татқан, бәрін «жұтқан», сөздің қасиетін білмейтін немесе ұмытқан, беталбатты көки беретін, күлуді немесе жылауды ғана білетін ауыздар. Бәрі артистың бетіне «қолтаңба» қойып берді. Естелік болсын дегендері ғой. Ол сүртпеді. Сахнада жалғыз өзі ғана тұрды. «Дарынсызбын...», – деп күбірледі. Күбірінде: Күлкі, ыза, налу бар. Бір құшақ гүлді иіскеп тұрып, қайтадан залға лақтырып жіберді. Көрермендер гүлді сатушыға апарып ақшаларын қайтарып алды. Сатушы «сатылған зат қайтарылмайды» дегенді жазуға ұмытып кетіпті. Жазғанның өзінде де белден басқанды кәсіпке айналдырған месқарындарға қарсы шығудың өзі қиын ғой. Бүгін сатушы үйіне нәпақа таппай қайтты. Қарызға белшесінен батқан-ды. Несие. Ол баласына әдемі қуыршақ апарып беремін деп уәде берген. Уәде – Құдай сөзі. Сен осы ұғымды әлгілерге түсіндіріп көр.

***

Тағы бір спектакль артта қалды. Театр тарихына енген әр пьеса артистың көңілінен шықпады. Бөлмесіне кірді. Гримын сүртті. Өкініш баттастырып берген грим. Ол сахнада дарынды болса да, өмірде өз рөлін ойнай алмады. Әйелі оған телефон соғып:

– Сен ішкенді ғана білесің. Балаларыңды ойламайсың. Қыдырымпазсың. Өтірік мақтауға алданып, малданып жүресің. Тауып жатқан ақшаң аз. Саған көрермендерің не беріп жатыр?.. – деді тұтқаның арғы жағынан.

Артист: «Мен бүгін осындай рөлді сомдап шықтым. Бари жақсы өтті...» деп айтқысы келген.

***

Артист қайтадан сахнаға барды. Бос орындықтар. Театрда тірі пенде жоқ.

– Бұл «Өмір» («Тіршілік») деген қойылым. Дарынсызбын. Мойындаймын. Сөздерімді судыратып айтып шығамын. Дайындалмай келемін. Кешірім өтінемін... – деді бетін қолымен көлегейлеп.

***

Әртіс үйіне келді. Әйелі бір нәрсе айтуға оқталып еді, жігіт:

– Білемін. Айтпай-ақ қой. Сен өз рөліңді менен жақсы сомдайсың, – деді де орындыққа отыра кетті.

– Тағы іш. Қыдыр. Балаларыңның сұры әне, – деді әйелі әжім торлаған жүзінде ашудың сағымы ойнап.

***

Артист шағын бизнес ашты. Ақшаның астына көмілді де қалды. Бірақ театрға оралған соң рөлдерін ойнай алмай қалды. Дегенмен ол дарынды артист болатын... «Өмір» («Тіршілік») қойылымында көп көзге түспеді. Себебі, онда өзі артистер өте көп еді.





Демократияның көлеңкесі

Шаңқай түс мезгілі. Жаз Алматыны өзінің суық құшағына қысуда. Аулада алаңсыз, ешнәрсемен шаруасы жоқ балалар доп ойнап жатыр. Ойындарында бір құлқысыздық байқалады. Ішінде: Орыс, кәріс, еврей, қазақ баласы бар. Сол күні Беріктің үйіне Асқар, Дәурен және демократияның көлеңкесі ілесіп келді. Әлгілер оны қуып еді, ол көнбеді. Кеткісі жоқ. Төртеуі кеше болған оқиғаны талқылады.

– Кеше Саят Асылхановтың жарлығын оқыдыңдар ма? – деді маңындағыларға көз тастап.

– Онымен келіспеймін. Қалай ол...

Көлеңке орнынан қозғалып қойды. Өзін тым еркін ұстады. Ол еркіндік жанындағы адамдарға да берілгендей.

– Жарлық құрып кетсінші. Оған басымызды ауыртып жүрген біз де жындымыз.

– Біздің ақыл-есіміз орнында болса өстіп жүреміз бе? Бәрінен азатпыз, бірақ жасықпыз. Әр нәрседен жасқанамыз. Еркіндік – адамды шектейтін нәрсе ғой.

– Жоқ достым. Қателеспе. Тәуелсіздік алғалы қаншама уақыт болды. Қазір сен немен айналыссаңда өзің білесің. Дұрыс па? Дұрыс. Тоталитарлық қоғамда сен не істедің? Сенде қандай мүмкіншіліктер болды? Мен бостанмын! – деп айқайлап еді. Орыс көршісі:

– Ақырын сөйле! – деп бақырды. Бәрі бастарын бұғып үстелдің астына тығыла кетті. Еркіндік есікті ашып еді, шіріген қоғамның ауасы ішке енді.

– Ей, не істедің? Мына үйдің іші не болып кетті?

– Ақша. Ақша, – деп айқайлап еді, «қымбат қағаз» демде-ақ Асқардың құлқынын тығындап жіберді.

– Біз бағанадан бері не деп далбасалап отырмыз? Бәрі жақсы ғой. Өмір ғажап. Мен өзімнің тыныш, «сен тимесең, мен тиме» тіршілігіме дән ризамын.

– Ей, жарлық не болды? Біз үйге не үшін келдік? Естеріңді жиыңдар. Біз сонда «...стандықтар» болуымыз керек пе? – деді Берік ашу шақырып.

– Соншалықты патриот болсаң Желтоқсан көтерілісіне шықпадың ба? Елді қаралаумен болдың ғой. Өзіңді тазамын деп ойлайсың ба? Тфу, мә...

– ...

Демократияның көлеңкесі төртеуінің басынан сипады. Еркелетті. Әлгілер біріне-бірі ұзақ қарады. Не болса да айтар әңгімелері мен наздары іштерінде қалды. Ұрысып-керісіп тамақтарын ішті. «Кім алдыға озады» – деген қызғаныш атты қызыл түлкі іштерін өртеді. Тамызық – жеке бастың мүддесі. Өткен-кеткендерін естеріне түсіріп, аяқтан шалумен болды. Ауыздарынан ақ ит кіріп, көк ит шығып жатыр...

– Сен кетпе, – деді Асқар көлеңкеге қарап.

Ол: «Мен сендердің достарыңа айналғалы қашан» – деген сыңаймен үйден шығып бара жатты.

Таң атты. Төртеуі беті-қолдарын жуды.

– Ей, Асқар түріңе, шашыңа не болған? – деді Дәурен.

– Сен өз түріңді айнадан көрдің бе?

Төртеуі жапа-тармағай айнаның алдына барды. Шаштарын ақ күміс шалып, жүздерін әжім торлаған екен. Қартайған.

– Бізге не болған? Бір күннің ішінде бәрі қалайша табанасты өзгерді? – деп үйді басына көтере айқайлады.

Дәурен далаға шықты. Доп ойнап жүрген: Орыс, кәріс, еврей байып кетіпті. Беріктің еншісінде тек қана кішкентай ғана аула қалған екен.

– Қайран жастық!.. – деп жігіт (немесе қарт) есікті жапты...





Диктатордың өлімі

Диктатор өлер алдында өсиет айтыпты...

Жандайшаптары, нөкерлері қасынан шықпайтын. Енді қайтсын. Әлемді уысында ұстаған адамды бәрі сыйлайды. Асты-үстіне түседі. Әрине, бәрі. Алайда, ол өмірден өткенше. Диктатор өзі ішкен қанды құсыпты. Кезінде. Ой, сол қырқыншы жылдары ғой. Баяғы. Екі миллион адамның қанын ішкен. Әдемі өрнектермен әдіптелген тостаған мен одан кейін дәу бөтелкемен ішкен. Басында қасықтап, одан кейін шөміштеп... Шөлі содан кейін басылыпты. Оған дейін көңілінде Ұлы шөл орнаған деседі көргендер. Адам терісінен тіккен сәнді қолғаптарды қыздарға сыйлаған екен. Ешкім алмапты. Қорыққан ғой. Диктатор дүниеден өтті. Адамдар қуанды. Бір кезде диктатордың қарнынан дауыстар шыға бастайды. Жанындағылар Ібіліс пе деп шошынып, жан-жаққа қашады. Сөйтсе, ол диктатор бұрын басын жалмаған адамдар екен. Ақырындап, асықпай бірінен соң бірі шыға бастайды. Ол әлгілерге:

– Қорықпаңдар. Өзіміз ғой. Енді жеңілдеп қалдық. Қатты қиналып жүргенбіз. Іші тар екен! – депті.

Мен бұл оқиғаны бір танысымнан естідім. Ол маған:

– Ол адамдарды қойша қырды. Жаның түршігеді. Менде оның өлер алдындағы суреттері де бар. Оны жариялауға болады. Айдарын: «Бес күндік жалған...» деп қоямын! – деді.

– Жақсы келістік.

Бір апта өткен соң оқырмандар маған хабарласып:

– Ғажап суреттер екен. Сонда қанша адам қайтыс болған? – деп сұрады.

– Бір-ақ адам.

– Жалған. Суретте бәленбай миллион бақырбастының бақилық болып бара жатқан сәті бейнеленген ғой! – деп мені таңқалдырды.

– Қойыңызшы.

– Сенбесеңіз қараңыз.

Барып суретті көрсем, рас екен. Диктатордың артында қанық қара бояумен боялған картина тұр. Ішінде нешетүрлі формаға енген, қисайған бастар. Полотно – бейнебір түтін сияқты. Қорқып кеттім.

Диктатор қиналып өліпті. Оның автопортретін бір суретші өз қанымен салыпты. Недеген туынды десеңізші. Аукционға қойыпты.

– Мынау кім? – деп сұрапты келгендер.

– Бұл диктатордың өліп бара жатқан сәті! – депті суретші.

– Картинаны түсіндіріп жіберіңізші. Өреміз жетпей жатыр.

– Онда тыңдаңыздар. Диктатордың басынан мұнара тұрғызылған. Оның артында шашылған сүйектер. Адамдардың қаңқалары. Одан ары бақ. Рухтар сол баққа кетіп бара жатыр. Олар да адам емес пе? Түсінбейтін түгі жоқ.

– Картинаның идеясы қандай?

– Адам мәңгі өмір сүремін деп ойлайды. Сол ой келісімен ол қателесіп, адамзатты азаптай бастайды.

– Бопты түсінікті.

Суретші бір картинасының репродукциясын көшелерге іліп қойды. Диктатор болғысы келген жас балалар ойларынан айныды.

«Диктатор өлді» деген хабар бүкіл елге жария болды. Оны жерлеу рәсіміне өзі қанаған рухтар келді. Ал, зиратқа тірілерден ешкім аяқ баспады. Нөкерлері де көрінбеді. Шыны керек өйтіп диктатор болғанша, қарапайым адам болып жүре бергенім артық деген ой санамды осып өтті.

Туысқандары оның мүлік-мүкәммалын саудалады. Ол да тарихқа айналды ғой. Антиквариаттарды байлар қымбат бағаға сатып алды. Оның партсигарасы, диваны, тостағаны, адамның басын кескен пышағы.

Диктатор өлер алдында:

– Адамзат мені кешір. Қателесіппін. Құдай кешіретін шығар! – деп тәубелік сөзін айтыпты.





Емші

***

– Біз бүгін Айжан екеуміз қонаққа барамыз. Сен үйде боласың ғой?

– Иә. Ерте-жарықта келіңдер. Кеш қалмаңдар.

– Бопты! – деп жары қызын қолтықтаған күйі тепкіншекпен төмен құлдады.

Түнгі сағат он бірдің шамасы. Зеңгір көкті бұлт торлады. Күзгі жел жапырақтарды саусақтарымен шертіп ойнады. Жұбайы мен қызы кешікті. Сағаттың аш қарны тамақ сұрап, құрылдады. Шай қойып, нан турап жатыр еді тоңазғытқыш қозғала бастады. Сағат басында оған мән бермеді. Өзінің сүйікті әнін ыңылдатып айтып, ары қарай жұмысын жалғастыра берді. Тоңазғытқыштың дірілі үдеді. Барып ашып қалып еді, ішінде ата сақалы аузына біткен, кемиек шал отырды.

– Ей, сен кімсің?

– Мен сені іздеп келдім. Сен маған керексің.

– Не үшін?

– Саған емшілікті дарытуым керек.

– Менің емшілікке үш қайнасам сорпам қосылмайды. Бұныңды қой әке.

– Егер менің шартыма келіспесең әйелің мен қызыңның жанын аламын.

Сағат аз-кем бөгелістен соң, амал жоқ келісті.

– Сен өзіңнің аманатыңды орындап болған соң, өмірден өтесің, – деп көзден ізім-қайым жоқ болды. Сағат қолындағы сүлгіні жерге атып ұрып, жүресінен жерге отыра кетті. Сүт пісірім уақыттан кейін жары мен қызы да үйлеріне келді.

Жігіттің көз алдынан шалдың сүдіні кетпей қойды. Көзін жұмса әлгі қартты көреді. Түні бойы ұйықтай алмай шықты.

***

Сағаттың мінез-құлқы толығымен өзгерді. Бұрнағыдай әзілдесіп, қалжыңдасып отыратын ол жоқ. Тамақ та ішпейді. Әрқашан ой үстінде жүреді. Далаға да шықпайды. Делқұлыға айналды. Бөлмесінің есігін құлыптап алып, ішінде отырады. Тоңазғытқыштың есігін ашуға қорқатын. Жақындары оны ауруға шалдыққан шығар деп сәуегейсіді. Үстіндегі киімдерін жыртып: «Өлемін», – деп бақырды. Жылайтынды шығарды. Балконның жиегіне келіп секірейін деп жатқан жерінен талай рет жұбайы ұстап қалған.

– Сағат! Саған не болған? Жын түртті ме? Бір жерің ауырып жүр ме? Құдай үшін айтшы. Бізді қорқытпашы. Ондайыңды бұрын-соңды көрген жоқпын, – деді әйелі қобалжып.

– Пап, сізге не болған? Өткен сенбіден бастап біз сізді танымай қалдық қой. Бір нәрсе деңізші, – деп Айжан да тергеп жатыр. Сағат сол күні болған оқиғаны айтып берді.

Жігіт діни кітаптарды ақтарып, сауатын аша бастады. Елдерді емдеді. Ол туралы естіген жұрт үйіне ағыла бастады. Күніне кем дегенде он адам. Есігінің алды толған қарақұрым халық. Іштерінде: «Бұл қайдан шыққан данышпан?» – деп сынап келгендер де болды. Сағат оларды көргенде дімкәстанып, төсек тартып жатып қалатын. Жігіт келгендерге:

– Естеріңізде болсын. Маған емес бір Аллаға сеніп келіңіздер. Онсыз менің дұға-тілектерім, оқытып берген дүниелерім қабыл болмайды. Мен Құдай емеспін. Мен тек қана делдалмын. Бар болғаны сол. Менің қолымда ешқандай билік жоқ. Бәрі Жаратушының қолында. Ең басты келгенде ниеттеріңіз түзу болып, сеніммен келіңіздер. Үміттеріңізді үзбеңіздер! – деп айтатын. Доғдырлар: «Емдей алмаймыз» деген көптеген дерт-дербезеге шалдыққандар сауығып, дән риза болып қайтатын. Олар рахметтерін жаңбырша жаудыратын. Айжан кешігіп немесе оған қауіп төніп тұрса әкесінің түсіне енетін. Түнде болса да төсегінен атып тұрып:

– Айжан қайда? – деп іздеп-табатын. Адамның көзіне қарап тұрып, оның ішіне бүккен сырын біліп қоятын. Барған жерінде сыйлы қонақ болып, төрде отыратын. Ақша, тамақтан тарықпайтын. Бәрі аста-төк. Шаруалары шалт. Сағаттардың жанұясын көре алмайтын адамдар да болды. Оны оқытып, дуалап кететін. Уды у мен қайтарады ғой... Күндердің бір күнінде Сағат туралы тоқсанның мол ішін аралаған бір шал естіп:

– Балам сенің қолыңнан көп нәрсе келеді екен дегенді естідім. Ертең менің жалғыз немеремнің үйлену тойы. Доғдырлар көп ұзамай өлесің деді. Менің өтім толып қалған. Жүріп-тұруым қиын. Өмірімді ұзартып берші. Құдай үшін. Айдарымның тойына қатысып, өмірден озсам арманым жоқ. Маған көмектесші! – деп өтінді.

– Қария. Сіз маған сенбеңіз. Құдайға сеніңіз. Мен Құдай емеспін. Қолымда ешқандай билік жоқ. Жалғыз Жаратушыға сенсеңіз, мүмкін бір нәрсе істей алатын шығармын. Құдайға сеніңіз. Құдайға! – деп жылады. Сағат күні-түні Аллаға жалбарынды. Қарттың өмірі сегіз сағатқа ұзартылды. Қалай сағат түнгі сағат төртті көрсетті, солай шал орнында отырған қалпы дүние салды.

***

Кешкі астан кейін Айжан ыдыс-аяқ жуып жатты. Гүлжанның назары – теледидарда.

– Қызым жаныма келші. Маған ренжіп жүрген жоқсың ба?

– Жоқ әке. Оны жайша сұрап жатырсың ба? – деді Айжан таңданысын күлкімен бүркеп.

– Мен ертең өмірден өтемін. Маған ренжімеңдерші. Гүлжан да ренжімесін. Мен әрқашанда сендердің қастарыңда боламын.

– Әке, бізді тастамашы.

– Ақымақ қызым-ау мен сенің қасыңдамын ғой. Уайымдама.

Айжан жерге отыра қалып егілді.

– Ей, не көрінді саған? Не үшін жылап отырсың?

– Папам бізбен қоштасып жатыр. Ертең дүние саламын дейді.

Гүлжан бір нәрсені іші сезсе де сырт көзге білдіргісі келмеді. Амал нешік. Бәрі Алланың қолында ғой. Далаға шығып көзін шылап келді. Бәріне іштей көндікті... Сағаттың қолынан ұстап, көкірегіне басын артты.

– Гүлжан қызыма қарап жүр. Ешкімге ренжіткізбе. Жақсылап қара. Айжан саған аманат. Көп жылай берме. Өйткені, мен қатты қиналамын.

Гүлжан:

– Жақсы! – деп іштен ғана булықты. Сағат қалың ұйқыға кетті. Түнге қарай ұйқысы тоқтамайтын қорылға ұласты. Бір мезетте қырылдай бастады. Одан кейін демі үзілді. Қайтыс болды. Үйдің іші азан-қазан, у-шу...

Сағат Гүлжанның түсіне еніп жүрді. Оның қабырғада ілулі тұрған суретін қарап жылап та алады. Айжан әкесін сағынып еңкілдеп жылап жүрді. Сабағына ұзақ уақыт бармады. Мектептің оқу жоспарынан қалды. Түнде ұйықтап жатып: «Әке», – деп шошып оянатынды шығарды. Сағат Айжанды қатты еркелететін. Әкесінің: «Мен әрқашанда сендердің қастарыңда боламын...», – деген сөзі шындық шығар. Кім білсін...





Ессіздер қоғамы

Олимпиададан қайтып келе жатқан Диогеннен: «Ол жақта халық көп пе?» деп сұрағанда, ғұлама: «Халық көп, бірақ адамдар аз...», – деп жауап беріпті.

***

Күздің боқырау кезі. Тасқияға шөккен қою қара бұлт айналаны алакөлеңке етті...

Асқар төртінші курстың студенті. Бір өкініштісі – әкесі дүние сөзін сөйлемейтін діншіл еместігі. Тұрғыластары кейде өзіне де тартады, кейде өзекке де тебеді. Өмірден қағу-тарту көп көрді. Өрге шауып, төске төрлеп те көрді. Талай рет талабы тасқа шағылып, тауаны қайтты. Өмірде бітіспейтін егерлік бар.

Анасы жүр сәмсіреп. Көршісі Серік құлжаның қозықасындай жігіт. Оны үнемі: «Сен өңсізсің. Сенің әкең нашақор. Саған ешқай қыз мойын бұрып қарамайды. Ақымақсың. Нойыссың», – деп сыбап жүреді. Оның ойы улы, тілі шаян қара бүйінің нақ өзі... Бай-бағланды көрсе артынан еріп, алдында құрдай жорғалайды. Сол жігіт екі көттілігін бір қоймады-ау. Қу тілмен құлан қуырдақ қуырғанды ғана біледі. Қазақтың қаратақыс қисынына салар болсақ, ондайларды: «Малғұндар» немесе «алтылықтар» дейді. Қалталыларға бір әредігін тауып жағынпазданады да жүреді. Одан басқа оның қолынан не келеді?.. Істес болу барысында бір мәнағамы шықса, айып-қиыбын жуу үшін әлгілерді мейрамханаға апарады. Қолтық-қонышына кірсе жүрегі елжіреп, жұмсармайтын жан жоқ.

Бір күні біреуден қарызға қомақты ақша алды. Қайтара алмады. Бейнелеп айтқанда доңғалағы сазға күпшегінен кірді. Көмек қолын созатын тілеулестері де табылмады. Дүптегі ат орнына жегілді.

«Достары» оны көкала қойдай етіп тепкілепті. Үсті-басы көгеріп, талаурап кетіпті. Көзі құрыды. Бұны Асқарға бір шал айтып берді. Әлгі шал: «Ол арбаның шен теміріндей еді-ау. Ол да кетті. Ой, бірөңкей оңбағандар. Байқұс соларды көргенде қоқақтап шаба жөнелетін. Жүрген жолы қарағанды-бұталы, ойлы-шұңқырлы, қожыр-қожыр қойтастардан тұрды ғой. Тура томашадай еді... Өзі өрімтал жігіт еді. Өмір атты теңіздің бойында, жағада қайраңдап қалды-ау. Бауырын жаза шаба алмады. Ешкіммен қаржасқан жоқ. Арамзалар. Ұятты білмейтін әбілеттер. Кімнің аяғына оралғы болды екен. Мінезі қиқар да қитар болды ғой. Алтын терек, арсыға құлаш ұрған ардақты азамат қой Серік деген. Сұрқылтай!.. Сыңар езулеген заман-ай. Адам баласын асудан – оқапқа, оқаптан – еңіске, еңістен – тайғаққа, – тайғақтан – шытырманға сандалтқан заман-ай. Қоғамды күресінге көмген заман-ай. Мен кедейқолдымын. Серік кімге қиғаш келді екен, а?.. Жанықты ғой. Әй, итқырқылжың. Әй, әреке мен ығыр қылған ырғасу. Нағында, солай балам. Делбе қоғам бізді делқұлы етті емес пе?! Көретініміз қақпақыл мен қақтығыс. Ай, қатал заман-ай! Белімдегі бес орам белбеуім де шешілді. Уақытында аттандап жүріп, бүгіндері аттан да түстім. Ақылдан басқа айтарым жоқ. Қолыңда билік болмаса дәрменсіз екенсің ғой. Шапашотым болса бәрін балталап тастар едім. Оларды жентектелген ет қылар едім. Бір нәрсе айтсаң аласұрады. Жаны кіршең ғой, олардың. Сәумең-сәумең етіп сүмеңдегеннен басқа не біледі. Әйтеуір, сөзбен үйеңі үйеді. Жалбағай тымақ, көн етігімді сағындым, балам! Ой, қара бақай. Елдер құныға жеуден басқа не біледі. Асан қайғының: «Көктен басқа құсы жоқ, Көкпектен басқа түгі жоқтың» кері ғой біздікі. Әйтеуір, саудыраған сүйегім ғана қалды. Бүгіндері қоқиған, қоқырайған адамдар көбейіп кетті, ия? Менің досым бар. Өзі қатпар бет қарасұр, шегір көз. Екіншісі шүйделі жуан сары. Қашан барсаң да шәниіп есікке қарап отырады байқұстар. Айналалары жәпірейген балшық үйлер. Жалпиған жаппалар. Қараша үйлер, тоқал тамдар. Әй, тай тулақтарым-ай. Қыздары дарақы. Ноқай. Мәлік келгір. Ей, Асқар өлеңіңді сызылтып жіберші!» – деді жанарын жас көміп. Шал өзін-өзі кергілеп мойнын созды. Асқар шалға қарай ұмсынғанда ұзын тұрқы имиіп кетті. Шал жылмаң қақты. Мүмкін елбелек қимылдан қорыққан шығар. Шалдың шапыраш көздері шатынады. Маңайы толған шошала, баялыш, ақшоқылар. Тартылған сыбаға-сыбау... Осқыра тұрқалған ат күймені желектей желпіді. «Д-р-р-р» – деді шал. Оның қабақ қағысы ерекше еді. Өз көңілін патшаға да бермейтін.

Жердің ернеуі әлі көпсіп тұр.

Шат қуатты жапырағын жарып, гүлін ашыпты. Дән нәрден ажырапты. Жаман әйел – ер қориды, жаман жігіт – жер қориды.

***

Асқар үшінші курста оқып жүр. Көк ала бұлттар көк торғынданып, төбеден төнді... Өздерін көк зеңгір аспанда итіндіре орналастырды... Өлексе сияқты. Бос. Зердесіз. Бірақ, сылқымсыңдар-ау. Кейде мен де бұлттар секілдімін. Жел қалай қарай соқса, қаңыраған басым солай қарай қаңғырады. Жаңқамын. Айнала ақ таңдақ құмдар.

Шалдың түсі сазданды. Шал шаршы бет, шықшытты. Қазір жасы жетпістің мол ішін аралаған.

Қасым шал уақытында табанын тас тіліп, басынан Күн, аяғынан сыз өтіп тер төккен адам. Оны да қақпақылдады. Мен көкқанат көбелекпін. Көбелектер жел тұрғанда тығылады. Жел үп етсе құлап қалады. Замана ызғары, желі жаман ғой. Мүмкін біреу оған ауыр сөз айтқан шығар. Қасым шал: «Көк бұйра толқын, жайқын теңізді сағындым. Мен ғой көне дүниенің көк есегіне мінгенмін. Бүгіндері не істеген рауа? Бірақ, сен кесірленбей, кежірленбей жұмысты жөнді істейтін бол. Жүр ғой, әне, ағаларың, көкелерің. Заман тызбалақтағанып бара жатыр. Осындай кездерде сайын даланы, иесіз жерді аңсайсың. Атқа мініп, қара жолдың шаңдағын бұрқыратып, құйғытып, бір шапқың келеді. Әй, заман алың-бұлыңсың-ау. Әйтеуір, бүркіт болып бүре бер. Отыз жылдан кейін не болады екен, а?.. Сен басшы болсаң. Елді басқарсаң. Бірақ, біздікі болжаудың долбары ғой, балам. Маған мұрсатана бер, Асқар. Ертең-ақ басшы боласың. Ессіз боласың. Бұлаңдама. Неге сөлмірейіп, сомпайасың? Әр тасқынның бір тосқыны бар, балам. Құдайға құлшылық ет десең, маңдайын соғып алатын ақымаққа ұқсап кетіп жүрме. Өйтсең, айт. Жаныңды қазір-ақ зәннемге жіберейін. Шамшыл болма. Айтқаным пәрігөйіңе кіріп жатыр ма? Бүгіндері жер бетінде есті адам қалмады. Олардың үйі де жоқ», – деді жеппелетіп. Асқардың ақшыл жүзі одан сайын жадырады. Бірақ, бет-аузы қисайған бала ұсқынсыз көрінбеді. Қайта сүйкімді көрінді. Асқар: «Сіздің айтқандарыңызбен келісемін!» – деді қуақылана, даусы әнтек дірілдеп. Шал кердең қалпынан танбады. Мойнын бір бұлғаң еткізді. Түрі – жадау. Бір нәрсе есіне түсті ме қалай, орнынан атқи түрегелді де қайтадан еті қашқан жамбасымен шөпке шөкті. Асқар телмең қақты. «Не айтайын деп оқталды екен» деп ойланды. Бұлттар айналаны ала-шұбарландырып жіберді. Балаға қарап шықылықтай берді. Баланың көңілі дауылды күннің теңіз толқынындай бұрқанды. «Не айтпақшы» деп түйді ішінен...

***

Асқар екінші курс оқып жүр.

«Бай адам бақырып болмайды».

Бөлмеде сықсима шам. Бүгін Қошқарбай шал өмірден өтті. Қалтарысқа толы өмір-ай. Бірақ... Әйтеуір, бұрынғы достарымды көргенде шұрқырасып қаламыз. Улап-шулаған шал-шапқыт, қатын-қалаш, бала-шаға. Елдер басу айтуда. Асқарға да бәрібір. Бәрі өліп жатыр. Қасым шалдың олардан қай жері артық немесе кем? Олардың да қайтымы ма әлде ұмытшақ па, әйтеуір ұмытып қалды қалды. Мұрагерлер бөліс-телісті бастады. «Маған оның үйі керек», – деп жатыр үлкен қызы. Аты – Назым. Албастының нақ өзі. Оның артында тұрған одан өткен сұм Дастан деген ұлы Назымды құйрығынан бір шипың еткізді. «Менімен де бөлісесің» дегені ғой. «Дән дегенде қарсақ құлағымен ін қазадының» кері ғой. Топырағы суымай жатып даң шығарып жатыр. Ұялмай ма?! Әруағынан қорықпай ма! Бетім-ай. (Асқар ұсқынсыз бетін бір шымшып алды. Асекең Семей полигонынан зардап шеккен көп жанның бірі!) Бергенді азырқанады. Маған да бір нәрсе тиетін шығар. Қасым шалдың армандағанының бәрі зайғы кетті. Енді ол үшін арман, күлдібадам дүние. «Ей, Асқар!» – деген дауыс жарықшақтаныңқырап шықты. Әйел ме, әбілет пе, адам ба, хаюан ба, кім білсін. А... Жарықшағы көп барлыққан еркек адамның даусы. Терезеден сыртқа қарады. Мезгіл түн. Біреу қараңдайды. Енді біреу атпен салдыртып келеді. Ауыл. Бәрі шамшыл, бәрі даңғой.

Ақ нәма жауды. О... Досына жазған хатын үшкіл етіп бүктеп, отқа жақты. Не үшін жазды? Кім үшін жазды? Ол да ертең біреудің топырыш торысына айналады ғой. Ара қонып Алматыға жетіп алсам, жаман болмас еді. Бірақ, жер мойны алыс. Қоналқалық жер іздеу керек. Жаңа ғана мені туған анам үйден қуып шықты. Мен бұған таңқалмаймын. Мен де шалықтадым. Ол да... Естігендер аңырып қалды. Әйтеуір, түн тыныштығы болсын... Отала қашқан өмір-ай... Жүйріктің тоқымы құрғамайды... Әйтеуір, елдер қияңқы... Мен де бәйгеге жаратып ат қосамын. «Шабан үйрек бұрын ұшар»... Жұрттар өкпе-базынасын Қасым шалға айтушы еді, енді ол да жоқ. Көршілер шал туралы бір нәрсені айтып, қыртып отыратын.

Алыстан жарлауыт қабақ маңғаздана көрінді...

***

Асқар бірінші курста оқып жүр.

Студенттер өздерінің мектеп қабырғасында бастарынан өткерген қызғылықты әңгімелерін айтып бәрімізді күлкіге көміп жатыр. Аудиторияның артында бірнәрсе ақ кенеппен жабулы тұр екен. Асқар барып ашып қалса өзінің суреті. Астында Қасым Алиев деп таңбаланып тұр. Езуіне күлкі үйірілді. «Ала-көбеде сапарға шығамыз. Қаға беріс қуыста төрт жігіт тәйкемнен түсіргені. Көз алдымның бәрі шелей болып кетті. Олар: «Сен быдықсың», – деді. Бипаздап баппен асықпай сөйледі. Мен олар туралы шындықты айтып, олар туралы газетке жазғанмын. Сыни мақала ғой баяғы. Мені өлтірмекші болғаны да сол үшін шығар. Олар: «Екінші ондайыңды қой. Ұқтың ба?» – деді. Қазыла қайталады. Асықпай айтты, түйсікке жететіндей етіп түсіндірді.

Дүние қараң, талық болып бара жатқандай. Өмір зәһарын шашты. Жүрегімді дүниенің сұрқай топаны басты. Үр жаңа киімім кірледі. Көңілімді кір шалды. Жабағы бөстектің үстінде отырғандай болдым. Мен олардан жоғары тұрмын. Мен: «Өле-өлгенше қоймаймын. Шындықтың шымылдығын ашып, түбі бәрі білетін ақиқаттың түндігін сыпырамын. Сендер, шолақ кесетін шолтаңбай белсенділерсіңдер!» – дедім. Біраз кіржиісіңкіреп қалдық.

Бұл оқиға содырлы-сойқан болды...

Алашарбы бұлт төбеден төнді. Біреу телефон шалып еді шолақбелсенді: «Басеке!» – деп шашы желкектеп жүгіре жөнелді. Маңдай шашы иіріліңкіреп кеткен. Өзі қағылез, пысық, дімкар жан екен. Көңілім теткулі. Мен еліме бәрін жасадым, оларға ештеңе істеген жоқпын. Бұтақ басын сындырмадым.

Өңірде қаусырмалап жарысып отыратын жалаңаш шатқал. Керімал тартыстың түп мақсатын түсіндірсін. О, көк айдынның барқыны... Жандос марқатты бейне еді... Бәлсінуді білмейді. О, Виктория (латын тілінде «Жеңіс» деген мағынаны білдіреді).

Касса тақұл-тұқыл. Бәрі шеттерінен көкжұлын ғой. Қараз жаса.

Жұмыс сонда ғана өнік келмек. Ай, Баптис. Тұрсын субасқа жыртқыш. Шаңырақ. Мүйіз. Тарғыл. Өзен. Астындағы аттары құлақтарын жымитады. Ой, алып-жұлып бара жатқан ештемесі жоқ. Қарабайырдың жай текірегі ғана. Айтқан әңгімелерінің жілігі татымайтын сияқты.

Шолақ белсендіні сынап та, мақтап жатқан жоқпын! Ол туралы телеарнаға да сұхбат бергенмін...

Арамызда кереқар бес жыл жатыр. Қомсынбай, бүгіжеңдеп айнала берді. Өзіне қарағанда досы дені дұрыстау, әйтеуір. «Әй, анауың мүкіс, шолжың-ау», – жұрт қаужаңдасып жатыр. Келгенде де бұрау басын сындырмайды. Әй, сібер замандас. Алдымызға қойдың қанталап кеткен істәгін қойды.

Шалдар әңгімелерін айтып жатты. Өңкей өзінің жамбас серіктері. Он бес қаралы адам. Біз отырған орнымыздан тырп етпей тыңдадық. Сөзді бөлмедім. Мен де айттым. Ойымды жымба жолдап жеткіздім. Ырың-жырың да сумақай бәле екен. Ырыққа көнбеді. Ұрыс-керіс те басталды. Төңіректегілер тасыраңдап қалды. Ой, шәлтірекейлер. Мөймілдете құйылған стаканды төңкере салдым. Тауықша қышқырдым. Былғаңдап қалғаным. Емпелеңдеп баса жөнелдім. Мирас туысқа бергісіз досым ғой.

Бесін әлетінде үйден шықтық. Қара жаңбыр беттен сабалады. Біршама уақыттан кейін үстемеледі.

Асау өзен. Өмір де асау өзен сынды. Өткелі жоқ... Балапан толқындар болар-болмас қаймақшып барады. Дес бермеді.

Жаяу бұрқасын бар. Ат бүлкек қақты. Текті жануар ғой жылқыбаласы! Тастақ жолмен тақ-тұқ етіп келеді. Тұяғы тастарды жұмыртқаша мыжғылап келеді.

Отыз шақты орамды алып жатыр.

Дым бүріксе де ми-батпақ, қорысқа айналып кетер мына шақатты сортаңнан шығып көр. Үстіме бір суыртпақ жіп іле алмағаным есімде... «Бұлт ала, жер шола». Артур Лундквист, Такин Ходо Хмеингуд, Томас Хардилардың шығармаларын оқыдым... Жақсы дүниелер. Бірақ Абайды ұмытпау керек!..», – деп біреу өзімен-өзі сөйлесіп келе жатыр.

Қоржында не бар екен деген оймен ішін аштым... Бес биенің сабасындай толық әйел жаныма келіп: «Әкеңнің басына ашып қарайсың ба? Сенің затың емес қой, тиіс пе!» – деп ұрысты.

Сарша тамыз мезгілі. Селкеу дыбыс естілді. Күн оқшырайып тас төбеге шықты.

***

Асқар он бірінші сыныпта оқып жүр.

Сыныпта кішкентай үстел тұр. Мұғалім Асқардың берген жауабына қарап: «Қы, қы, қы» деп санын соғып күлді. Оқытушы алып кісі. Бүгінгі заманда осындай адамдар жоқ. Бәрі жерге жақын...

Бір нәрселерді айтып жатты. Түсіндірмекші болды. Асқар оны адам деп отырған жоқ. Ол адам ба? Жоқ хаюан ба? Әй, сол хаюан-ау шамасы. Ол сау сиырдың жапасы емес. Асқардың көңілінде үскірік аяз бен ақ түтек боран бірімен-бірі қаражорға, қамажай биледі. Құлағына Мендельсонның «Үйлену маршы» симфониясы мен «Жар-жар» естілді. Бек мүмкін билегісі келген шығар. Кім білсін...

22 науырыз – түркі халықтарының ұлттық мерекесі.

Жолда ерсең-қарсаң ағылған жұрт. Байлар ошарылған жұрттың оқпанын толтырумен болды. Тұз түйген келсап бас жалпақ сары, тазы, басы бармақ, құлағы жарғақ біреу: «Демократия. Бай ел. Кедейшіліктің жойылғаны» турасында әңгімеледі. Елдер сенді. Біреулер былапыт сөздер айтты. Кейбіреулер: «Жаратқан жар бол гөр!» – деп күрсінді. Күрсіністерінде күдік пен үміттің иісі аңқып тұр. Қарбызды қақ жарғанда ғажап иіс шығушы еді ғой. Сондай иіске келіңкірейді.

Мақсат деген досым жанымнан өтіп бара жатыр, мені жорта танымағансыды. Тіпті әспепсіп кетіпті. Бір бет, жәйіл еді... Өзгеріпті... Дөй жігіт қой. Басқалар құрбы-құрдастарымен жүздесіп, мәре-сәре.

Асекеңнің көңілі шұрқ тесік сияқты.

Асқар ауылға барды. «Көже ішкенге не жетсін!» – деп ішінде жылан қарағы жоқ көжені сапыра берген қара-құра жан. Апамның Серік деген көршісі: «Сарыла сауыс сүтті күттік қой. Бізге де берсеңші. Алдап-сулап, ухиттап-сухиттағаннан басқа олар не біледі. Ақкөңіл халықты жыланша арбайды. Өміріміз – ашылы-тұщылы, жолымыз – шақатты-қиыр. Көстеңдетіп қоя бермей, көздерін құрту керек олардың. Келдектің қаламымен басыңнан салып қалайын ба? А?.. Қайтсек те жастықты ала жығылу керек. Олар жығылғанды таптайды. Табалайды. Жаны шыққанша жаншиды. «Сиыр мүйізін төсейді, жылқы жалын төсейді». Біз: «Тағдыр салды, мен көндімнің өкілдеріміз ғой», – деп жерге қарады...

Түнде ұрын келіп, дүкендегі арақты ұрладым. Жатып алып іштім. Рахат. Дымым құрып шаршадым.

«Жаманның ақылы түстен кейін кіреді». Жымпиды. Тайдың тілшесі. Әйтеуір, мені елдер әтуер тұтады. Себебі, менің атым Серік!» – деді.

Асқар ауылда үш ай бойы болды. Түнде көз ілмеді. Кірпік айқастырмады...





«Жағымсыз кейіпкер»

***

Дархан қазір сексенде. Уақытында оның кейіпкерлерінің бәрі жағымды болған-ды. Былайша қорытындылағанда «Партияның сүйікті қонақтары». Дүниеге келген кейіпкерлері қоғамда өздерін ыңғайсыз сезініп жүрді. Далаға шықса да, қонақта болса да, шетелде жүрсе де... Олардың бойында мін болмады. Пәк, таза, бір сөзбен айтқандай – періште! Кейіпкер қабақ шытып:

– Періште, Пайғамбар деген сөздерді жазба, айтпа – деді ол жазушыға.

– Ойбай, кешір. Болмайды екен ғой.

«Бір сөзбен...» деп өзгертті.

Дүниеге «жағымсыз кейіпкер» келді! О! («Дүние есігін ашты өлең!» АБАЙ). Оны елдің бәрі жек көрді. «Онда жақсы қасиеттер жоқ» деп адасты жұрт.

«Жағымсыз кейіпкер» «жағымдыға»:

– Алтынсаринның: «...Кел балалар оқылық», – деген өлеңін сендер өзгерттіңдер ме? Шәкәрімді сендер құрттыңдар ғой, иә?

– Сенің нең кетіп барады. Араласпа!

Жаңадан туылған кейіпкер Ганс Христиан Андерсонның «Ұсқынсыз үйрегі» сияқты бөлектеніп жүрді. Көрінген көк атты келіп тиісті.

***

«Жағымсыз кейіпкер» тарихи шындықты, қазақтың шығу тегін, өзінің кім екенін білгісі келді. Іздеді. Оның жақтастары аз еді. Неге «бір сөзбен...» деген сөзден кейін көп нүкте қойылған. «Оның астарында не жатыр?» деген сұрақтар тыныштық бермеді. «Жағымсыз кейіпкердің» түсінен үзінді:

«Кең дала. Екі алып қол оны екі жаққа тартқылап жатыр. Сатылған байлық, қазына. Бірін-бірі аяғынан шалған халық...»

Түнде шошып оянып: «Піссіміллә! Піссіміллә!» – деп бірнеше рет қайталады. Жағымды кейіпкер:

– Ондайды айтпа дедім ғой. Қазір біреулерді шақырып «жапонның шпионы» деп ұстатып жіберемін! – деп ұрысты.

***

«Жағымсыз кейіпкер» үйінде бір өте маңызды құжаттарды дайындап, жақтастарының басын қосып жатты. Дәлізден өзінің тілімен сөйлейтін кейіпкердің дауысы естілді.

– Олар мына үйде отыр. Күнде жиналып алады. Не істейтінін Құ... біледі. Түрмеде шіртитін адамдар ғой. Алып кетіңіздерші.

Белгісіздер есікті бұзып кірді.

– Ұсталдыңдар ма? – деп айқайлады.

Бәрінің қолдарын қайырып мәшінеге отырғызды.

***

Келесі күні оларды атып тастапты. Мүрделері ит талағандай қанжоса. Барлығы қабырғаға сүйеулі тұр. Қасқайып жоғарыға қарап, Жаратушыға жалбарынып тұрғандай. Тұрыстарында сенімділік, батылдық сезіледі. Жанарларында: Арман, наз, өкініш бар сияқты. Сөйтіп, бүгіндері «жағымсыз кейіпкерлер» қалмады...





Ит. Адам. Өмір...

***

Көктем. Түс кезі. Жасұлан жұмыстан үйіне түстенуге келе жатыр. Үйінің бұрылысында қабаған, құтырған ит аяғынан қауып алды.

– Ой, әкең! – деп қолындағы сөмкесімен басынан ұрды. Әлгі ит шабаланып тағы қаппақшы болып еді, жердегі темірмен мойнынан ұрып сылқ еткізді. Иттің ұрты ақкөбіктеніп кетіпті. Көзі аларып, тістері ақсиған.

Кеш батты. Жасұлан дәрігерге баруды жөн санамады. «Зеленка» жағып, таңып тастады. Іріңдеді. Мыңтамыр тартты.

***

Біршама күн өтті.

Жасұлан:

– А-у-у-у-у-у-у-у-у-у-у-у-у-у... – деп Айға қарап ұлыды. Құтырып кетті. Жігіт көршісінің итін өлтіріп еді ғой... Олар оның мойнына шынжыр байлап, қараңғы қораға қамап қойды. Кешке таман итаяғына жуынды құйып тұрды. Ауланың басқа төбеттерімен таластырды. Ол жеңіп кете беретін, себебі ол АДАМ еді ғой. Айла-тәсілге бай, ақылды. Кулық-сұмдықтарын пайдаланып көршілердің жаюлы тұрған, сүрленген еттерін де тартып кететін. Елдің бәрі оған қызықты.

Бір кішкентай бала:

– Маған да осындай ит керек. Тауып бе-р-ің-д-е-р! – деп жер тепкілеп жылады.

– Ой, балам! Ол АДАМ ғой! – деді әкесі.

***

Бүгіндері адамның иттен артықшылығы жоқ. Кейде, ит адамнан ақылды, мейірімді, аяулы ма деп қаласың. Жасұланның әкесі оған ашуланғанда:

– Иттің баласы. Күшік. Неме! – деп боқтайтын.

Жігіт ауланың иттерімен тез-ақ тіл табысып, ауызжаласып кетті. Сырттай адамдардың кесір қылықтарын сөкті. Олар да өзгеше бір әлем екен. Сәкен деген арақкеш үйіне ішіп келіп, әйелін ұрғанда «Ақтөс» жаны ашып қарап тұрады екен. Кейде, жүгіріп барып талап тастағысы келген. Бірақ, қанша дегенмен өсіріп баққан иесі ғой. Ырылдап-ырылдап, доқ көрсетіп қойды. Алайда, таламады.

***

Жігіт қайтадан Адам кейпіне түскісі келді. Бірақ, ойланып көрді де көрсеқызар, сұм, жексұрын, жатыпішер, жағымпаз, жемқор, екіжүзді, арақкеш болғанша ит болып қала бергенім артық деп ойлады.

Кейде, ол адамдарша ойлап, сантүрлі айлалар ойына түскен. Оны жүзеге асырғысы келмеді. Жасұланның мамандығы – физик. Кезінде, Энштейн, Курчатов, Ньютон, Эдисон, Бор, Сахаров, Нобельдардың өмірбаяндарын оқып, олар ашқан жаңалықтармен танысқан. Үлкен жаңалық болмаса да, елі таңғаларлық нәрсе ашпақ ойы болған. Алайда, адамзатқа кесірін тигізетін дүние турасында толғанып жүргендіктен, сол сызбалар ақ ватаның бетінде ғана қалды.

***

Жақсы ит өлігін көрсетпейді деуші еді баяғыда апам. Жасұланның тамағына біреулер көре алмай ине салып беріпті. Үйдің артындағы тұрған моншаның жанына барып өліпті. Оны өлтірген себебі, (кім болса да) жігіт бүкіл иттердің басын қосып, оларды үлкен істерге бастағысы келген-ді. Оларға көсем болды... Жасұланды иелері ұзақ уақыт таба алмай жүрді. Айнала-маңды мүңкіген иіс алған соң, елдің бәрі моншаның артына барды. Сөйтсе...

Әдемі өле білу де – ӨНЕР!





Зұлымдар мекені

***

Адам – саяси хаюан

Аристотель

Белгісіз бір қалада түнде жартылай аң, жартылай адамдар мекендейді екен. Түнімен қаланың тұрғындарын тонайды, қанайды, қанқақсатады... Таң атқанда жұрт арасында сыр білдірмей жүре береді. Қайтадан адам қалпына енеді.

Жақсы, ізетті, мейірімді адамдар күн өткен сайын азайып бара жатты.

Әлгі адамдар да зұлымдарға айнала бастады. Қатыгездік пен қанішерлік олардың жандосына, серігіне айналды. Айтатын әңгімелері:

Тамақ. Ақша. Зұлымдық істер.

Бейнебір обыр. Алдына келгеннің бәрін опыра береді. Талғамайды. Жанарларында: «Ары қарай не істеймін?» – деген шарасыздық бар. Таңның атысы, шапақтың батысы қаланың тіршілігі бір тынбайды. Адам өте көп. Қанбазар тіршілік. Бірақ, бұл жерге бас сұғатындар сирек. Он жылда бір рет. Келгендердің бәрі немесе есерсоқ, есалаң немесе сырты адам, іші толған нәжіс, жартылай хаюан болып қайтады. Кейбіреулері қалады. Сүреңсіз өмірлерін осы қалада жалғастырады. Сол жерде өледі. Көктастарында: «Өмірге келді және өмірден өтті...» – деп қана жазылады. Аты да, заты да белгісіз. Қалада ақыл-есі дұрыс адам атаулысы қалмады. Әйелдері бала көтергісі келмейді. Тұрмыстары нашар. Әр үйде екі-ақ баладан. Перзенттері өлі туады немесе өздері өлтіреді. Тірі қалғандары зұлымның нақ өзі болып шыға келеді. Қаланың үстін әрқашан бұлт торлап тұрады. Пасықтық пен қасқұнемдік әркімнің жүрегіне ұялаған. Сұрғылт тұман еңсеңді басады да тұрады. Жаңбыр. Қап-қара жаңбыр.

«Қалың қалай достым? Бала-шағаң өсіп-өніп жатыр ма? Жұмысың қалай? Қандай жаңалықтар бар? Саған қолқабыс керек пе? Шаруаң күйлі ме?» – деп сұраған елді көрсем құлағым керең болсын. Бұл қалада ешкім-ешкімнен жағдай сұраспайды. Ондайды ұмытқалы қашан. Түн түндігін қаланың үстіне жабысымен-ақ аңтектес адамдар жақын маңды аралап, құрбандық іздейді. Көздері қанталап, жаңа бірнәрсеге тап болса, таласып қалады. Бірін-бірі өлтіруге дейін барады. «Өлтіру!» – деген сөз бұл қалаға таңсық емес... Еттері өліп кеткен.

Қалаға апаратын жол жабық. Мүлде жоқ десек те болады. Адасып келген адам болмаса, дені дұрыстар келмейді. Естіп алған. Ол қалашықтың маңына ешкім жақындамайды. Айналып өтеді. Олардың сұстарынан емес, ниеттерінен қорқады. (Негізінде, бәріміз ұсқынсызбыз ғой!) Ертең солардың бірі болуды кім қалайды?! Әрине, ешкім.

Ғылыми экспедицияның бір ғалымы жолдан адасып қалды. Әріптестерін іздеді. Таппады. Дорбасындағы нанды қажап отырды. Киімін жерге төсеп жамбастап жатты. Жер сызды екен. Тораңғы тоғай. Ойдым-ойдым орман. Көпті көрген қария-қарағайлар. Жел! Тұман айналаны тұмшалап тастаған-ды. Біреулердің одағай дауысы талып естілді. Өркен құлағын түрді. «Аң ба, адам ба» (?!) деп ойлады ішінен. Ол өмірі естімеген сөздер, дауыстар. «Бұл кімдер болды екен? Мүмкін осы жерді мекендейтін тайпа шығар. Бірақ, бұл маңда ешқай тайпа атаулысы мекендемейді. Кім болды екен?» – деп түйді ішінен. Дауыс дәл желке тұстан естілді. Жалт қарады. Қараңғылық. Есінде ештеңе жоқ. Көзін ашты. Қол-аяғы байлаулы. Бұлқынды. Тырбанды. Жіпті шешкісі келді. Шеше алмады. Ағашқа шідерленген екен. Әлгілер оны айналып жүгіріп жүр. Денесі – адамдікі, бастары – есектікі. Өркен адам жегіштер шығар деп ойлап еді, олай болып шықпады. Әлгілер тиіспеді. Таңертең оянса, маңы толған адамдар. Өзі сияқты.

– Ей, бауырлар. Адамдар. Мені босатсаңдаршы. Құдай үшін. Құлдарың болайын. Мен сендерге жамандық тілемеймін. Қолымды шешіңдерші! – деп өтінді.

Әлгілер тіл-ауыздан айырылған адамдарша үн қатпады. Жанынан мән бермей өте берді. Әркім өз тіршілігімен әуре. Кәдуілгі адамдар. Сөйлей алатын – мылқаулар. Бәрін іштерінен біледі, сезеді, бірақ, айтпайды. Кеш бата бұрнағы қалыптарына енді. Бұл көрініске Өркен таңғалды. Әйтеуір, шідерді үзіп, қашып кетті. Әлгілер артынан қуама деп ойлап еді, олай болмай шықты. Өркен ома-шома құлап, алды-артына қараймай жүгіре берді. Жүгіре берді. Тоқтамады. Аяғын тасқа тіліп, қанатып алды. Жүзін бұтақтар сабалады. Ғалым күн екіндіге қарай еңкейе бергенде оянды. Арқасының құрыс-тұрысын жазып алды. Мойнында асулы тұрған су толы бөтелкенің тығынын ағытып, бір ұрттап алды. Басын төмен салып келе жатты. Алыстан өзіне, адам баласына ғана тән, таныс дауысты құлағы шалды. Сол жаққа қарай бұйда түзеді. Емен-жарқын күлкі, күбір-күбір әңгіме оны сол жаққа қарай жетелеп келе жатты. Тігулі тұрған палатканы көрді. Іші толы адам.

– О-о-о бауырым! Ей, Өркен қайда жүрдің? Біз сені жер-көктен іздеп таба алмай қойдық қой. Үсті-басыңа не болған? – деді әріптестері әр тұстан.

– Мен ана бір қаладан хаюан тектес адамдарды көрдім! – деді Өркен сұқ саусағын Батысқа қарай нұсқап.

– Қойшы-ей. Өтірік. Мына ормандардың ішінде адам бар ма десеңші алдымен. Мынауың күлкілі әңгіме ғой! – деп елдер қарқ-қарқ күлісіп алды. Өркен тас-талқан болып ашуланды.

– Сенбесеңдер, жүріңдер көрсетемін. Одан кейін кімнің жалған сөйлеп отырғанын...

– Көрейік! Олар қайдан шыққан адамтектестер? Қай жерде? Мүмкін ежелгі тайпа шығар?

– Мен оларды түнде көрдім. Түр-түстерін анық көрдім. Сұстары әлі көз алдымнан кетпейді. Олар кішігірім қалашықта тұрады. Таңертең адам, түнде хаюанға айналады. Адам шошырлық нәрсе. Міне, ымырт үйіріліп, кеш батып келеді. Сенбесеңдер өз көздеріңмен көресіңдер. Жүріңдер.

– Өркен. Біз жай ғана географ, биологтармыз ғой. Мына жерге сирек ағаштар мен қоңыздардың түрлерін зерттеуге келдік. Оларды көргеннен не пайда?

– Бұл үлкен ғылыми жаңалық болады. Біз тарихта қаламыз. Солардың біреуін қолға түсіріп, елімізге апарамыз. Олар ғылыми зерттеулер жүргізеді. Менің ұсынысыма қалай қарайсыңдар?

Бәрі бір сәтке ойланып қалды. Бір-біріне қарады. Жанарларында көптеген жазулар бар. Белгісіздік, сенімсіздік, қорқыныш, үрей, даңқ, танымалдылық...

***

Елдің бәрі Өркеннің артынан еріп отырды. Жүрістері суыт. Өңдері солыңқы. Аяқ-қолдарында діріл бар. Қалашыққа жақындаған сайын жүректері қатты соға бастады. Демек, олар Өркеннің әңгімесіне сенді. Қолдарында – пышақ, темір, күрек. Көзге алдымен қалашықтың дәл ортасында жағылған от түсті. Маңы толған адам. Немесе адамтектес хаюандар. Жартылай адамдар.

– Олар ана жерде. Қарағайлардың далдасына немесе ағаштардың арасына тығылық қалайық. Жалғыз жүрген біреуін қолға түсірсек жетіп жатыр.

Әлгілерді көрген ғалымдардың көзі тастөбесіне шықты. Кейбіреулері дінаманында қайтуға дайындалды. Әйтеуір, қалды. Осы түні адам тектестер отты алқа-қотан айнала отырып, өздерінің (екінші тілінде) тілінде сөйлесіп жатты. Оғаш қылық байқатпады. Жалғызілікті біреу ағаштардың арасынан қураған бұтақтарды іздеп жүрді. Өркен темірмен басынан ұрып, сұлатып түсірді. Басына қап кигізіп, көтеріп алып кетті.

Араға бір апта салып, елдеріне жетті. Оны ғалымдардың қолына тапсырды. Ғалымдар трансформацияның қалай жүзеге асатынын анықтай алмай дал болды. Бастары қатты. Ары ойланды, бері ойланды. Таппады. Бірақ, бұнда ұлы сыр жатқанын сезді. Ғалымдар оның іш-құрылысын зерттеді. Бәрі кәдуілгі адамдікіндей. Бір ғана айырмашылық. Оның жүрегі тас. Қаратас. Зерттеушілер тасқа су құйып еді, адамның жүрегіне айналды. Алайда, екі-үш сағаттан кейін қайтадан тасқа айналды. Оның жанарына үңілгендердің бәрі хаюанға ұқсай бастады. Аты жоқ дерт, емі жоқ ауру сияқты. Оны өлтіруге шешім қабылдады. Өлер алдындағы соңғы сөзі:

– Бәріміз адам тектес хаюандармыз. Біз көппіз. Ертең әлемді жаулаймыз. Адамдардың бәрі зұлым, мейірімсіз, қатыгез болады.





Кәдуілгі өлім

***

Айдар жұмыстан ерте шығып, достарымен кезікті. Жігіт жиырма беске толған. Мүшел жас. Олармен біраз уақыт сөйлесіп отырған соң үйіне тартты. «Лиза» атты кафенің алдынан өтіп бара жатады.

– Бауырым тоқташы! – деді бір жігіт. – Темекің бар ма?

– Темекі тартпаймын.

– Мен сенен темекі тартасың ба деп сұраған жоқпын. Бар ма дедім!

– Жоқ.

– Тап.

– Ей, менің уақытым жоқ. Үйге бару керек! – деп кетіп бара жатты. Артынан төрт-бес зіңгіттей жігітер еріп барып, қараңғы көшеге кіргізіп, тепкінің астына алды. Қалтасын ақтарды. Ұялы телефон, ақшасын сыпырып алды.

– Мынаны не істейміз?

– Білмеймін. Бірақ бұл біздің түрімізді көрді ғой. Ертең сақшыларға арыз жазып, үстімізден сот қозғалып жүрсе...

– Ей, бауырым. Бізді сақшылардың қолына тапсырасың ба? Ей... – деп тағы тепкіледі.

Айдардың бас сүйегі, мұрны сынып, миына зақым келді. Ауыр дәрежелі дене жарақаттарын алды. Бауыры езілді. Қолы морт сынды. Ішіндегі біреуі жерде қорғанып жатқан Айдарды герзі етікпен бастан тепкілей берген. Айдар қанқұсты. Ақыры мойнына арқан байлап, терекке асып өлтірді. (Біз жақта ондай өлімнің түр-түрін көресіздер...). Сонда алғандары бір ұялы телефон мен мың теңге. Болды.

Анасы баласының телефонына қоңырау шалды. Арғы жақтан:

«Абонент байланыс аясынан тыс жерде немесе оның ұялы телефоны сөндірулі. Кейінірек хабарласыңыз. Номер не доступен в данный момент...» деген жас келіншектік дауысы естілді.

– Не болды екен, Құдай-ай? Ұлымның телефоны сөндірулі тұр.

Айдарды үш күн өткен соң Рысқұлов көшесінің бойында орналасқан көпірдің астынан тапты.

– Мен қайдамын? Мына жерде не істеп жүрмін? Анам уайымдап жатқан шығар? Тез үйге барайын... – деді жігіт шошып.

***

Айдар үйіне барды. Ешкім жоқ.

«Бәрі қайда кеткен? Анам байқұс не істеп жатыр екен? Уайымшыл ғой. Жер бетіндегі барлық аналар сондай. Менің де өз балам болса сөйтіп уайымдар едім. Алайда, әлі үйленгенде жоқпын. Менің болашақ қалыңдығымның қалы қалай екен? Сағынып кеттім. Мәссәған, ертең Құдайым бұйыртса ерте тұрып жұмысқа бару керек. Келесі аптада бастығым: «Қызметіңді жоғарылатамын!» – деп уәде беріп еді. «Айдар сен жақсы жігітсің. Сенен болашақта мықты маман шығады. Сен секілді кадрлар аз», – дегені әлі есімде. Бәрінен бұрын анам қуанып қалатын болды ғой. Анам. Барлық ата-ана өз баласын биіктен көргісі келеді. Азамат болып қалыптасқанын қалайды. Бірақ Адам болу қиын. Ол ұғым көп ешкім түсіне бермейді. Мен де дұрыс түсінбей жүрген секілдімін. Пенде «адам деген кім?» деген сұраққа жауап табу үшін өмір сүреді. Біреулер сол сауалға жауап берудің жолдарын іздейді, екіншілері оларды жазғырумен болады. Сол қылықтарымен өздерін хаюан қатарына қосады. Аң болу қиын емес. Ол үшін сен ақылсыз, надан, пасық болуың керек. Ол қасиеттер менің де бойымда бар. Ана перзентін тоғыз ай құрсағында көтеріп, одан кейін аяқтандыру оңай шаруа емес. Қиын. Тұрмысымыз түзелмей-ақ келеді. Енді «қазынамыз» біршама толығатын болды» деп ойлады жігіт.

Айдар жанарын жас көміп, жылап келе жатқан анасын көрді.

– Анашым не болды? – деп жүгіріп қолынан ұстамақшы болып еді, ауа қармады.

– Сіз мені көрмей тұрсыз ба?

***

Айдардың анасы көше кезіп кетті. Ес-түстен айырылды. Мойнына тақтайша іліп алды. Онда: «Менің Айдарым қайда? Сұм заман-ай, сұм заман!..» – деген жазулар таңбаланған. Баласы анасының жанында жүрді.

Мағира талып қалды. Жерге сылқ етіп құлады. Айдар жылады. Бірақ оның даусын ешкім естеген жоқ. «Мынау кім? Неге жерде сұлап жатыр?» деп мән берген жұрт болмады. Қасынан өтіп жатты. «Қасынан» деген сөз нақтылау емес шығар! Үстінен аттап-пұттап өтіп жатты...

Адам аңға айналғалы біраз уақыт болды. Мінсіз адам – періште. Ал періште мына сұм заманда өмір сүре алмайды. Әлемдік заңдылық сондай. Әзірше хаюан-тектес пенделердің жанында өмір сүруге тура келеді. Тек кішкене шыдасаңыз болды!..





Кешегі күнді сағыну

Адам екі рет туады.

Автордан

***

Таңертең тұрып айнаға қарадым. Ой, мына келбет-кеспірім өткен күндегі мүлде ұқсамайды. Өйткені, бүгін көңіл-күйім жоқ. Қазір ашулымын. Психикам (мінез-құлқым) тұрақсыз. Мен неге кешегі көңіл-күйімді суретке түсіріп алмадым. Соған қарап бой түзер едім ғой. Мәссаған, кеше қандай едім. Туған күнім. Достарым жиналды. Бәріміз кафеге бардық. Ес-түссіз іштік. Бізді сырттан көрген адамдар үйі жоқ қаңғыбастар шығар деп ойлаған болу керек. Тоқта. Марат бір жігіт сөзге келіспей қалды ғой. Оның да достары бар екен. Дәлізге шықтық. Екі сөзге келмей төбелес басталды. «Мынау не қағаз?» Бізді сотқа шақырып жатыр. «Не үшін?» Әлгілерінің досын біреуіміз қарақұстан темірмен ұрып, ол тіл тартпай кеткен екен. Жейдем де қан.

Бір жағынан кешегі күнді сағынып тұрмын. Бір жағынан өзімді жек көрудемін. Ол жерге барып нем бар еді. Анам: «Туған күнді үйде өткізіңдер!» – деп еді ғой. Неге тыңдамадым?

Айнаға қарағым келіп тұрған жоқ. Өйткені, өзімнің түрімнен өзім шошып тұрмын. Қарсы алдымда ашуға булыққан, алдына келген адамды паршалап тастайтын қасапшы тұр. Мен сені көргім келмейді. «Кет!» Тыңдамайды. (Ашуда құлақ пен ақыл жоқ).

Басымды ұстадым. Кеш. Айнадағы қарсыласым: «Өзіне де сол керек. Оған ешкім арақ ішіп, сүзеген бұқадай көрінгенге соқтық деген жоқ», – деп айтып тұрғандай. «Аузыңды жап. Сөйлеме. Бәрін құрттың». Мен сол күні қуанышымды тойлап отырып, қалайша қайғылы оқиғаның бас-қасында бола қалдым. Әлгі адам: «Қашып кету керек еді. Енді сотталасың!» – деді. Ол шыныменде сөйлеп жатыр ма, әлде ойым ба? Менің ойым емес, оның ойы. «Сен ол мен. Екеуміз біргеміз!» – деді. «Мен сені танымаймын. Мен басқамын. Мейірімдімін. Сен зұлымсың!».

***

Кешегі күн. Недеген қызық және недеген қанқұйлы едің. Мен сені де, оны да жек көремін. Әлгі зұлым: «Сен өзіңді періштемін деп тұрсың ба?» – деп сұрады. Үшеумізді де Құдай жаратты. Өмірден озған жігітті де Алла дүниеге алып келді. Оның өз жұмысы, туған-туысқандары, үй-жайы болды. Мүмкін бала-шағасы да бар шығар! Оның бәрі екінші кезектегі әңгімеге айналды.

Мен көңілсіздікке душар болғаным сондықтан екен ғой. Көңілсіздік те емі жоқ ауру!

***

Мүмкін қайтадан ұйықтап қалсам ба екен? Мен бұл сұрақты әлгі зұлымға ма, әлде өткен күнге қойып жатырмын ба? Сен кінәлісің ғой. Мен қасақана ызаландырдың. Сенен алар өшімді, әлгі маскүнем жігіттен алдым.

Алдыңғы күні туған күніме дайындалып, достарыммен хабарластым. Кафемен келістік. Ақшасын төледім. Сонша еңбегімді зая кетірдің. Енді оның ата-анасы, жақын-жуықтары қанжылап отыр.

Ол бала сүрініп барып басын тасқа ұрды. Өмірден өтті. Ол сол үшін дүниеге келді ме?.. СҰРАҚ!

***

Айнаны шаққым келді. Әлгі зұлым: «Шағып таста. Менің ештеңем кетпейді», – деді. Дәл осы сөзді жай ғана айта салды. Әрине, адам өлді. Сенің ештеңең кеткен жоқ. Төрт құбылаң түгел, сағанағың сарқ, қағанағың қарқ. Қуаныштысың. Кешегі туған күнде болған көңіл-күй таңертең саған берілген екен ғой. Әлгі зұлып: «Алдыңғы аптадағы көңіл-күй енді саған берілді!» – деді. Қандай? «Есіңде жоқ па?» «Жоқ». Алдыңғы аптада қоғамдық көлікте кетіп бара жаттық. Бір ұрлықшы жанындағы адамның қалтасынан ақша ұрлап жатқанын көріп, әділетті болғың келіп бәрін айтып бердің. Мен білесің бе қалай ашуландым. Ол күнә ғой. Ал, он екіде бір гүлі ашылмаған қызбен төсектес болып, оны алдап тастап кеткенің күнә емес пе? Немесе Одан да көп ақшаны жымқырғаның күнә емес пе? Ол халықтың ақшасы ғой ақымақ... Соған итермелеген сенсің ғой. Ол күлді. Күлкісінде кекесін бар. Мені мүсіркеп тұр. Бұлай өмір сүруге болмайды. Ваннаға ыстық су толтырды. Қандауырмен тамырын кесті. Ыстық суға күмп берді. Қорқынышты ма? «Болды! Екінші өйтіп істемеймін. Мұсылманда өзін-өзі өлтірген адам тозаққа түседі. Ол ең ауыр күнәлардың қатарына жатады. Сен одан хабарың бар ма?» – деді ол. Діндар бола қалуын қарай гөр өзінің?.. Жігіт әлсіреп бара жатты. Ваннадан шыға алатын емес. Көмектесіңдер. «Жоқ маған көмектесіңдер», – деді әлгі зұлым. Саған да жоқ. Маған да жоқ. Сен ақыры бұныңды қоймайды екенсің. Жігіт өліп бара жатты...

***

Таң атты. Есінедім. Беті-қолымды жуайын. Айнаға қарадым. Шашым ұйпа-тұйпа. Көзім ісіп тұр. Түнде суды көп ішіп қоғанмын ғой. Ол су да емес. Арақ қой.

«Сен осыны ойладың. Енді жүзеге асырмақсың ба?» – деді айнадағы зұлым. Енді мен сені кепілдікке аламын. «Сен мені босату үшін не істейін?» – деді ол ренжулі кейіппен. Мен сенен бір ғана нәрсе сұраймын. «Нені?» – деді зұлым көздері жайнап. Біріншіден, маған жаман ой (уәсібә) салмайсың. Екіншіден, мені азғырмайсың. Үшіншіден, мен жақсы нәрсе ойласам, сонымен санасасың. «Білмеймін», – деді зұлым ойлы кейіппен. «Онда, мә!..» деп ұстараны тамырына жақындатып еді, ол шыр-пыр болды да қалды. «Мен өмір сүргім келеді. Құдай үшін», – деді зұлым жыларман күйге түсіп. Құдай енді ғана есіңе түсті ме? Сен де Жаратушы туралы ойлай алады екенсің ғой. Ондай өнерің бар екенін білмедім. Менің ойымша саған мына өмір бір ғана мақсат үшін қажет секілді. Мен күәһар, қарабет, өзің секілді зұлым ету үшін. «Дұрыс па?» «Дұрыс!». Мен де сен секілді имансыз болсам, Құдайдың бетіне қалай қараймын. Өзің ойланып көрші. Сен менен мың есе ақылды, мың есе тәсілқойсың ғой. «Келістік», – деді ол басын изеп. Қатты изей берме. Басым ауырып тұр. Әлі бас жазбадым ғой. Маған ондай ойлар салма деп мен саған ескерттім емес пе? «Бас жазу» туралы әңгіме де қозғалмау керек. Осы күннен бастап аузыма арақ алсам адам болмай кетейін.

***

Ұзақ жылдар өтті. Екеуі бір денеде тату-тәтті өмір сүріп жатты. Баяғыдай ұрыспайды. Таласпайды... Кейде ол зұлым бір айға жоғалып та кетеді. Мен оны іздемейді де. Әйтеуір, менің денемде тұрып жатыр. (Денем – пәтер секілді!). Келеді. Кетеді. Мен одан мүлде ақыл сұрамаймын. Себебі, ол тек жамандықты ғана айтады. Одан басқаға өресі жетпейді. Ол Менің денемді жалдап тұрып жатса да, ол одан пәтерақы алмайды. Кейде ұрсып, сөзбен сыбап алады. Аямайды. Кезінде ол Мені аяды ма? Оған жаны ашыды ма? Жоқ. Бірақ, ол оның ақылын тыңдамайды дедім ғой. Ол секілді мүлде мейірімсіз болғысы келмейді. Кейде зұлымға жаны ашып кетеді. Басынан сипап тұрып: «Есірме», – деп ескерту жасайды.

***

Мен кешегі күнді сағындым. Бопты адам өлді. Төбелестік. Ұрындық. Бірақ, ол туған күн еді ғой. Бірінші қыркүйек. Сап-сары сағыныш. Сағынышты құшағына қысып Мен келе жатырмын. Басы бер жақта, аяғы жатырда. Екі өмірдің арасында. Туды. Дәрігер құйрығынан қойып қалды. Мен жыладым. Бұл өмірге келгім келмейді. Күнәлар мен сынақтар көп қой. Олардан сүрінбей өте аламын ба дейтіндей. Тұщы жасыммен, ащы өмірімді жуа алар емеспін. Жуғым келді. Бірақ не үшін? Ол әлі сондай пәк қой. Бейкүнә періште. Ол әлі періште. Нақтырақ айтқанда, ол әзірше періште. Көп ұзамай дию достары да келеді. Небір оқиғалардың арасынан табылады. Бірақ, сағыныш. Әсіресе күзгі сағыныш есінде мәңгі қалады. Ол кішкентай. Нені сағынады? Қанша жек көрсе де. Мына жалғанды. Бес күндік жалғанды. Ол қандай болады екен деген сұрақтарға осы жерде жауап табады. Жауаптары өзіне аса ұнай бермейді. Сұрақтары да ыңғайсыздау. Олар айтылғанда мүлде қызарып кетесің. Қызға алғашқы рет сөз салғандағы қызару ғой.

Мен туған күнімдегі достарыммен түскен суретке қарап отырдым. Қуанышты ғой сабазың. Бірақ, ол екі сағат өткен соң адам өлетінін білген жоқ қой. Оны сезгенде күлмес еді. Суретке ызалы болып түсер еді. Өмірге, жағдайға және ішіндегі, таңертең айнадан көрген зұлымға ашулы болар еді. Суреттегі көңіл-күйді үйінде отырып сезінгісі келді. Музыка. Шараптан айналған бас. Қисынсыз, жартылай ұмытылған сөз, сөйлем, әңгімелер. Бұрындары естерінде қалған реніштер. Жанардан парлап аққан жас. Әдемі официантка. Қабағын қарс түйген официант. Кафені арлы-берлі кезген администратор. Есіктің аузында тұрған еңгезердей-еңгезердей екі күзетші. Бірінші қыркүйек. Күзгі салқынды жұтқан түнгі қала тіршілігі. Ағылған көлік. Сабылған халық. Аялдама. Автобус. Бір орынға үлгере алмай қалған кемиек кемпір. Өтірік ұйықтап қалған жас бала. Дұрыс берілмеген тәрбие. Нәпақа тауып, күні-түні жұмыс істеп жүрген кондуктор қыз. Ауырған ана. Оны ұмытқан ұл. Бүгін ғана танысқан жігітпен қойындасқан қыз. Қарсы үстелде көзін қысып, танысқысы келіп отырған сүдіні сұлу келіншек. Оның да ішінде өз «Зұлымы» бар. Менің де ішімде өз «Зұлымым» бар. Екеуін қоссақ қалай болады екен деген ой. Бірақ ол қазіргі емес, сол кездегі ой. Жаға жыртысқан кафе қонақтары. Есіктің алдынан өтіп бара жатқан қайыршы. Осы өмірге де тәубә деген ой. Әуеннің ырғағына билеген адамдар. Бірімен-бірі танысқан қыз бен жігіт. Ол жігіт қазір оны білмейді. Қыз да ол оқиғаны ұмытқан. Арақ-шарапқа, дәмді тағамдарға толы дастархан. Бір бұрышта көңілсіз отырған жігіт. Ей, тоқта... Есіме енді түсті. Өлген осы жігіт қой. Неге көңілсіз отырды екен. Мүмкін ол да бейсанасыз түрде өлімнің жақындап келе жатқанын сезген болар. Алдында бір бөтелке сыра. Достары билеп жүр. Билеп жатып біреуі иығымен Дәуренді соғып кетеді. Бәрі дәлізге шығады. Содан кейін әлгі жігіттің өлімі... Бәрі осылай болды. «Аса мәртебелі Прокурор мырза. Және Аса әділетті Сот! Енді сіздердің үкімдеріңізді тыңдауға даярмыз. Шығара беріңіздер!». Туй, айнадағы зұлым. Басқаны былай қойғанда, дәл қазір аузыма сөз салмасаң бір нәрсе болады ма? «Болды айыптымын!», – деді айнадағы зұлым. «Зұлым дұрыс айтады», – деді прокурор. Сіз айыптысың! «Соңғы айтар сөздеріңіз», – деді прокурор. Тек мен ғана айыпты емеспін, мына айнадағы, ішімдегі зұлым да айыпты. Мен оны күнде таңертең көремін. Сол кезде ғана жүзбе-жүз жүздесеміз! Сөйлесеміз. Енді жақсы болды ғой. Бір камерада отыратын боламыз. «Болды ма?» – деп сұрады прокурор. Ия. Прокурор тарс еткізіп ағаш балғамен менің өмірімді қақ ортасынан бөлді. Ағаш сынбады. Мен сындым. Зұлым қаншалықты сынғаным білмеймін. Балғаның сілтеніп келе жатқан сәтін асықпай көрсетсе ғой. Қиылған ерен өмір. Балтаға қарап ойға шомасың. Басыңды балтамен біреу шауып тастағандай болады. «Тарс» деген дыбыс екі рет естіледі. Бірінші рет үкім шығарылып болғанда. Екінші рет камераның есігін сақшы жапқанда. Музыканың бірден тоқтап қалғаны секілді екен. Әлгі жігіт өлгенде музыка тоқтап қалды. Одан кейін шашын жайып, бетін тырнаған ананың азалы, мұңлы һәм зарлы «әні» басталды.

***

Қалың қалай зұлымым? Неге сөйлемейсің? Аузыңа құм құйылды ма? А... Сен ренжулісің ғой. Маған ба, әлде өмір, әлде Құдайға ма? Әлде үшеуіне де ме? Яғни, өзіңе ғана. Иә. Айнаға қарап тұрмын. Зұлым жоқ. Қайда ол? Мүмкін қашып кеткен шығар. Ол менің денемді жалдап тұрса, қайда қашуы мүмкін? Ешқайда. Ол ұйықтап жатыр. Мүмкін сен кемпірге орын бермеген автобустағы жас бала секілді өтірік ұйықтап жатқан шығарсың. Ұйықтай ғой. Оянба. Қалың ұйқыға кет! Мәңгілік ұйқының патшалығына аттан!!! Ол жерден ешқашан оралма!!! (Әумин!) Сен енді келсең менің өмірім не болатынын болжаудың өзі қиындау. Қысылтаяң кезде көмек қолын созуды білмейсің. Себебі, сол қиыншылықты сен өз қолыңмен жасайсың. Сау бол зұлым!!! Ұйықта! Ұйықта! Оянба! Жаным аман болса, қалғанын көре жатармыз...





ҚОЖА

(пародия)

Біз құс секілді аспанға ұшуды, балық сияқты суға жүзуді үйрендік. Алайда АДАМ секілді дұрыс өмір сүруді үйрене алмадық...

Бернард Шоу

***

Бердібек Соқпақбаев пен Абдолла Қарсақбаев! Екеуі қазақ оқырманы мен көрерменіне Қожаны сыйлады. Майқанованың сөмкесіне бақаны салып жіберген, сияны «рагаткамен» ататын, ұзынтұра Сұлтанмен балыққа барып, көршінің ауын қолды қылатын, іргелес ауылға барып бейтаныс үйдегі баланы алдап соғып етін жеп, қымызын ішіп кететін сотқар балалар бүгіндері жоқ. «Әкеңе мылтық! Шешеңе көйлек! Апаңа жаулық! Сені тиынға көміп тастаймын!» – деп соғатын романтик Сұлтекеңдер қайда бүгін? Настольгия! Сарыкөбелек сағыныштың иісі ауада аңқып тұр. «Қожаберген! Қожа! Қаракөже!». Қазір орыстілділер Даник, Руся, Бека, Мара, Олжик, Сека десе, қазақтілділер Микош, Сикош, Бикош, Рикош деп еркелетеді... Бер-ағамның (Бердібек) заманынан бері көп нәрсе өзгерді.

– Кезінде Нарынқолда үш ұры болыпты. Араларынан қыл өтпес достар бір күні жылқы ұрлап сақшылардың қолына түседі. Сөйтіп, Айдын, Асқар, Айбар түсініктеме жазады. Мазмұны мынандай: «Ай ерте батқан. Ызғарлы түннің сирек жұлдыздары тым әріден солғын жылтырайды. Үш салт атты жолға шықтық. Бағытымыз – Нарынқол. Нақтырақ жасы, келіп шау тарта бастаған Сайлаубай шалдың үйі. Онда қағылез, қазанат пішіндес, жұмыр жон, кең сауыр, бота тірсек, ал кеуде, мөлдіреген қара көздегі шырадай жанған жанар, тас төбеге біткен қамыс құлақ, мүшесі мінсіз қиылысқан бітімінде «әттеген-ай» дегізер қыпығы жоқ, мәуті түгі майланған тобылғыдай жылт-жылт құбылған қарагер бар. Кербез қимылымен аяқтарын паң тастап, ойқастап, қатарындағылардан оза шауып, суырыла аяңдағанда айналасында жалтылдап бір нұр ойнап келе жатқандай көрінеді. Шапқанда кекілін жел көтеріп, басын еміс-еміс шұлғып, құндыздай қап-қара жібек жалы сусылдап төгілген қаз мойнын мінер жаққа әнтек бұра түсіп, омырауын қарсы алдынан соққан керімсал желемікке сипай төсегенде, қарап отырып есің кетеді. Үшеуміз жылқыбаласын ұрлап алып кеттік. Тәңірдің өзі тоқтам жасамаса дүниеауи әуеліктен тиыла қою оңай ма?! Көз де тоймас, көңіл де тоймас, қанағаты жоқ пендешілік жолы ғой біздікі. Барлықтарыңыздан кешірім өтінеміз!!!» деп жазыпты сабаздарың. Тірі жанға дес бермейтін, сайраған шешен қызыл тіл, кесіп түсер өжет мінез өткірлігімен ел арасына есімдері тараған үш дос бүгіндері – қаржыгер, заңгер, салықшы!.. Үйлі-баранды, балалы-шағалы әулетке айналды, – деп сөзін аяқтады Жасұлан.

Айнымас достар 5-6 беттік көркем шығарма жазып бергенге ұқсайды. Біздің жақта жұрт осынау әңгімені әлі күнге дейін аузынан тастамай айтып жүреді. Отырыстардың, «вечерлердің», той-томалақтардың арқауы – үш ноян! Александр Дюманың «Үш нояны» емес, Алматы облысының «Үш нояны!».

Қазір жүрегі жұмсақ ұрыны таппайсың! Кеше бір жас жігіт... М-м-м! Мектепте оқиды ғой деймін шамасы. Тар көшемен келе жатқан жалғызілікті келіншектің мойнына пышақ тақап, алтындарын ұрлап кетті. Оған «әдеби-көркем түсініктеме» жаздырып көр. Басын шапсаң да жазбайды. Мәдениеті, өресі, танымы жетпейді. Тәрбиесі, өскен ортасы алабөтен. М-м-м... Автор терең ойға шомды. Не жазсам екен деп біраз ойланды.

Бердібек Соқпақбаевтың «Менің атым Қожасын» Бақытжан бірнеше қайтара оқыған. Киносын көрген сайын, көре бергісі келеді. Көре бергісі келеді... Кейде бүгінгі қазақтың ұлдары мен қыздары Қожа мен Жанарға ұқсаса екен деп те армандайтын. Нәзік, бейкүнә, адал, шыншыл... Кейде Карл Поппердың: «Әр заманның өз адамы болады. Олар бір-біріне ұқсамайды. Өзге ғасырда өмір сүре алмайды...» деген тұжырымы да дұрыс па дейсің. Алайда, жігіттің арманы өзіне утопия секілді көрінеді. әл-Фарабидың «Қайырымды қала тұрғындары» трактатындағы идеялар мен концепциялар сияқты. Маргинал, нигилистер Қожекеңді білмейтін де шығар. Қазақы ауылдан іргемізді аулақ салғанымыз жоқ. Алшақтап бара жатқанымыз жігітті қынжылтады.

Бақытжан жазу үстелінде отырып ой-қиялы шар-тарапты кезді. Орнынан тырп етпестен біршама уақыт жазу жазды. Қарны да ашып кетті. Қарсында айна тұр. Шай ішіп, нан соғып отырды. Айнадан көзтаныс адамды көрді. Ей, мынау Қожа ғой. Нұрлан Санжар емес, кәдуілгі туындыдағы Қожа! Жантас мазақтап жүрген Қаракөже! «Бұл біздің үйде не істеп жүр?» деген оймен жүзіне күдіктене қарады. Күйісінен жаңылғандай Қожаға қарап қатты да қалды. Қажалап отырған жапырақтай жарты наны ұртынан сылп етіп түсіп қалды. Мынау шынымен Қожа ғой. Өзгермепті. «Ойбайлап» бүкіл үйді басына көшіріп, оқыра тигендей келесі бөлмеге қойды да кетті. Оның апыр-тапыр жүгіргені жүгірісі қабырғаларды қақырата жаздады. Бақытжанның салмағы – 85 кг! Жасы – 26! Шыны керек, аса мәртебелі қонақты көріп ұялып та қалды. Сәлден кейін бетінің алабұртқан қызылы көшкенімен, жатырқауы білініп-ақ тұр.

– Сен қайдан келдің? – деді Бақытжан таңғалғанын жасыра алмай.

– Сен сүйсініп оқитын шығармадан. Мені жазған автор Мәскеуден оқып келген соң шимайлаған көп дүниелерін қайта түзетті, қайта жазды. Біз де түзелдік, күзелдік!.. – деді Қожа сықап тұрған кітап толы сервантқа көз тастап.

Бірі сырықтай, бірі бұлдырықтай. Қожа Бақытжанның тұрмыс жағдайының онша келіспей жүргенін ескі жиһаз, ыдыс-аяқ, екі-үш көрпе-жастық, пештің қақ айырылған, оттай қызыл темірінен, пультпен қоссаң бірқауым уақыттан кейін барып есін жиятын теледидардан, тілі тоқтаңқырап-тоқтаңқырап жүретін сағаттан-ақ байқады. «Әдебиетке өзін арнаған жанкештілер осындай өмір сүреді...» деген ой келді Қожаға. Алайда, сыр бермеді.

– Сендер бетінен мөрі тамған жап-жас қызды көргенде не істейсіңдер? – деп еді Қожа, Бақытжанның танадай көзі жалт ете қалды да:

– Жай. Сөйлесеміз. Жақынырақ танысамыз. Одан кейін... М-м-м. Қалай айтсам екен... Енді былай-былай дегендей... Өзің де түсініп тұрған шығарсың Қожеке! – деді селсоқ жауап беріп.

Бұл сөзге кейіпкер шамырқанып қалды. Жігіт оның мөлдіреген, шыңыраудай түпсіз терең тұңғиық жанарынан ызалы ұшқынды көрді. Қожаның көзі бұл – мұқым қазақ баласының жанары. Қаншалаған ұрпақ, буын, тұтастай ұлтты тәрбиелеген сотқар бала.

– Мен Жанарға жаман оймен келген жоқпын. Салт басты, сабау қамшылы болғандықтан, Жантас секілді мен де төмен етектімен жұғысып көрейінші деген ой еді ғой біздікі! Одан бөлек ешқандай арам ойым жоқ. Сыртынан көріп ғашық болып жүрдім. Бір күні бұзауымды соның үйіне қарай қудым келіп. Ол бәлем де түсіне қалды. Шахмат ойнадық. Жанар: – Қожа мақтаншақ! Қожа мақтаншақ! Қожа мақтаншақ! – деп кекете бастады. Ренжісіп қалдық. Оны сүйетінімді айта алмай жүрдім. Біздің кезімізде қыздың қолынан ұстаудың өзі ұят болатын. Мыналарың не бауырым? Ұят қой! ҰЯТ! – деп бірден қадалды.

– Ой, Қожеке несін айтасың?! Қазіргі қыздар үріп ауызға салғандай әдемі болғанымен, оларда табиғилық жоқ. Бәрі жасанды. Сөйлегені. Күлгені. Бірінші кездесуде-ақ жатырқау да жоқ, қашаннан жақын адамдардай өзін еркін ұстап, еркелі емеурін танытып, өзінің бүкіл «сырларын» ашып береді. Бірден төсекке тартасың. Езуін екі елі сырлап, бетін бес қабат әктеген тыраш қатындардан айырмашылығы аз-ақ. Тек жастау, жас иіс демесең... Өздері де соны қалап тұрады. Пәк қыздар азайып барады. Кішкентайынан сұмпайы жігіттерге алданып қалып жатады байқұстар. Тырақының мөңкігені де ерсі, тыраштың жөн білгені де ерсі... Ажырасып, байсыз босанып, әйелі күйеуінің, күйеуі әйелінің көзіне шөп салып жатқандар көп. Заман бұзылды ғой. «Мен кереметпін. Бәрі жаман, мен ғана жақсымын...» деп өзімді ақтаудан аулақпын. Мен де пендемін. Қоғамның микро-бөлшегімін. Яғни, күнәһармын. Мен де бұзылған адаммын... – Бақытжан Қожадан қарадай қысылып, қорланып қалды. «ҰЯТ» деген сезімді сол кезде ғана сезінді. Оған дейін оның атын да затын білмейтін-ді.

– Қожеке саған бір сұрақ қойсам бола ма?

Персонаж күлім қаға, көзін қысты:

– Бол-ады! Қоя бер! – деді өзін еркін сезініп.

– Егер Жер-әлемде еркектер ғана өмір сүрсе. Әйел заты болмаса, тарих дөңгелегі қалай жылжып, дүние қалай өзгерер еді? А? – деп иегін сипап.

– Бұл сауалың бір жағынан қисынсыз, бір жағынан терең, философиялық сұрақ. Қисынсыздығы – Алла Адам-Ата Хау-Ананы бекер жаратқан жоқ. Жалпы, «2» деген санның өзі – ерекше цифрлардың бірі! Жақсылық пен жамандық, махаббат пен ғадауат, өлім мен өмір, ыстық пен суық. Абыл мен Қабыл. Сол секілді әйел мен еркек! Ұрпақ тарату, ұлттың өміршеңдігін ұзарту. Франциско Франко заманында испан диктаторы бір ауылға тек әйелдерді, келесі ауылға кілең еркектерді ғана қоныстандырыпты. Екі ауылдың арасына қарулы әскер қойған екен. Бір ай, екі ай, үш ай. Жарты жыл өтеді. Бір жыл өтеді. Сөйтіп не болды білесің бе?

– Жоқ! – деді жазушы құлағын түріп.

– Ашулы әйелдер бір-бірімен жұлысса, еркектер бір-бірін балталаған екен. Сол ауылдан қалған оншақты әйел мен еркектің қосылған, қауышқанын кездерін көрсең... Сағынудың, асқан махаббаттың ондай үлгісін көзбен көрген адам сирек шығар-ау! Аққу сыңарынан айырылса ішқұсадан өледі. Сондықтан да, олар махаббаттың символы!

– Яғни, еркек пен әйел бір-бірінсіз өмір сүре алмайды деген тоқтамға келіп отырсың ғой, иә?

– Әрине!

***

Жігіттің ақшадан ақмұрт болып отырғаны шамалы. Қиналып, тиын-тебен керек болған кезде досы Қайсарды індетіп іздейді де, тоқтықта тоң-торыс отыра береді. Әйтеуір, жігіт тиын-тебеннің басын қосып дүкеннен онықы-мұнықысын алып келіп қонағына дастархан жайып берді. Жігіт үстелге жайғасып еді, Қожаберген: «Киізді жерге төсеп малдас құрып шай ішейік!» – деп өтінді. Сұлтан Қожаның аяғын шимен қытықтап оятып еді ғой. Сол үшін таяқ та жеді. Сырықтай, қап-қара дударбас досы есіне түсіп:

– Ай, досым-ай! Өлген адам сөйлемейді! – деп қызыл алмадан қарш тістеді.

– Не дедің бауырым? – деді Бақытжан жақындай түсіп.

– Алмалар да кішірейіп қалыпты ғой. Кезіндегі апорттар-ай! Біздің мектептің жанындағы алмаларды жемей-ақ көзің тояды, – деді кейіпкер арқасын төсекке беріп.

– Өлген адам сөйлей ме? – деді Бақытжан.

– Сөйлемейді.

– Меніңше, ол сөйлейді. Бірақ оны өзінен басқа ешкім естімейді.

– М-м-м... – деп Қожаберген ойға шомды.

– Менің кішкене сілтейтінім бар Қожеке. Ішесің бе? – деді Бақытжан тоңазытқыштағы орталанып қалған коньяктың тығынын ашып жатып. Қожа селк ете қалды. Көңілі жарасса бетіне қан теуіп, жанары жалтылдап жанып тұратын әдеті.

– Жоқ. Ж-о-о-о-о-о-қ! Мен ішпеймін. Пионер одан кейін комсомол болатын адам ішпейді Бәке. Сендер демократиялы-либералдық қоғамның мүшесісіңдер ғой. Сендерге рұқсат. Ешкім жазғырмайды. Қадағалап, тексеріп жатқан ешкім жоқ. Еркін елсіңдер! Сен ұрттау туралы айтасың... Мен Сұлтан деген ескі досыммен атқа мінгесіп, жайлауға бара жатқан кезімде темекі шегемін деп қақалып-шашалып, өліп қала жаздадым ғой... Есімді әзер жидым! Сен коньяк дейсің. Өзің іш, – деп алдындағы шайдан ұрттап қойды.

– Недеген тәрбие. Сен өте сүйкімді жігітсің Қожаберген. Шылым шеккенің үшін ыңғайсызданып отырсың... Қазіргілер наша шегеді. Сендердің уақыттарыңда жезөкшелік болды ма? Адамды, адам мүшесін ақшаға сату деген болды ма? – деді Бақытжан көңіл-күйі түсіп.

– Не ол? – деп таңғалды персонаж.

– Енді... қалай түсіндірсем екен!.. Қазақты шетелге ақшаға сатады. Одан кейін оны сойып дене мүшелерін сата бастайды.

– Ұқпадым Бәке!

– Туй! Енді... Саған көрсетсем ренжімейтін шығарсың! Мәселен, сені ағылшынға, американдыққа, французға сатады. Соларға тиесілі бала боласың. Солардың тілінде сөйлеп, солардың дінін қабылдайсың. Болмыс-бітімің өзгереді. Сартың – қазақ, ішің – өзге ұлт! Кейін қазаққа қарсы жұмыс та істеуің бек мүмкін.

– Бұл сұмдық нәрсе ғой. Өз құдығына өзі түкірген адамнан не күтуге болады. Өз қағынан өзі жерінген құландар...

– Сен дұрыс түсінбедің бауырым! Ол өз еркімен кетпейді, оны күштеп алып кетеді. Сатады.

– Кім сатады?..

– ..? Бұл енді үлкен мәселе Қожеке!

– Недеген сұмдық! Адамды ақшаға сату деген хаюандық қой. Мен ондайды түсінбеймін. Иттің арты тырқ етсе де дарылдай беретін Жантасқа өкпелеп жүрсем, мыналарың масқара ғой. Қайта Жантасым үлкен азамат екен ғой. Біз негізі жанымызда жүрген адамның қадір-қасиетіне жете бермей-ау, – деп кейіпкер жағасын ұстады. Қожа сең соққан балықтай есеңгіреп қалды. Өз заманынан бері көп дүние өзгергенін кейіпкер енді ғана түйсінді.

– Сен таңғалатын нәрсе өте көп досым! Сен «Менің атым XXI ғасыр» деген неореалистік-роман жазсаң да болады. Екеумізді табаны күректей, бақандай бір формация бөліп тұр. Социализм мен капитализм. Сендердің кездеріңдегі қызық – шаңын бұрқылдатып доп тебу, суға шомылу, балық аулау болса, асық ойнау, бүгінгі жастардың қызығы – интернетте отыру, құмар ойындар ойнау, қыз зорлау, банк тонау т.б. Оқытатын, дуалайтын, әруақпен сөйлесетін (спиритуализм) адамдар (бақсы-құшынаш, емші-балгер) базарлардың әр бұрышында отыр. Қазір ортамызда таксикоман, наркоман, педафил, зоофил, гермафрадит, транс-сексуал, гей, адам етін жеушілер, т.б. өріп жүр. Әйелді еркек, еркекті әйел қылып жыныстарын ауыстыратын хирургтар бар. Қазір бетке пластикалық-операция жасап өңге адамға айналдырып жіберуге болады. Сантүрлі адамзатты жойып жіберетін химиялық, бактериялогиялық, сутегі, атомдық бомбылар мен тоқсан толғансаң да ақылың жетпейтін қарулар шығып жатыр. Ғалымдар: «Үшінші дүниежүзілік соғыс (әрине беті ары) – «бір-ақ нүктенің соғысы болады», – деп болжап отыр. Уақытында Томсонның автоматы шыққанда бүкіл италиян мафиясы дүрлігіп: – Бұны басып озатын қару жоқ! – деген. Кольт тапаншасы туралы да осылай айтқан. Одан кейін Калашников шықты. Қазір ол да «модадан» шығып қалған сияқты. Оны он орайтын, темірді теспей ататын, навигаторы бар лазерлық-автоматтар шығып жатыр (Англияда), – деді Бақытжан даусын зорайтып.

– Ойбай! Ол тағы не? ҚҰДІРЕТТІ ҚҰДАЙЫМ! Төндірдің ғой. Үйіме, апам мен анамның жанына қайтқым келіп тұр, – деді Қожа зәре-иманы зәр түбіне кетіп. Есікке қарағыштай берді.

– Ой, бауырым қорықпа. Ол жолдан тайған адамдар. Біздің үйге келмейді. Жағдай осылай досым, – деді жігіт көкірегі қарс айырыла күрсініп. Бұрын Бақытжанның апасы марқұм: – Күрсінген жаман ырым. Әр күрсініс – өміріңнің бәленбай жылын ұрлайды... – дейтін. Осы күрсініспен бірге қаншама жыл, АЛЛА өлшеп берген қаншама уақыт кетті десеңізші...

– Бөтеннің бұралқысы үргенше, өзіңнің бөрібасарың таласын... Қазақтың да маңдайы шылқып тұрғаны шамалы. «ҚАЗАҚСТАНДЫҚ» болып кете жаздадық. Біршама зиялылар о дүниелік болды, су тасқыны, ұлтаралық қақтығыс, терракт... Бүгіндері тым-тырыс тымпима ойнайтын заман. Сен тимесең, мен тиме бадырақ көз деген принципты ұстанған дұрыс сияқты. Қалт айтсаң қылтаң қиылады. Сен жақсы, мен жақсы деп жүре беру керек секілді ҚОЖА... Айта берсең әңгіме көп енді. Қайсыбірін қаузай береміз. Төндіргенім соншалық, асың бойыңа тарамай қойды ғой деймін шамасы. А, Қожа? – деді Бақытжан кейіпкерге сұраулы кейіппен қарап.

Кейіпкер үнсіз отырып қалды. Ой үстінде... Өзімен-өзі сөйлеп, күбірлеп қояды.

– Егемендік алып, еңсемізді түзедік Қожаберген! Біз оны ұзақ уақыт бойы аңсадық қой. Қарағайға қарсы біткен бұтақтар: «Ала алмаймыз», – деп кері шаптырды. Сонда да... Қазіргі жастар сауатты, көздері ашық. «Кітап оқымайды» деп жазғырады үлкендер. Неге оқиды? Кітапханалар мен кітап дүкендерінде кілең жастар. Ақпараттық технологиялардың (ноу-хау, хай-тек, нано т.б.) дамығандығының да әсері бар. Бірақ оған бола оқымайды деп қылыштай кесіп айтуға тағы болмайды ғой досым. Дұрыс па?! Бір өкініштісі орыстілді қазақтар Тәуелсіздікті бағалай алмай жүр! Мен бір нәрсе айтайын. Саған қызық болар. Еркін Рақышев коммерциялық бағыттағы «Менің де атым Қожа» деген фильм түсірді. Білмеймін енді. Бірақ ол великий Қарсақбаев емес қой. Артистерінде де жасандылық көп. Қай жағынан алсаңда сендерге жетпейді. Мойындау керек. Сонымен де сендер классикаға айналып отырсыңдар емес пе?!. – деді жігіт қабағын қарс түйіп.

Бақытжан – Тәуелсіздіктің төлі!

«Атыңнан айналайын Азаттықтың тап-таза ауасын ешқандай нәрсеге алмастырғың келмейді» деген ойдың жетегінде кетті Қожа!.. Шай ішіліп болды. Кейіпкердің өз «Отанына» қайтатын уақыт келді...

– Жақсы онда бауырым! Аман бол! Мен кеттім! – деді аса мәртебелі қонақ.

– Келіп тұр Қожаберген!.. Қожа!.. Қаракөже!.. – деді Бақытжан қимастықпен қоштасып. Қожа қайтадан кітапқа сіңіп кеткен соң жатақтың бір қабырғасы үңірейіп қалғандай болды. Бұл Қожаны қазақ сағынып жүр, сағынған, сағынады!.. Бердібектің өлместей етіп тұрғызған ескерткіші ұлттың жүрегінде мәңгі сақталары хақ!!! «Қап. Менің жанымда қал!» – деп бекер айтпағаным-ай деген наз кетті Бақытжанның ішінде. Бірақ ол қалмас еді... Себебі, әр заманның өз кейіпкері бар. Және олар өзге заманға сіңісіп, тіршілік кеше алмайды...





Құлдар патшалығы

***

Қамшы сабы айналмас тар жер. Күн арқан бойы көтерілгенде тоқал там үстінде ешкі ойнақтағандай арсын-гүрсін, дүңкіл-шаңқыл ұрыс басталды да кетті. Қамалдың ішіндегі әскер жаяу әскерді жапырып, найзашыларды ат үстінен қауғадай қағып-қағып түсіріп жатты. Әлгілер мұздай қаруланған. Бүгінгі күн – олардың сағы сынып, беті қайтатын күн. Құлдардың қолбасшысы қамалдың ұшар басына шығып, жаудың қанша күшпен келгенін анық көрді. Едәуір күш жолды бөгеп тұр. Бұрын кездеспеген қарсылық болатын сияқты. Құлдар:

– Есің барда еліңді тап! – деп доқ көрсетті.

– Біздің ел осы! – деді санасы азат сардарлар.

– Кетіңдер деген соң кетіңдер...

Азаттардың қолбасшысы бір төбешіктің үстінде, ұрысқа кірмейтін әскердің ұштығында тұрды. Екі күштің арасы таяқ тастам қалғанда азаттар әдетінше екі жарылып, оң қанат пен сол қанатқа қарай жіпше тарқатылып, құстай ұшты. Екі қанатқа топтанған атты әскер оларды қоршап алу үшін алыстан орағыта шапты. Бір кез тарқатыла шапқан азаттардың оң тізбегі мен сол тізбегі шорт үзіліп, ортадағы қалың қол тура шапты. Шапқанда да екі фаланганың арасында пайда болған екі қапталдағы саңылаумен ағып келеді. Ағып келеді. Ағып келе жатып фалангіге жебені қара масадай түтете жаудырып келеді. Қолбасшы дереу ту сыртында тұрған үш фаланганы алға жылжытты. Фаланга тікенектене керегедей керіліп тұра қалды. Құлдар азаттарды жаймен жусата бастады. Азаттар қайтпады. Шегінбеді. Екі жақтан да аңырап құлаған сардар, кісінеген жылқы, ұмар-жұмар омақасқан атты әскер. Құлдар жақын келгендерді қалқаннан қылтиып шығып тұрған төрт сайлы, қысқа семсермен жайғап, алыста тұрғандарын қағаздай жеңіл, ұстарадай қылпып тұрған қос жүзді алмас қылышпен қырқып жатыр. Ұрыстың қызған шағында әуелей ұшқан қара найза азаттардың қолбасшысын ат үстінен қалпақтай ұшырды. Сауыты мықты болғанымен кеудесі қаздай шулап, дем ала алмай көгеріп кетті. Ұрыс көз байланғанша толастамады. Қас қарая азаттардың аман қалғандары сусып шығып кетті.

Мазасыз, үрейлі түн салбырап келіп, көзге түртсе көргісіз болып басып қалды. Қурай сынса елегізіп, азаттардың мазасы кетті. Бостан қолбасшыларын жиып кеңес құрды. Әркім әртүрлі ұсыныс айтып жатты. У да шу. Сардарлар бірін-бірі тыңдаудан қалды.

– Біз олардың күлпая етіп талқандауымыз ләзім. Қамалды қалай болғанда да алуымыз қажет. Ертең басты күш қамалдың артқы жағынан кіріп, ішіне енген соң қақпаны ашуы керек. Әскер таң бозында түгел көтеріледі. Қамалға тыңшы жібереміз. Одан кейін әскер арасында қоңырсық әңгімелерді үдетуді қойыңдар. Оған жол бермеңдер! – деп Бостан мына алакүлік жайтты пышақ кескендей тыйды. Құлдар азаттарды едәуір қалжыратып тастағаны сезіледі. Қосалқы күш түтілген жүндей жүнжіген.

***

Бостан: «Әлгілерді қалай жеңсем екен!» – деген ой шырмауында келе жатып алыстан дала төсінде еркін ойнақтаған бұйра шаңды көзі шалып қалды. Жүрегі мұздап қоя берді. Ол қолын жоғары көтеріп, пәрмен бере бастады. Шаң біресе қыран қалықтар биікке шаншыла көтеріледі, біресе оңы мен солы тай шаптырым жерді алып, қара дауылша жөңкіледі. Қою шаң жер жұтардай екпіндеп келеді. Жақындаған сайын әскердің құтын қашыра түсті. Сөйтіп тұрғанда құйын аралас қара дауыл келді де қалды. Әскер біткен тізерлеп шөге кетті. Бастарын бұғып, аузы-мұрнын етектерінің шалғайымен жапты. Ауа жоқ. Құм мен қара топырақ. Бір жақсысы қатты қинамады. Дүркіреп өте шықты. Артында жарқырап күн тұр. Түк болмағандай дала жатыр. Сонда ғана азаттар өздерін алғаш рет бөтен ауылға кірген маң төбеттей сезінді. Азаттар көрші жатқан пашталықтарды жаулау үшін бірталай жылдар бұрын кетіп қалған. Келсе олардың елдерін біреулер басып алған ба, қалай. Патшалықтарын бөгде, бөтен адамдар басқарып жүр. Бұлар кімдер? Қайдан келді? Қашан келді? Белгісіз...

– Қорықпаңдар. Бұл біздер жер. Оны ешкімге бермейміз! – деді Бостан кеудесіндегі қапырықты ытқытып жібергендей ерекше екпінмен. Басбағып, денеге жайылған үрей сейілді де Бостан астындағы атын тебініп қалды. Оған қызылшырайлы, быттиған беттері күлімдесе Күнге ұқсайтын еңгезердей адамдардың біркелкі киініп, қалана, қатарласа жүріп келе жатқаны жақсы-ақ әсер етті. Шақша бас, текесақал, жағына пышақ жанығандай, екі беті нарттай қызыл, сиыр көзі бұлтиған, қызыл иекте сойдиған жалғыз тісі бар, бойшаңдығынан садақша иіліп, денесінен еті қашып болған, уақыт пен күннен сартап болып біткен қарт сойған түлкідей ыржалақтап Бостанның жанында тұрды. Екі езуінде екі кекесін қоңыраулап тұр. Бұл тыңшы еді... Әскер оны қамалдың алдына дейін ешкімге көрінбей жеткізіп тастады... Күн осылай сарғайып барып, кірпік айқастырды.

Құлдардың патшасы Жасық сәкі үстіндегі үлде мен бүлдеге оранып, гүлге қонған көбелектей болып тым-тырыс тынығып жатыр. Ол патшалықта қазынадағы барлық ақша мен мүлікті өзіне алып, қалғанын өзінің қоластындағы пысық, сумақайларға бөліп берген-ді. Қаймана халықтың қолында – билік те, ақша да жоқ. Өліктерден айырмалары шамалы. Бір айырмасы олар тірі... Тірі-өліктер... Жасыққа қарсы шыққандарды патшалықтан қуып немесе о дүниеге аттандырады. Өткен айда ғана қарсы шыққан халықты қанға бөктірді. Басын шапты, дарға асты, ыстық суға қайнатып өлтірді, отқа жақты, найзаға артымен отырғызды, терісін тірідей сыпырды (терілерінен түрлі заттар жасады). Білетіні – ойнау, күлу, сауық-сайран құру. Болды. Бейнебір Джонатан Свифттың «Гулливер» атты памфлетіндегі ессіздердің жиынтық образы сияқты. Қауашағында желден басқа ештеңе жоқ. Мүмкін, қи бар шығар. Бірақ оның бас сүйегін ашып көрген ешкім болған жоқ. Әйеутір, қарны ырқ-ырқ етіп қатты күлсе болды құлағынан бұрқ-бұрқ етіп шаң шығады. Байқұс, халық Жасықтың орнына жаңа патша келсе деп армандайды. Ол оны күнде қарғап-сілеумен болады... Тыңшы қамалдың есігін қақты.

– Кім бұл? – деді күзетші.

– Мен құм далада адасып қалған жолаушымын. Сөйтіп, сіздерді көріп, атбасын бұрғаным ғой. Шөлден қаталадым. Қарным да ашты. Сендердің қамалдарыңда түнеп шықсам болады ма?

– Біздің патшалықта сенсіз-ақ жетім-жесір, жоқ-жітік, қаратабан құлдар жетіп жатыр. Сені қай жерге сидырамыз?

– Құдай үшін. Ертең таң атысымен-ақ жолға шығамын.

– Біздің патша Құдайдың кім екенін білмейді. Мүмкін естімеген, мүмкін ұмытқан. Ол туралы білсе, халықты соншалықты қанамас еді. Патша күнде жасақ жинатып, көрші жатқан елдерді тонатады. Белгісіз бір әскер келді. Енді Жасық солардың ұрын-перін әрекеттерінен сақтанумен жүр. Бопты. Кір! – деді күзетші өз патшасына көңілі толмайтынын білдіріп.

Тыңшы диюшалыс, ажырайған көздерімен әскердің орналасуын, қаруын түгел шолып шықты. Күзетшінің «белгісіз әскер келді» деген сөзіне мырс етті. Іштей күлді. Жасыққа қатысты қаңқу-саңқу әңгімелерге қанық болды. Соғыстан қажыған кексе сарбаздар, кембағал болып, иен-тегін шарапқа құнығып, әбден кеуіп, қурап қалған маскүнемдерге айналған. Олар көшелердің жиегінде жығылып жатты. Жезөкшелер бір түнді өткізетін адам таппай әлек. Өз басымен еш нәрсе шешпеуге, жат десе жатып, тұр десе тұрып, шап десе шауып әбден қуыс қуыршаққа айналған адамдардың семіп қалған сенімдері, қайыңның безіндей қатып қалған, кір шалған қап-қара жүректері, есек-миы, таскерең құлақтары халықтың зарын естімейді. Немесе естігісі жоқ. Дүбара тілде шатып-бұтып, арқа-жарқа өмір кешіп жатыр. Бұл бұрынғы, өзі білген патшалық емес. Бір әдемі, уылжыған жас қыз өтті. Нәзіктігі, ашаңдығы мен көк шыбықтай солқылдақтығы, сүт сарғыш мақпал өңі тыңшыны таң-тамаша қалдырды. Түкті қабақ, қабасақал, жалпақ кеуде мығым адам оны қорғаштап жүрді. Үп еткен самал маңдайын көлегейлеген ақ шілтерді жұла қашса жүзін толық көрер еді...

– Бұл қайдан келген сұлу? – деп сұрады тыңшы дүниеге жаңадан келген перзенттік аңғалдықпен.

– Бұл патшаның қызы. Ол оны бір байға қалыңдыққа бергелі жүр. Жасық өзіне тірісінде ешкімге керексіз, кәдеге жарамайтын ескерткіш орнатты. Осы патшалықты құрғандардың ескерткішін басқа жерге көшірді. Ол дара болғысы келеді. Бұл туралы ешкімге тіс жарма! – деді күзетші аузын оң қолымен көлегейлеп. Күзетші оң аяғын бір жаққа қисайта басты.

Тыңшы:

– Аяғыңа не болған? – деп сұрады.

– Осыдан бір ай бұрын патшалықта Жасыққа қарсы көтеріліс болып сардарлармен болған қақтығыста аяғымды ат мыжып кеткен. Сынған аяқ дұрыс бітпей, қазір шойнаң басып, онда да аяғым сыртқа қарай шораяқтана біткендіктен бе, әйтеуір сілке тастап қана жүретін болдым. Бұл құлдан туған ұрпақ. Қолымда билік болса, аттың үстінде кегжиіп жүргендерді жұлып алып, жерге алып ұрып, итше тепкілеп, тұмсығын қан жеген қара төбеттей қылып тастар едім. Бұл бұрынғы патшалық емес. «Бұрын бұл жерде бәрі басқаша болған...» – дейді атам. Зәулім-зәулім, тамаша сарай, сарай маңы хош иіс, небір ғажайып мүсіндер, гүлзарлар, шымқай жасыл көгалдар, сылдырап аққан бұлақтар, оймақтай-оймақтай тұнба су, енді-енді түйнек тастаған ағаштар... Қазір олардың ешқайсысы жоқ. Қазір бұл жер шіріген ақша мен бай-бағланның тершіген орындығымен ғана сасиды. Мүңкіген иіс... Себепсізден төгілген қанның иісі қолқа қабады. Оны сезу үшін «Парфюмердың» ерекше танауы қажет емес достым... Патша бейбіт елді бес қаруы сай, қаны құтырған сарбаздарға айналдырған. Бұрнағыдай күркіреп күлетін еркек пен шолпыдай сыңғырлаған қыздың дауысы естілмейді. Кілең ащы айқай, жылаған балалардың у-шуы, боздаған қатын-қалаштың дауысы ғана...

– Оның сәті әлі түседі! – деп тыңшы күзетшінің иығынан басты.

– Ненің?

– Азаттық таңы атады әлі!

– Сен оны қайдан білесің? – деді ол оған таңданыспен қарап.

– Жай. Ішкі түйсігім сөйдейді.

(Күзетшінің сөзі соқталанып, жастыққа тән ойнақылық, албырттық өтті-кетті. Тыңшы бұны екіауыз сөзінен-ақ аңғарған-ды. Ерте есейген жігіт сияқты. Өмір, қазіргі мейірімсіз орта есейткен).

Патша болу бақыт та шығар, бірақ ол – мәңгілік жалғыздық, күндік екеу, түнде төртеу болып әңкі-тәңкі баз кешу. Бас сүйегің қақырап, қыл мойыннан қылт етіп кесілгенге дейін, жүйке тамырың бырт-бырт үзілер халге дейін жетер ішкі арпалыс, күмән, алаң жаныңнан бір елі шықпайтын серігіңе айналады. Патшалық басқару екінің-бірінің қолынан келмейді. Ол – қиын, машақаты көп күрделі өнер. Ал, халықты азып-тоздырмау, оған қамқор болу одан да қиын... Әлжуаздар өзінің кембағалдығын пысықайлықпен бүркейді. Олар күші мен ақылы жетпеген соң амалға, айлаға, қарау жүрістерге, қулық-сұмдықтарға барады.

Рауандап таң атты. Арқасы жалпақ дөң үстінде жалғыз сарбаз тұрды. Дөңнің күн батыс жағында тайдың күзем жалындай болып ағаш өсіп жатыр. Сарбаздар жазықтан өтіп, жатаған бетке іліккенде арада адамның бет-жүзі анық көрінбес қашықтық бар-тын. Құлдар қамалдан аз ғана атты әскермен шықты. Жетпіс-сексен қадам қалғанда жас ағаштан азаттар он сарбазбен шыға келді де қарсы жүрді. Құлдар бірден қынаптан қылыш суырып, іркілместен екіге жарылып, жаңа бөкенді қалай қаумаласа азаттар тобын да солай алыстан орауға көшті. Қойды көрген аш бөрілерше екі жақтың әскері қойды да кетті. Майдан қызған шақта бүкіл даланы солқылдатып, жазықтан Азаттардың атты әскері жетіп келді. Олар бәз-баяғы әдістерін қолданып, жебені қара масаша түтетті. Жанамалап келіп сүңгі лақтырды, білмен қаусата соқты. Ара-тұра сыналап кіріп, едәуір сілтескен соң қайта сытылып кетіп отырды. Батыр – бір оқтық. Аңырап ұшқан жебе адам талғамайды. Жебені қарша боратса кез-келген әскердің бір қанаты майырылып қалады. Құлдар Азаттарды ит жыртқан терідей етті... Азаттардың жалдары күдірейіп тарасты.

Қысқы айларынан сүзектен тұрғандай көктемге көк жамбас жағдайда жеткен Азаттар отты, оралымды емес-тін. Бостан шақырайған күнде езіліп-қожырап қалмасын деп әскерге шатырларын тіккізді. Ойға шомып түн келді. Тыңшы әлі жоқ. Азаттар: «Ол о дүнелік болып кеткен шығар...» деген ойға ерік берді.

– Тыңшы келді!.. Тыңшы келді!.. – деген дауыс Бостанды орнынан атып тұруға мәжбүр етті. Бәрі оны ортаға алып, әрнені сұрай бастады.

– Қалай екен? Бәрін білдің бе? Қанша әскері бар екен? Қару-жарағы көп па?.. – деді Бостан тағатсыздана.

– Ия. Шабуыл кезінде қамал бұзар барлық амалзаттар іске қосылуы керек. Қамалдың ішінде қырық мың жасақ бекінген. Әскер қамалға үш жақтан бір мезгілде өрмелейді. Мұнда негізгі салмақ жаяу әскерге түспек. Қамал ішінде одан да берік және бір орам патша қамалы, патша бекінісі бар. Қалашық көшелері екі арба сүйкеніп өтерлік қана. Шынтақ айналмас тар көшелері түзу де емес, қорғанның бойымен салынған тамдар да шеңбер тәрізді көшелерге бетін қаратқан. Қолбасшыға тыңшының аузынан естігені тоңның бетіндей жіпсіген сөз болғанымен, ақпарлары ұнап тұр...

– Біз жорыққа кеткелі көп нәрсе өзгеріпті ғой! – деп күрсінді Бостан. – Бопты. Екеуміз Батыс жақ қақпаны ашамыз Мейірім. Қамалдың ішіне кіргенде әскер әр үйден оқ боратады. Қалқандарыңа сақ болыңдар. Қамал ішіне іліккен бойда әскердің дені тоқал тамдардың үстімен тіке тартып, ішкі қамалға шабуыл жасау керек. Ішкі қамалды қиратамыз. Сондықтан қамал бұзушылардың үш тобын қорқау қажет. Патшаны қолға түсіру керек. Қолға түссе тұтқынға аласыңдар. Бірақ, қолдарыңның ұшын да тигізбейсіңдер!.. Елдің де, жердің де тағдыры таразы басында тұр. Таразының бір басында ақыл, сабыр, қаймана халық, екінші басында қызыл қырғын, жеңіс немесе жамбасы жер иіскейтін жеңіліс... Тағдыр қаншалаған мың сан жан иесінің дәл бүгін жер бетінде қаларын немесе жер құшарын білмейді. Олар да сендер сияқты әккі әскер ғой. Біз мықтылардан ешқашанда ыққан емеспіз, жылбысқылардан қатты сескенеміз. Жауды ұрыс алаңынан тірі жібермеңдер. Қамалдың ішіндегі қара халық көбіне залалсыз, терісі кең, өзге тұрмақ өзіне де еренсіздеу болып келеді. Бейбіт халыққа қылыштарыңның жүзі тимесін. Егер жеңілсек үміттер үзіледі, барар жер, басар тау қалмайды. Өскелең ұрпақ үшін өріс тарылады. Елдің тұтқасын халқы үшін ғұмыр кешетін абыз-патша (герантократ) ұстауы керек. Мына құм-шағылда қамалып қалғымыз келмесе әлгі әскерді тас-талқан етіп жеңуіміз қажет. Менің, шаштарын біркелкі етіп өрген қырдың қызыл гүліндей сұлумен тең, бір арманым бар. Ол – Отанымызға оралып, елді өзіміз басқару. Жүрекке құрсау, аяққа тұсау, арманға шідер салудың қаншалықты қажеттілігі бар?!. Тоқпағы мықты жау шықса, жеңілмейтін шерік жоқ. Айтып келген жауыңнан іштен шыққан жау жаман. Олар дерт-дербезеге шалдыққан бауырдай іштен іріп жатыр. Біз тағдырлы сәтте өлекселерімізді сүйретіп, өлген балықтың дауын жоқ жерден қуып келіп тұрған жоқпыз. Отанымызға келдік. Сағындық. Патшаны қолға түсірсек зынданға саламыз. Жанына ілескен жарбақайлардың бастарын аламыз. Біз бірімізді-біріміз тілмашсыз түсінетін ұлан-байтақ елміз ғой... Қиял жетпес кеңістіктің иесіміз. Маған қыжыртпа сұрақтарды қойғанша қамалды қирайсоқ етіп жаулап алуымыз керек. Елдің тағдыры – ойпы-тойпы күйде. Тәңірдің көзі түзік болғай!.. – деді сардарларына рух беріп. Әскербасылары аялы – ағы ақ, қарасы қара тұп-тұнық көздерімен сөйлеген сайын Бостанды бір қарып түсіреді. Оның сөз соңына қарай жүзіне қан жүгіріп, көзіне жылылық үйірілгені байқалды.

Енді Азаттарға құм бүріккен желі тынбас айтақыр жерден, жұлқып-тартқан соғыстан, түн баласы ереуілдеп, қопаңдап-қорқып шыққан айлар мен күндерден құтылудың сәті келіп тұр. Бұйра бұлттардың қалқасынан жылт-жылт етіп қайықша сырғыған айшықтың жарығымен әлем ала-құла, томаға тұйық, жұмбақты да үрейлі көрінеді. Алыста дарияға жете құлаған алып қодастай болып жартас қарауытады. Бостан кішкентайында сол жерде ойнайтын. Оның іші жаңа ғана сылқ түскен қанжылым судай жылып сала берді. Ол ойына «жеңіліс» деген сөз оралса, денесі суық тартатын әдет тапқан. Құрыс-тұрысы жазылып, шекесінен шып-шып суық тер бөртіп шықты. Қамалға іштей тастүйін шүйілген Бостан, бәрінің арқау жібін қатайтып, ақтық айқасқа бейім еткен. Бір саптаяқ шарап ішіп алды. Ол оның ішін қыздырып, буын-буынын ғана босатып қойған жоқ, арыстан жүрегін де босаң тартқызды. Ол көзіне тұтылған түн қараңғылығынан өзінің Азат елінің бейнесін жасағысы келді. «Менің елім – саясаттың бұйымы емес. Сондықтан ол қайдағы бір қартаң майбөксеге бұйырғанын қаламаймын!» – деп күбірледі. Ауыздығын қарш-қарш шайнаған асау айғырдай тістенді. Көз суырар көк аспанда қылау жоқ. Тұп-тұнық. Бостан аса бойшаң, иықты, мойны иыққа тік біткен, басқан жері ойылып кетердей дәу, әбден күнсіген ақ-сары жігіт. Ол көңіліне жақпаса да сөзден дән іздейді. Анық сөз бен жасық сөзді жазбай таниды. Түлкібұлаң әңгімелерді сап тиып, соны қоқырсытқан қоқырақайлардың көмейіне құм құяды. Елдің берген бағасына (шынайы) әмәнда лайық болуға тырысады. Буалдыр, жылымшы сөзден жүрегі май ішкендей кілкиді. Адамдар өз мүмкіншілігін іштей сезеді де бейқам жүреді. Соңында қолына су құюға жарамайтындарды топ итті күзгі жапырақтай дірдек қақтырған көкжалша үйіреді. Солардың бірі – Бостан. Жаратылған көк атпен алдыда жүрді. Азаттар мен қамалдың арасы тас лақтырым жер-ақ қалды. Ой жөңкілген жентек-жентек бұлт тәрізді өз басында көшіп жүр. Бұлттың соңы жарқыраған ашық күнге ұласа ма әлде қапқара қара селге айнала ма?.. Бостанның жанына орынбасары келді. Екеуі қабақ қағысты... Ол толқып тұр. Алайда, ішкі дауылдан сыртқа еш белгі көрінбеді, білінбеді, байқалмады. Гүлге тұнған таңғы шықтай мөлдіреген жанарларымен Бостанға қарап тұрды.

– Шабуылға!.. Алға! Алға! Алға!.. – деді Бостан зор даусымен екпіндей тіл қатып. Жүзінен қатулық есті. Алдыға кілең танауы шелектей жирен ат, ақ-боз ат, күрең ат, бөрте аттарды тақымдаған жүзбасылар озды. Қарагер атты жасақ ат тұяғымен құм-тасты алқаптың миын шаға қараңғылыққа сіңіп кетті. Бір сарбаз аттан түсіп, оң қолын кеудеге басып, қолбасшыдан үзір сұраған ишара жасады:

– Қолбасшым! Қамалдың әскері ұрысқа дайындалу үстінде. Алдын орау керек. Ұрыстың басталғанын күтпеген жөн. Қапыда басу керек... – деді мазасызданып, тез-тез сөйлеп.

– Онда отқаруды іске қосыңдар! – деді. Бұйрық демде орындалды. Ұрыс басталды да кетті...

Қамалдың ішіндегі басшылар өздерінің кәдуілгі жұмыстарына кірісіп жатыр. Басқа нәрсеге мойын жарықтық жар бермейді. Бұрғызбайды. Шарап шалқып ағып жатыр. Көкқұтанның сирағындай ыздиған тілерсегі бар кілең алтын тостақтар әр, қара жұмыс басып берген таңбасындай болған күс қолдарда. Ұзына бойы бір тайпа елге жетер етіп жайылған дастархан асқа толы. Сырты – ескі, тозған, қамалдың ішіде – ән мен күй күмбірлеп тұр. Есік екі мәрте жұлқынды. Патшалар үдірейе қарап қалды. Іле ішке кеудесі алқам-салқам, көзінен от шашқан сардар кірді.

– Патшам! Біздің қамалға әлгі әскер жақындап келеді. Шабуылдарын бастады. Отқарумен қақпаны атқылап жатыр! – деді.

Патша (даукес, ақымақ шал, нойыс...) саусағымен өзінің қолбасшыларына қадай нұсқап:

– Неменелеріңе отырсыңдар. Тез дайындалыңдар. Мен кеудемді ешкімге бастыртпаймын! – деді ашуға булығып. Көздері шатынап. Сүдіні суарылған қылыштай суық... Ығы-жығы сұрықсыз мекенін көрсетіп:

– Бұл менің елім... – деді.

Жасық әппақ сақалы сүйірлене келе белбеуін жабатын созалаң қимылды, әр сөзін сатып, тілін еміп, ділмарсып сөйлейтін шалға атын ерттеткізді. Егер әскер жеңілсе, басқа жерге тайып тұрудың қамы ғой баяғы. Көрші патшалықтың кент-басы, шау тартқан шал-патша сөйткен... Ол өзге топыраққа табан аударды... Қазір сонда. (Шал қашқан патшалық, енді сол сатқынның елін жауламақшы. Опасыз неме ғой!)

Жел өзінің алтынкүрек самалымен жойқын соғыс пен тәтті жеңістің хабарын алып келгендей болды... Азаттар жеңіле бастады. Қамалдың ішінде ерсілі-қарсылы жүріс көбейді. Құлдар дарияның астынан басталатын үш үңгір жолды қару-жарақпен толтырып тастапты. Олар ұрысқа тастүйін дайын. Мына жерде қырғын соғыс болатын сұры бар. Қанша адамның жаны шырқырап, қанша бақырбастының басы домалап, өз қандарына бөгеді екен... Соңындағы туыстары ұларша шулап қалары айдан анық. (Жақсы адам арада жүргенін бәрі қалайды ғой! Ал: «Жаман қашан өледі екен?!» – деп жанындағылар күтумен болады... Керек десең, күн санайды!!!) Әр кеудеде: «Қайтадан бас сауғалап қашамыз ба?» деген ой сайрап тұрды. Бір кезде тыңшының есіне әлдебір нәрсе түскендей:

– Күзетші маған бұлар құлдардан туған ұрпақ деген! – деп айқай салды. Айғай ауаны қанжарша қақ тілді. Дәл ортасынан бырт айырды. Сол мезетте Бостан өз әскерінің қолына қамшы алуын бұйырды. Көзінен көк ұшқын шашырап тұр. Ентелеген әскерді жасақ аттың бауырына алып, тірескенін дойырмен көндіріп, оп-оңай түріп тастады. Сойылшы жалаңқат жейделі жігіттерді бастан бір-бір қойды. Кісінеген жылқылар ес таппай қамалға қарай құйындатты. (Адамның мінезі де құйын секілді. Алақұйын! Аласапыран! Алмағайып заманды да тудыратын мінез бе?! Қилы-қилы кезеңнің қиыншылықтарын қиып, кесіп өтетін де мінез!) Жарылған бас, шыққан көз, ат тұяғының астында қалған сардарлар, бетін қан жуған жаралылар көбейіп кетті. Құлдар бастарын күстенген, қара қолдарымен көлегейлеген күйі көзден ғайып болды. Патша да сағым сияқты кеңістікке сіңіп кетті. Ешкімнен жеңілмеген әскер ізім-қайым жоғалды. Бостан қарагер атына қамшыны көміп-көміп жіберіп, ортаға шықты.

– Жұртым. Сендердің ішіп асқа, киіп киімге жарымай отырғандарың мына құл-құтандардың кінәсі. Олар тіл безеуге жорға, тіршілікке жоқ. Елді азғырып, тонап, осы жұртқа ортақ қазынадан ақша ұрлағаннан басқа ештеңе білмейді. Соның салдарынан әне тұрып жатқан лашықтарыңның сұры. Солардың бойкүйездігінен, жігерсіздігінен, сендер, халқым, тақ-тұқ тірлікке бой алдырдыңдар. Көбік аузы, қанар қарын бас-иелерің жоқ болып кетті. Ауаға сіңді ме, ауа көшті ме? Қайда жоғалғанын бір Құдай білсін! Бас-иелерің қазынаны ым-жымы бір сумақайлармен қосылып суша шашты. (Ақша – су! Бірақ су – ақша емес! Суды алақаныңа көпсіп алсаң, саусақтың арасынан сусып шығып кетеді. Тама береді. Тама береді. Сөйтіп сарқылады. Ақша да саусақтың арасын өткен – су!..) Жасық тері шалбарының көті жылт-жылт етіп, ел кезді. Біз жорықта жүргенде жұғымсыздың баласына тән тәтті тілімен санатқа ілікті. (Демагог қой. Жириновский секілді). Өзі үстінде отырған басшысының сұғанақ итше артын жалап жүріп, таққа ұрланып барып отырды. Елдің қыбын таба сөйлеп, өз ісін алдымен ойлады. Сендер оған ашуланып: «Байлығыңды басыңа шайнап жап!» – деп қара басына қарғыс жаудырдыңдар. Көптеп салық төледіңдер. Жасық – сырты қара, іші ала, сайқал патша болды емес пе?!. Сендер одан жақсылық күте-күте... күте-күте күндерің бітті. Патша дүниеден озып немесе уақытша өзге жаққа жер аударған соң, келесі патшаның ісімен салыстырғанда ғана оның қажыр-қайраты, атқарған жұмысы белгілі болады. Пиғылы мүңсіктердің елді сарыуайымға салып, еңсесін басып ұстауына енді төзбеймін! – деді Бостан алабұртқан көңілін әрең басып.

Халық оны киізге отырғызып, патша етіп көтеріп, өзінің тағына қайтадан отырғызды. Той. Думан. Сойылған малда, жайылған дастарханда, келген қонақта сан жоқ. Бостанға көбісі ренжігенімен, сағынғанын, қатты күткенін айтты... Оның сүйікті жары – Бейбітгүл біршама қартаң тартыпты. Орнынан тұрғанда аппақ қынама бел дүрия көйлегі сусып, сықырлауық көк етікті тобыққа дейін жауып қалды. Шәлісінің шашағын сол иығынан асыра лақтырды. Өрнексіз, әшекейсіз доқаба желеткісінің қапсырмасын жүре бекітіп, сыртқа беттеді. Бостан оның қимылынан ішінде бір шайпау сөз жатқанын аңғарды. Әжім қарт әдіптеп үлгерген қолдарымен оттай ыстық құшағына қысып, тікенектене біткен ақкүміс сақал-мұртымен бетін қытықтай сүйді. Араларындағы кірбің әлгі, бастарын көлегейлеген күйі көздің алдынан ғайып болған құлдардай жоғалды.

Өңге патшалықтан баю үшін келген, Жасықпен ауыз жаласқан бес сұмпайыларды аяқ-қолдарын таңып, үстеріндегі жыртық-жамау, кір-қожалақ киіммен қос есекке теріс мінгізіп аулаққа айдап жіберді. Жұрт у да шу болып күлді. Шыңғырған дауыстар, лағнет жаудырған ауыздар... Бәрі бір сәтте іргелес орналасқан Өмір және Жағдай атты театрларының кейіпкерлеріне айналып шыға келді...





Құмырсқа

***

– Ермек үйіңнің артындағы илеуде құмырсқа өлді.

Інім бір түрлі болып қалды. Одан кейін жылай бастады.

– Кім өлтірді?

– Байқамай басып кеттім.

– Ей, оңбаған сен адамды өлтірдің ғой.

– Қойшы-ей. Қайдағы бір құмырсқа үшін жылайсың ба?

– Сені сөйтіп бір алып адам басып, жаншып тастаса не істер едің?.. – деп одан ары егіле бастап.

Ағасы қылмысты адамдай басы салбырап төмен қарады.

– Бүгіннен қалдырмай жерлеу керек. Ақ мата тап. Тез бол... Болсаңшы! – деп ағасының желкесінен мытып жіберді.

Ермек пен Асқар құмырсқаны төбешікке апарып көмді. Құмырсқа Асқарға: «Осы төбешікті жақсы көремін. Қысқа азықты да осы жерден тауып, қалыңдығыммен де осы жерде танысқанмын!» – деп талай рет айтқан. Құлағына сыбырлаған. Асқар суретші досына құмырсқаның портретін салдыртып, төргі бөлмеге іліп қойды.

***

Асқар таңертең тұрып илеуге қарады. Құжынаған құмырсқа. Адамдар қастарынан өтіп жатты. Өтіп жатты. Әне тағы біреуі туфлидың табанының астында жан тапсырды. Күлкілі һәм қайғылы өлім. Күлкілісі – кішкентайында, қайғылысы – ондайлар көп. Күніне кем дегенде біреуі өмірден озып жатады. Оларды санап жатқан Асқар жоқ.

Біздің олардан еш артықшылығымыз жоқ. Оларда сана жоқ және бірін-бірі иіс арқылы (интуитивты) тауып алады демесеңіз. Жұмыс істейміз. Тамақ табамыз. Мүмкін ойланып, толғана да алатын шығар. Өйткені, Құдай – шебер! Он сегіз мың ғаламды жаратқан Жаратушы жалғыз Иенің қолынан бәрі келеді. Олар күнә жасай алады ма екен? Оны Құдай білмесе, бала білмейді.

– Асқар бүгін тағы алтауы өлді.

– Заманақыр болды ғой. Тез арада жер қойнына тапсыр.

Асқар сол түні құмырсқаға айналып кетті. Таңертең құжынаған құмырсқаның арасында оянды. Шошып кетті. Үстіне қарады. Әлем – недеген үлкен! Ей, мынау менің ағам ғой. Бүгін тағы да біреулерді мыжып кетпеді ме екен деп келген шығар. Мен сөйлей алмаймын. Бірақ, ойлай аламын. Адаммын ғой. Тәнім құмырсқа. Енді қысқа азық жинау керек. Топырақтың үстімен келе жатты. О, нанның иісі. Үгіндісі сияқты. Арқама артып алайын. Әлде итерейін бе? Жігіттер көмептесіп жіберіңдерші. Жарайсыңдар. Жұмыла көтерген жүк жеңіл. Асқар нанды итеріп илеуіне кіргізді.

Таң атты. Әбден шаршады. Алайда, оның жанындағылар жұмыс істеп жатыр. «Қанша шаршасамда кеш батқанда демалармын» деп ойлады. О, құрттың үгіндісі. Әй, Ермек апамның құртын әржерге тастай бергеніңді қашан қоясың? Мынау ауыр екен. Көмектерің қажет болып тұр. Бәрі шетінен опырып алып тасып жатты. Асқар артында келе жатқан. Бір адам мыжып кетті. Айнала аппақ түске боялды да кетті...

Ермектің бір досы битті өлтіргені үшін алты бойы нәр сызбай, жалаң аяқ, жалаң бас жүрді. Өзіне-өзі шығарған АР үкімі осындай еді! Сол жігіт кейін бір қаланы басқарды... Халық риза болды.

Ол дүние салғанда қара-құрым халық көшеге шығып, ақтық сапарға шығарып салды. Сол кезде жылаған елдің көз жасы жылға болып ақты деседі көргендер... Мықты кісі еді! Марқұм. Он алты жыл бойы шөлдалада тіршілік сүрді. Тіршілігі – таққа таласқан, сол сәтте ашуға булыққан, қаһар атты сәйгүлікке қарғып мінген патшаның сүдініне ұқсады! Іштей өзімен-өзі арпалысты... Өзінің адами болмысын іздеді. Оны тапқан соң, елге оралды...





Қорқыныш

***

Әділдің мәңгілік мекені – тау мен үңгір. Таңның атысы, шапақтың батысы тау кезіп жүргені. Үңгірде түнейді. (Күн сәулесін, нұрды түсінде көретін! Оны жақсылыққа жорыды!..)

Сақалы белуарына дейін түскен. Ешқайда шықпайды. Қатты жел тұрып еді шіріген ағаш қирай-соқ болып шашылып қалды. Түн түндігін жабысымен Әділдің тезесі қалтырап, қорқады. Елдің көзіне түскісі жоқ. Ол әр сөзін орнымен айтады. Баласы – пайдакүнем. «Адам неге надан? Азғындыққа неге жол береді?» – деген сұрақтарды іштей қайталап, қапелімде жауап таба алмады. Азғындық – лықсып, қай тұс боркемік болса, сол тұсты опырып түсетін дүлей күш. СЕЛ. Оған қарсылық көрсету керек. Бүгін жеңдім деп тоқмейілситін болсаң, ертең азғындық іштен бас көтеріп, бөтен ауылдың төбетіндей алақ-жұлақ еткізіп, «талап» кетеді. Одан кейін қораға кірерін кіріп алып, қайтадан шығар есік те тесік те, таппай жанталасқан сұрбөрінің кебін киесің.

Әділдің жүрегі құрғыр бенеге шалдыққан жылқының терісіндей тесіліп, сыздайды да тұрады. Жолында тұрғанды жапырып өтер қара тасқын келе жатқандай болады. Дилы, мініске дайын керемет аттары болған. Елдер оларды: «Мынау сенің береке-ырзығың ғой!» – деп мақтан тұтатын. Ол сәйгүліктерді жайлауға, ішкертінге енгізіп, ұры түспесін деп тұтқиылдан аңду қойғызған.

Баласы қоластындағы мыңғырған мың қойды мүлгітпей ұстап отыр. Онсыз саудасы кірікпейді. Дүниеқоңыздықты ойлап жүйкесі жүн-жұрқаша жүнжіді. Оның бәрін талақ етті. Бақ сынасар, тақ жарыстырар заман Әділ үшін өтті. Бұл өзінің ұйғарымы. Ұйғарымы – өмірлік ұстанымына айналған.

Ағаштардың бұтақтарына байланған маталар желмен желкілдегенде құлпырым жібектей небір рең беріп, ертегі әлеміндей елеске жетектейді. Жүрісін аз-кем кідірістеді де көкжиекке қарады. Көңілі ит жыртқан терідей алау-далау. Тау мен тасты кезіп, байырқа табар емес. Ажал ешкімді талғамайды. Ертең Әділде өмірден озады. Мезгілсіз өлімнен ешкім жалтара алмақ емес. Апас-қапас кезең.

Шатқалдардың арасымен жүріп келеді. Көгеріп-сазарып жатқан майбатпақ жалбызымен қоса жабысып, оңайлықпен қабаққа жеткізбейді. Әділдің жақындарына: «Мен бұрнағы өмірге қайта оралмаймын. Мен қанарқарындар сияқты өзімді жарау атша күткім келмейді! Тоқшылықтан кекірігім азып, шошқаша семіргім келмейді. Халықтың қаржысын жайынша жалмаған, жыланша жұтқан жемірге айналғым келмейді!» – деп шамырқана сөйлеп, бәріне ашық айтқаны есіне еміс-еміс оралады.

Ер қор етті де қалың ұйқыға кетті. Түсінде: Торлауыт арбаның үстінде – екі қолы керулі, мойнында – мойынтұрық.

Бір мезгілде қара терге малшынып, жайсыз түстен түршігіп оянды. Әділ өрекпіген жүрегі басылғанша көтеріліңкіреп отырды да тоз-тозы шыққан беторамалына қол созды. Терін сүрте отырып, санада қылаулаған бір ойдан айырылмауға тырысты. Әйтеуір, түсін жақсылыққа жорыды. Менің жүрегім «тірі» деген сенім көмескі тартты. Әділдің құлағына бір әуен жетті. Нәзік әуен. Бейне бір біреу қурай сыбызғымен өзіне таныс нәрсені әуендетіп отырғандай. Әділ – тосуды тозақтай көретін адам. «Сабыр сақта. Асықпа. Ішіңдегі тағатсыздықты жең!» – деп өзін-өзі басты. Сыбызғының иесі сойған түлкідей ыржалақтап, жанынан жанай өтті. Айдың сүт төгілгендейгі жарығынан беті анық көрінді. Әлгі бейтаныс: «Өзіңнен-өзің қашып жүрсің бе? Әңгімені осы түннен ары қарай созбақтамай, бітіре салсақ қалай қарайсың?» – деп ішке тартқан демі кері тепкенше секемшілдігін жуып-шаярлық кесек әңгіме тауып үлгерді. «Мынаны қайдан көрдім?» – деп ойланды. Әділ басы зеңіп кетті. Бұрын-соңды қауып бұлты басына үйіріп көрген емес. Арыстанжүрек. Қорыққан бұрын жұдырықтайды. Бейтаныс: «Менімен жүр!» – деп емексітті.

***

Таңғы тыныштықты үркітпей бейтаныс ақ маңдайлы атты кегжите, нық ұстап, кетіп бара жатты. Анау тұс, мына тұста тұяқ астынан пырылдап ұшқан бөдене, тарыға ілескен тастай ара-тұра шақ ете қалған таға мен тастың үнінен өзге дыбыс жоқ. Дорбасына бір нәрсені мықшита толтырып алған екен. Көтерілген қыр араның жүзіндей тікенектенген қарағайларды жарып, сар желіспен ұзап барады. Су бетіндегі мұздай қалықтап, ұзап бара жатты. Төменгі жақты бетке алып сорғалады сормаңдай. Бейтаныс күркірей күлді. Әділ қолына үшкір біткен тасты алып жәукемдеуге ұмтылып еді, әлсіреген күйі жерге құлады. Мейірімге толы көздері шоқтай жанды. «Мен оны өлтіре алмаймын!» – деп түйді ішінен. Маң дала қашқанды да, қуғанды да қылғытып жіберіп, бедірейіп жата берді. Керімсал ауа терең дем алған Әділдің өкпесіне енді. Орнынан тұрғысы келді. Тұра алмады. Қайта ытырылды. Тұра алмады. Солқылдақ арба секілді сүйретпеге үйренген майбөкселерше шатқаяқтап жүре алмай, әзер қимылдады. Аш бөрідей жалақтаған қара ойлар нешетүрлі нәрселерді уәсібәлап, азғырды. Жаман күмәнді ойлар қылау берді. Әділдің: «Сен кімсің?» – деген даусы қарлығып шықты. Әбден титықтап, шөл буып тұрса керек. Қаталапты. Күнделікті мәзірі – нан, қара су, күріш!.. Болды. Суды ішіп жан шақырды. Бұған тірнектеп жиған бірде-бір байлық жетпейді. Ішіңдегі Ібілісті жеңу – Ұлы байлық, Ұлы олжа. Сөздің уәжін келтіре алмады. Кім екенін біле алмады. Пайдакүнем баласы есіне түсті. Әділ: «Сауданы сапырып, дүниенің төрт сарынан жүзді алып, мыңды беріп отырған құрығы ұзын саудагерлер өздерін-өздері әлейхлағнетке қалай ғана жіпсіз байлап-матап ұстатқанын білмейді. Саудагердің пұлы қайда жатса – жаны сонда. Жұрт арасында ықпалдарың үй жығардай. Тәжікелескілерің келе ме? Мен сендердің қырын қабақтарыңа еш қырыстанбаймын. Сөз ұғудан кеткен екен деп ойласаңдар ойлай беріңдер!..» – деп айқайлады. Сабыр. Сабыр. Сабыр... Әділдің білімі терең, ақылы жүйрік, жайдары жүзді, аялы көздерінен жылылық жылт еткен (ұшқын ойнаған, жалындаған, отқа айналған), келбетті, дөңгелек жүзді, шүңірек көз, артық еті жоқ, қимылы жіті, нағыздың өзі. Самдағайлық оның ерекше қасиеті. Әділ рухани сұлу. Сыртқары тоңмойын көрінгенмен, рухани таза адам десе жүрегі елжірейді. Жасықтық оның қаруы.

Бейтаныс аттың үстінде келе жатып: «Қақ суымен шөл басып, қазір қырқай тышқақтап жатса керек... Зәкір тастаған кемедей өмір толқыны ары-бері шайқалтты-ау. Тауда жүремін деп қор болды ғой. Қалада тың-тыңдап, қара сана боп жатқанша Әділді көріп келдім. Сәл болғанда буынын босатып, бетін ары қарата жаздадым...», – деп арам ойлады. Өзі шықшыты бұлтылдап, айналаны көзбен шолып, айбар шекті. Қатты шабамын деп атын ақ көбік қылды. Көлеңке ұзара таудың текше-текше қыраттың алғашқысына көтерілді. Өзенге жолықты. Бейтаныс шапанының шалғайы суға тимей-ақ дәрияның арғы қабағына ілікті. Көз сұғы қатайды. Күйме есігіне тұтылған доқаба перденің саңылауындай ғана жылылық жүрегіне ұялады да қайтадан жоқ болды. Жолда жатқан Әділдің бір затын көріп, жерден көтерді де төсқалтасына сүңгітті. Оны харамдады. «Мен оны қайта барып: «Бүкіл мүлік-мүкәммалдар менің атыма ауыстырылады» қолхат жаздырып аламын...» деген оймен кері бұрылды.

– Сен біреудің затын сұраусыз қалай аласың? – деген көктегі дауыс қатулана шықты. Тайқуды білмейтін, ашық соғыс, айқын сөзді жақсы көретін әлгі бейтаныс енді апанға түскен арландай алақ-жұлақ өмір кешуге бейімделді. Аузымен ауа қармап, көзі жаутаңдап, бір жанып, бір өшіп жанталасуда. Ой түбінен жарқ етіп өмірдің барша ақиқатынан алтын кілті шыға келетіндей ақшадан айырылғысы жоқ.

«Есі түгелдің тіршілікте есебі де түгел болуға тиіс. Олар дүниеге сенің көзіңмен қарамайды. Өз көзімен қарап, өз сөзін айтады. Алтынды алады, қолыңнан жем жейді. Сөйте тұра өзін сенен артық санайды. Олардың мойны қатты, бірақ рухы әлсіз. Сенің жүрегің озық ойдың ғана емес, озық тіршіліктің де қордаланған құтты мекені болады. Ертең олар кеулейді. Сонда кім тосқауыл болады?.. Сіңірің созылған кедей бол, бірақ арыңды сатпа. Қиял, ой деген нәрсе адамның алдын күреп, қиялдан, арманнан тоқылған алқызыл болашаққа жетелеп отырар ұлы күш!», – деген сөздер ауада қалқып жүрді.

Әділ түс көрді. Түсінде мойнындағы мойынтұрық алынған екен. Оның мағынасын түсінбесе де қуанды.

Әділ әлгі дауысқа құлағын түре қалды. Былай қарады, былай қарады ешкімнің қарасы көрінбеді. Үңгірге кіріп кетті... Одан кейін оны ешкім көрген жоқ...





Қуыршақ

***

Сол бір кез есімнен әлі кетер емес. Қандай керемет адам еді! Аузың ашса жүрегі көрінетін адал кісі болған. Қазір ол жоқ. Саясат деген көршім оны жұтып қойған. Ол қуыршақтар театрында басты рөл ойнаған. Бірақ, қуыршақ болғысы келмеген-ді. Сыртынан көріп сөйлесуге «ынтық» болып жүргенмін. Саясаттың асқазанына түскен соң, көре алмай қалдым. Сәкеңмен бір күні жолығып қалдым. Мен одан:

– Қалыңыз қалай аға? Оны босатпайсыз ба? Әбден қиналып кетті ғой, – дегенімде, ол маған:

– Маған қуыршақтар ғана керек. Жаңа режиссер жалдағалы жатырмын. Асау екен! – дегені.

Үйге бара жатып жол бойы ұзақ ойландым. Ары таза режиссер бар еді, оны неге місе тұтпады екен? Әлде оның жаныдағылардың бәрі айтқанын істеп, айдағанына көнуі керек пе?! Схема ғой.

Көшемен келе жатсам бір бейтаныс:

– Балам тоқташы. Оны көрген жоқсың ба?

– Аға оны Саясат жұтып қойды ғой. Содан бері жұрт оны көрген! – дедім қабағымды қарс түйіп.

Оппозицияның Сол қолы жетіп келді:

– Оны көрмейсіңдер. Енді ол келмейді.

Бейтаныс:

– Адам сиқыларың жоқ. Ал, не болды? Не өнді?

– Оны менен емес Қуыршақ театрының директорынан сұраңыз.

***

Бір ай өткен соң Қуыршақ театрының директорына бардым. Барсам. Артистер ойнап жатыр екен. Екі қолынан, екі аяғынан, басынан жіп өткізіп алып, бір әлеуетті бір Қол арлы-берлі қозғалтып, ойнатып жатыр.

– Аға мені жұмысқа аласыз ба?

– Сен билей аласың ба?

– Түсінбедім.

– Мен тұр дегенде тұрып, мен жат дегенде жатасың ба? Мен айтқанда билейсің.

– Ондай өнерім жоқ.

– Онда жұмыс жоқ.

– Ол жұмыс емес қой.

– Ой, балам әлі жассың ғой. Көп нәрсені білмейсің. Түсінбейсің!..

– Сау болыңыз.

Шыны керек қуыршақтарға жаным ашып кетті. Байқұстар үйретілген иттерден айнымайды. Сондай кезде сол ағамызды сағынамын. Мықты режиссер еді. Мүмкін бір қойылымы ұнамаған шығар. Қазір бастықтарға ұнаудың өзі қиын ғой. Бір нәрсесі кем немесе артық болса... Болды. Жұмыстан мәңгілікке кетесің. Біраз адамдар кетті ғой. Қазір елестері театрды кезіп жүр. Қалай кезбесін! Аяқталмаған шаруалары бар емес пе?! Және шаруа өте көп. Жұмысын істей алмай шетел асып кеткендер де баршылық. Сол кісіні Саясат жұтты дегенде қатты өкіндім. Өкінуіме себеп, халқымыз жақсы перзентін қызметінен қуды. Ұзынқұлақтан естігенім: «Сол кісі қазір оппозицияның Сол қолымен бірге жұмыс істеп жүр екен. Және жақын аралықта оны ешкім көрмейтін сияқты...».





Бейтаныс

***

Кешкі сағат сегіздің мезгілі. Марат өзінің сүйікті ісімен айналысып отыр. Яғни, жазумен. Оның құрылысшы көршісі:

– Мынауың хобби ғой! – деп кекетеді. Жігіт: «Сенімен дауласқаннан дауа жоқ» дегендей басын изейді.

Шіліңгір шілде. Терезе ашық тұр. Бөлме іші – қапырық. Дастарханында тұрған жапырақтай нанды жапыра жұлып аузына салды да ұрты томп-томп етіп жеп алды. Қалтасындағы шылымды асықпай сорды. «Жандосты өлтірсем бе, әлде тірі қалдырсам ба?» – деген сұрақ басын қатырды. Бір тұрды. Бір отырды. Дәлізге шықты. Жүзі жұлдызбен әдіптелген аспанға қарап ұзақ ойланды. Тепкішекте отырды. Қайтадан кіріп жазу үстеліне отырды.

– Қалың қалай? Денсаулығың жақсы ма? – деді терезенің жақтауында отырған бейтаныс.

Марат селк ете қалды. Бұрылып қарады. Ішінен: «Мен сегізінші қабатта тұрамын ғой. Бұл қалай келді. Есік жабық. Бұл пәтерде менен басқа ешкім тұрмайды!» – деп ойлады.

– Мен ұшып келдім.

– Сен менің ойымды қайдан оқып отырсың? Мені қайдан білесің? Бұл жерге не үшін келдің? Кімсің өзің?

– Мен екі себеппен келдім. Біріншісі сен мына жалғандағы ең таза соңғы адам екенсің. Екіншіден мен сенің кейіпкеріңмін. Жандоспын.

– Ей, Жандос! – деп екеуі құшақтасты.

– Марат сен мен туралы көп жазып жүр екенсің. Бір жерде Қасым, бір жерде Данияр, бір жерде Болат, Ринат, Айдос... Бүгін Жандос. Осы новеллаңды жыртып тасташы.

– Неге?

– Сен мені о дүниеге аттандырғалы отырсың ғой.

– Жандос қарашы. Түсін. Менің осы күнге дейінгі шығармаларым жақсы аяқталып жүрді. Кулминациясы ғажап! Бүгін біреуді өлтіруім керек.

– Менде нең бар. Басқа біреуді өлтір.

– Шығармада сенен басқа ешкім болмаса мен кімді өлтіремін. Жандос егіліп жылады.

– Менің бала-шағам, әке-шешем бар. Оның үстіне мен жиырма бесте ғанамын. Мені өлімге қалай ғана қимақсың? Болашағым әлі алда? Онда «Үнсіздік» әңгімесіндегі Айдосты өлтір.

– Ешқандай айырмашылық жоқ қой.

– Бірақ, шыныменде. Қалай істесек екен? – деп Жандос иегін ұстады.

– Саған айтар ақылым: Мен ғажап қылып суреттеп берген вилланың ішіне барып ұйықта.

– Сен мені сырттан өлтірсеңші.

– Мен мына жалғандағы ең таза соңғы адам болсам ту сыртынан қалай өлтіремін. Жүрегім шыдамайды ғой.

– Сен екінші кейіпкерді дүниеге әкел де соны өлтір.

– Жандос. Сен өзі қызық адам, қызық кейіпкер екенсің. Новелланың конюктурасы өзгеріп кетеді ғой. Оны ойламадың ба? Ауызбен айту әрине оңай. Судың да сұрауы бар. Мен бейберекетсіз бәрін қыра берсем, оқырман: Мынауың бір маньяк екен ғой, – деп оқымай қоймайды ғой. Біреулер: «Мараттың әңгімелерін оқыдың ба?» – десе, «Қойшы соны. Әйтеуір көрінгенді өлтіре береді. Одан басқа ештеңе жаза алмайды ғой деймін. Триллерист!» – деп айтпайма. Ол мен суреттеп берген ақылға толы кәлләңа келмеді ме.

– Енді не істемекшісің?

– Білмеймін. Ойланып отырмын.

– Мен сенің әр жазған сөзіңе қарап отырамын. Тағы: «Жандос өлді!» – деп қойып қалсаң...

– Мені мына жалғандағы ең таза адам деп кім айтты?

– Оқырмандарың.

– Оқырмандарым. Менің оқырманым – жалғыз анам ғана ғой. Одан басқа мені кім оқып жүр. Кітабім де жарық көрген жоқ! – деп Жандосқа таңданыспен қарады.

– Райымбек пен Абылайхан көшелерінің қиылысында бір қыз тұрады екен. Атын ұмытып отырмын. Сол сенің баспасөзге шыққан барлық әңгімелеріңді оқып жүреді екен. Сол айтты. Сенің мекен-жайыңды сол қыздан сұрап алдым. А... Ныспысы – Дариға.

– Дариға. Бірінші рет естуім.

– Саған сырттай ғашық екен. Егер Маратты көрсең қолтаңбасын алып келші, – деп өтінді. Бірақ, сен мені өлтірсең қолтаңбаңды жеткізіп бере алмаймын ғой.

– Мені бір Гений жасап жібердің ғой. Қарның ашты ма?

– Сұрайсың-ау. Далада сенделтіп қойып маған: «Қарның ашты ма?» – дейді ғой. «Жандостың қарны тоқ». – деп түртіп қоймақшысың ба?

– Жоқ. Кел, жайғас. Тоңазғышқыштың ішінде күріш бар. Жылытып жеп ал.

***

Үстелдің үстінде – Теодор Драйзердың «Керри әпкейі», Федор Достоевскийдың «Нақұрысы», Гогольдың «Өлі жандары» жатты.

– Сорлысың ғой Керри. Сорлысың. Негізі Гоголь емес, оны жынданды деп шығарған елдер ақылынан адасқан. Кеше ғана Кньяз Мышкинмен сөйлестім. Жағдайы жақсы екен.

– Сен Барон Мюнхаузен сияқты суайт екенсің.

– Кім суайт?

– Сен. Ол өлгелі қашан. Оның үстіне ол Ресейде.

– Жақсы кейіпкер мен шығарма ешқашанда өлмейді. Ол тірі. Кеше ғана жағдай сұрастық дедім ғой. БАЙҚҰСТЫҢ дені дұрыс досы жоқ екен. Қазір екеуміз доспыз. Жазушы өз кейіпкеріне ұзақ қарады. «Мен суреттеп отырған Жандос осындай емес еді ғой» деп ойлады.

Марат қаламмен: «Жандос тоңазғытқышты ашып, күрішті жылытты да жеп алды» деп жазып қойды.

– Мәке қаламыңыз жүйрік қой тегі. Қарныма ел бармай жатып, барды деуіңіз қалай ? Жемей қойсам новеллаңыз таза халтура болады ғой.

– Болды енді. Сиыр сипағанды білмейді. Бергенде тамақтанып алу керек қой.

– Қалжыңдап жатырмын ғой.

– Мен сені: «Салмақты, сабырлы, байыпты» деп майын тамызып отырып сипаттап едім ғой. Қалжыңдап жатырмын ғойың не?

– Мәке кейіпкер сіздің құлақкесті құлыңыз емес қой. Ол сізге кейде бағынбай, оқыс қылықтар жасайды ғой. Соны сіз жазушы ретінде ұмытпаңыз...

Марат Жандостың сөзінен секем алып қалды. «Оқыс қылықтар» деген сөз санасында сан рет жаңғырық болып естілді. Жазушы тәжірибе ретінде: «Жандос тас еденге отырды» деп жазды.

– Мен сен жазды екен деп жерге отыра қалады деп кім айтты. Ал, отырмаймын. Сенің шығармаңды жоққа шығарамын. Қашанға дейін айтқаныңды істей беремін. Істемеймін.

– Ондай болса үйден шық. Кет. Ой, бунтарь! Бүлікшіл! Сен сияқтылар ғой қоғамда бүлік шығаратын. Халықтың арасына іріткі салатын. Ұлтты адастыратын...

– Кетпеймін.

– Сенің сондай оңбаған екеніңді білгенімде бұл новелламды жазбас та едім.

– Маратжан сен қызықсың. Тек мен ғана оңбаған емеспін. Бәріміз сұм, алаяқтарға айналып бара жатырмыз. Сен де солардың бірі болып шыға келесің. Мен де ертең халықты қанап ақша жеймін, тонаймын, зорлаймын, қарақшы боламын. Мен – Қоғаммын. Егер мен (Ұлы Жандос) сенің айтқаныңды істей беретін болсам, шығармаң таза схематика болады ғой. Менде де мінез бар. Оны ешнәрсемен бүркей алмайсың. Мені қаламыңмен «дүниеге алып келдің». Сұм жалғанға араласқан соң, мен де мың құбыламын. Мен вилланы қалай алдым? Әрине, ақша ұрладым. Мен: «Сабырлы, салмақты, байыпты» бола алмаймын. Пендемін ғой.

Кейіпкері Маратты ойландырып тастады. «Әлде, шығарманы жыртып тастайын ба?» деген ой келді.

– Шығарманы жыртқаннан түк өнбейді. Сен онымен өзіңнің әлсіз екендігіңді көрсетесің. Мені сұмдардың сұмы етіп сипатта да, содан кейін барып білгеніңді істе. Жай ғана өлтіре салсаң оқырман түсінбей қалады.

– Бәріміз әлсізбіз. Соншалықты ақылды болсаң, мә өзің жаз! – деп Марат жазу үстелінен тұрып кетті.

Жандос жазушыға мүсіркей қарады.

– Мен мына жалғандағы ең соңғы таза адам емеспін. Бәріміз ласпыз. Неге екенін білесің бе?

– Неге?

– Өйткені, сен менің прототипымсың.

– Яғни, мен де таза емеспін.

– Сен, ол, мен, мен, ол, сен. Соны түсін.

Жандос айнаға бажайлап қарады. Аумаған автор.

– Мен бір нәрсеге риза болып отырмын.

– Сен ғажап суретші екенсің.

– Сендер өтірік мақтағаннан басқа не білесіңдер. Мақтай отырып көр қазасыңдар.

– Сен мені өлтірсең, өзіңнің де өлгенің ғой. Сондай ма?

– Кім өлмей жатыр. Мен мына қоғамда өмір сүре алмаймын. Жалықтым. Бірін-бірі алдау, қорлау, зорлау, тонау, ұрлау. Әйтеуір, өмір жағымсыз етістіктерден ғана тұратындай. Жазушы ойына келген тың идеяларды ұмытып қалмау үшін, жазуға қайтадан отырды.

– Сен мені аямайды екенсің.

– Бұл қоғамда ешкімнің ешкімге жаны ашымайды. Мысалы, сенің досыңды мүсіркеген кім бар? Оған кімнің жаны ашыды?

Жазушы шығарманы аяқтауға жақын қалды. «Жандос өзін-өзі өлтірді» деп жазуға икемделіп еді, кейіпкер қолына жармасты. Жазушы мен кейіпкер соғыса кетті. Бірін-бірі жұлқылады. Бір кезде екеуі де сегізінші қабаттан ұшып кетті. Шығарма авторсыз қалды. Ол аяқталмады...





Адамды іздеу

***

Рахым мен Олжас бірге үйге қайтып бара жатты. Көшеде иін тірескен, ығы-жығы адам. Рахым артта келе жатқан. Біреулер оны әңгімеге айналдырып, мәшінеге салып ұрлап кетті.

Олжас біраз жер жүрген соң барып інісінің жоқ екенін байқады.

– Рахым! Р-а-х-ым! Әй, әйтеуір менімен ойнағанды жақсы көресің. Ағаштың артында тығылып тұрсың ғой. Кәне, шық бері.

Ағашты айналып шықты. Жоқ.

– Рахым қайдасың? Бопты. Үйге менен бұрын жетіп алған шығарсың.

Олжас үйіне барып, табалдырықтың қуысындағы кілтті алып, есікті ашты.

Кешке жақын анасы келді.

– Рахым қайда? Білмеймін. Жұмысыңызға барған жоқ па?

– Ойбай, жоқ.

***

«Бесінші сыныпта оқитын, Бейсеков Рахым Айдарұлы деген бала жоғалды. Арқасына қара сөмке асып алған. Шашы қара, көзі қоңыр, танауы таңқы. Оң көзінің төменгі жағында тыртығы бар. Кекештеніп сөйлейді» деген хабарландыру ілінді. Туған-туысқандары, жора-жолдастары, таныстары, көрші-қолаңның бәрі баланы күні-түні іздеді.

***

Бір жыл өтті.

Олжас қолына інісінің суретін ұстап алып, кезіккен елдің бәрінен сұрады.

– Сіздер кішкене баланы көрмедіңіздер ме? Мектеп жасындағы бала еді.

– Әлі таппадың ба?

– Жоқ.

– Кімнің баласы жоғалмай жатыр балам?

Тағы біреуден сұрады:

– Мен інімді жоғалтып алдым. Көрмедіңіздер ме?

– Уақыт жоқ балам. Жұмыс, тіршілік күтіп тұр.

Олжас жаяу жүріп әбден шаршады. Қаталады. Талдың түбіне барып отырды.

– Кімді іздеп жүрсің балам? – деп сұрады үсті-басы кір-қожалақ бір қарт. Сақалы өсіп, реңі қашқан. Бала шошып кетті.

– Ешкімді...

– Кімге ұқсайды?

– Адамға.

– Қызық екен.

– Бәріміз Адамбыз ғой.

– Мыналар адамдар емес. Басқа ғаламнан келген бейтаныстар, бірақ адам емес. Адам е-м-ес.

– Сен тәкаппарсың ба?

– Бейтаныстар тәкаппар.

– Әр кім өз жұмысымен жүр. Қазір біреуге-біреу жан ашитын заман емес.

– Онда олар адам болу құқығынан айырылу керек қой.

– Ол құқықтан Құдай ғана айыра алады бауырым.

– Сенің бетіңде тыртық бар екен.

– Кішкентай кезімде темір жырып кеткен.

***

Бала үйіне кетіп бара жатып әлгі бейтаныс туралы ойлады. Ол менің інім ғой. Уақыт жынды ма, мен жындымын ба?

Заман да, өзім де қатыгезбін. Ол маған керек емес. Қазір... Бір-ақ жыл өтті. Елдің бәрі қалайша қартайып кетті?

Бала әйеліне барып:

– Мен бүгін інімді көрдім. Түрі ұсқынсыз болып кетіпті, – деді.

– Мен де Асыланды көрдім ғой.

– Бүгін бастығыңа жолықтың ба?

– Иә. Мені бөлім бастығы етіп тағайындады ғой.

– Сен үшін қуаныштымын. Жарайсың жаным. Менің Асқарым әлі жұмыстан келмеген бе?

– Достарымен кафеге кетті. Сол кеткеннен келмесе екен.

– Қой, құрсын ұйықтайық. Ертең Секеңе сағат сегізде бару керек. Қарызға ақша сұрағанмын.

***

– Мен өз қателіктерімнің құрбанымын! Оларды түзеуге уақыт тығыз! – деді кішкентай Олжас әйеліне.

Мағира күйеуіне:

– Асқар әлі келген жоқ. Екі күн өтті.

– Сондай ма?

Үнсіздік – Ұлы антракт. Немесе мезеттік қана нәрсе. Бір сәттің өзі соншалықты ұзақ және сондай қысқа көрінеді. Олжастың терезесінің алдында қарт Рахым қайыр тілеп отырды.

– Міне саған елу теңге, – деді Олжас Рахымға.

Олжас Адамдарды іздеді. Ешкім жоқ. Қайда олар? Көшіп кетті ғой деймін.

Мағира:

– Бүгін менің туған қарындасым үйге қонуға келеді.

– Ол қайыршыға не керек?

– Келме десем түсінбейді.

***

Уақыт сегізден он бес минут кетті. Жоғалған Адам табылды.

– Мама! Үйге Рахым келді, – деді Олжас. Құшағына қысып жылады. Мен бұрынғы мінезімді жек көремін. Мен ондай адам бола алмаймын.

– Амансың ба? Қайда болдың? Бәріміз уайымдадық қой.

– Б-і-і-р ағ-ал-ар B-М-W-ге отыр-ғы-з-ды. Бір нәр-се-лер-ді сұр-а-ды. Мен-ің бау-ыр-ым ауы-р-а-ды. Сары-ау-ру бол-ға-н-мын. Жүр-е-гім ау-ыр-ады. Бү-й-ре-гім де дұ-р-ыс жұм-ыс жа-с-а-ма-й-ды, – деп едім, жібере салды.

– Мен сені жоғалтып алғанда уақыт өтпей қойды. Уақыт пен заман мені алдады, – деді.

Анасы жүгіріп келіп кішкентай Рахымды ыстық құшағына қысты.

Баяғы мен білетін тыртық. Мен оны қатты сағынғандаймын. Ол тыртықты екінші рет көріп отырмын. Қарт Рахыммен, кішкентай Рахымнан. Әдемі. Бірақ, мен қатыгез бола алмаймын. Адамдар қайда? Олар өмірге келді ме?





Айлы түн

***

Сабыр қазір бір қыздың үйінен шықты. Ол қызбен төрт күн бұрын кафеде танысқан. Бүгін екеуі «алаулаған сезімге» беріліп, әйтеуір, «бойларындағы өртті» сөндірді-ау. Жадырамен төсектес болғанына жігіт өкініп келе жатқан секілді.

Сабыр үйленген, Берік деген екі жасар ұлы бар.

Жігіт Панфилов көшесімен төмен құлдап, жаяу түсіп бара жатты.

– Ей, Айлы түн. Мен бүгін әлгі қызбен төсектес болдым.

– Өзің біл! – деді Айлы түн.

– Қалай өзің біл? Сонда менің тағдырым сені қызықтырмай ма? Сені де Алла жаратты, мені де... Сонда қалай? Бір ортаның адамдары бола тұра сөйтіп сөйлейміз бе?

– Көңіл-күйің қалай?

– Так... Бірінші – өкініш, екінші – ыза, үшінші – өзімді-өзім жек көріп, лас сезініп тұрмын.

– Неге?

– Барғаныма өкініп тұрмын. Бір апта бұрын әйеліммен ұсақ-түйек нәрсе үшін ұрсысып қалғанбыз. Соған ызалымын. Ашуымды әлгі қыздан алдым. Істеген ісім үшін өзімді-өзім ыңғайсыз сезінудемін. Әлемдегі ең лас адам мен секілдімін.

– Сенен де күнәһар адамдар бар. Бірақ олар оны сезінбейді.

– Неге?

– Түйсінбейді.

– Қазір әйелімнің қасына барып қалайша: «Жаным!», «күнім!», «Айым!», «жұлдызым!» – деп алдарқатпақпын.

– Ұрлықтың арты бір тұтам.

– Осы сөзді мектепте жаттап өстім. Мақалдардың бәрін білетінмін. Қазір көбісін ұтымыппын. Сынып жетекшіміз: «Оқыңдар. Азамат болыңдар. Адам қатарына қосылыңдар. Бірақ ең басты алдамаңдар!» – деуші еді байқұс. Осы сөздерді қалай ғана ұмытып қалдым. Қызық.

– Бүгіндері бір адамды, қылаяғы кеше ғана болған оқиғаны ұмыту тез. Ертең сені де ұмытып кетеді. Өйткені, ақпарат көп. Уақыт аз.

***

Сабыр үйіне де жетті. Айлы түн екеуі ұзақ сөйлесті. Біраз әңгіменің басын қайырды. Бірін-бірі ренжітті, жұбатты, татуласты. Ол да ұмытылды. Кәдуілгі өмір...

Есікті кілтпен ашты. Ш-қ. Ш-қ. Тұтқасын өзіне қарай тартты. Ішінен іліп алыпты. Терезені тарсылдатты.

– Кім бұл?

– Мен ғой жаным!

Айгүл ұйқылы-ояу күйі есікті ашты.

– Жеті түнде не істеп жүрсің? Қайда болдың?

– Бастықтың туған күнін тойладық!..

– Неге ескертпейсің? Ұялы телефоның сөндірулі болды ғой.

– Негізі ескертейін деп ойлағанмын. Қалта телефонымның қуаты бітіп қалды.

– Тез ұйықта.

– Мам-мам-мам! – деп баласы жылады.

– Әне баланы ояттың. Ақырын сөйлесеңші.

Сабыр шылымын тұтатып, табалдырыққа отырды. Айлы түн ұйықтамапты. Бедірейіп жігітке қарап тұр.

– Әйеліңе не дедің?

– Құлағына лағман ілдім. Тағы өкініп тұрмын. Өтірікке аузым үйреніп кетіпті.

– Шынында да өкінішті жағдай екен. Енді не істемексің?

– Болды енді ешкімге бармаймын.

– Есіңде ме? Дәл осы әңгімені бір апта бұрын айтқансың. Қайран, Ғазиза! Саған ғашық болғаны соншалық үйленейік. Әйеліңді мен үшін қи... – деді ғой. Оны да тастап кеттің.

– Сен де қызықсың. Енді айтты екен деп үйленіп алуым керек пе?

– Маған не үшін долданып отырсың. Осы, өздеріңде бар кінәні өзгеден іздейтін әдетті қашан қоясыңдар?..

– Ешқашан...

– Мә, саған керек болса.

– Менің басымда болып жатқан «шытырман оқиғаларды» сенен басқа ешкім білмейді.

– Ойлан. Дұрыстап ойлан.

– Не болды?

– Ол оқиғаларды елдің бәрі біледі. Достарың, таныстарың, әріптестерің. Бір қызығы оларда сөйтеді. Бірінің-бірі артын ашқысы жоқ. Мысалы, сен Талғаттың Меруертпен әйеліне айтпай кездесіп жүргенін айтасың ба? Ол жігіттікке жатпайды ғой!.. – деп кекетті.

– Қанша кекетсеңде. Қазір сенен басқа ешкімге бұндай нәрсе айта алмаймын.

***

Сабырдың екі саусағының ортасына қысылған шылым сөніп болды. Күлі ғана қалды. Әңгіменің қызығына беріліп, темекісін де ұмытып кетіпті. – Айлы түн. Мен кінәлімін.

– Кінәлі адам... Бұл сенің екінші есімің. Псевдонимың.

– Мен сияқтылар көп па?

– Ойбай, толып жатыр. Бейнебір қазақ қоғамы кінәлі адамдардан құралғандай. Шын кінәлілер мен жала жабқандар бар.

– Мен қай топқа жатамын?

– Сен сияқтылар да көп. Өте. Өте...

– Үмітсіз шайтан деуші еді. Оны да мектепте оқыдың ба? Әлде шайтан достарыңның ортақ мақалы ма?

– Әйтеуір кекеткеннен басқа не білесің?!.

– Ей, ұйқы бермедіңдер ғой – деп жамырады күлімкөз Жұлдыздар.

– Ана бір Жұлдыз бір әдемі қызға ұқсайды екен? Танысып алмайсың ба?

– Сен секілді өтірікші, отбасына жаны ашымайтын, ақшасын далаға шашатын, уақытын бос өткізетін кезбе болғым келмейді.

– Ей, үйге кір. Кіммен сөйлесіп отырсың өзі? Ақыл-есің дұрыс па? Ертең жұмысқа қалай тұрмақшысың? Жат жаның барында... – деп айқайлады әйелі.

– Ертең мен тағы бір төменетектімен кездесемін. Осы уақытта үйге қайтамын. Сол кезде көрісеміз.

– Менімен сөйлеспей-ақ қой. Сенімен дос болып, саған ұқсағым келмейді!.. – деді Айлы түн.

Жарық сөнді. Бәрі ұйқыға кетті.





Арыстан

***

Арыстан қос жанарын жұмып, ұйқысырыған кейіп танытуда. Елік екі қарыс жерде. Ұрымтал сәтті күтіп, ұзын сояудай тырнақтарымен бүре қысып, басып қалуға даярлануда. Мүше-тұрқы – қарақошқыл. Ондай сүйкімді аңды мына жалғанда алғаш көруім. Елік елегізіп ерменнің арасына тығылуда. Аң патшасы Арыстан шырақ жақсада табады ғой оны. Тапса – күш қолданады. Денесінің қызуы көтеріліп, басы мең-зең хаюанның. Жас иісті танауы сезеді. Қанның иісі емес, үлп-үлп еткен жүнінің, азаптанған мүшесінің қансорпа сіңген тердің күлімсі иісі. Кеудесін кере дем алған сайын кеселге душар болған сұңғыла бойлы еліктің ессіз өлімінің иісін сезеді. Болат тырнағымен тырашталған санын түртіп қояды. Еліктің оттай лаулаған денесі өрттей ыстық. Ұйықтап жатыр ма, өлі ма, тірі ма? Белгісіз. Тырп етпей тас еденде тырайып жатыр. Мүшелерінен сорғалаған тер, тұяқтарынан тырс-тырс тамшылауда. Елік иманды аң екен. Иба сақтап, иықтарымен ессіз жануарды итеріп қояды. Нәпсіқорлардың нәсілінен ғой арыстан, жоқ деген жауапты білмейді. Білетіні – ИЯ.... Талай жылдар талқысын көрген арса-арса жон арқасын санына тақап, сілекейі шұбыра, еліктен «ессіз қылықты» күтуде. Елік иманды аң ғой, Ж.. деген жауапты езуінің желдей есуде...

***

Алай-дүлей жел соғылды, бірде аңызақ жел, бірде самал жел... Ауа-райы бірде суиды, бірде жылиды... Бірде жауын-шашын бет сабалайды, бірде арқаны аяз қарып, қар жауады... Ағаштар бірін-бірі жапырақ-қолмен жақтан тартып-тартып жіберіп, қара бұлт қабағын қарс түйіп, адамзатқа ашуы бардай жайды Зевсше шарпытуда. «Аламай жүрген кегің бар ма?» — дейді Арыстан. Арсыз неме арсаландап демалуда. Еліктің мүшесін жалауда. Елік ұйқы үстінде. Өкпелері қара ниетті ауаға өкпелі ғой деймін, қинала тыныстап, Арыстан шыққан жойдасыз, түннің түсіндей қарапиғыл жайлаған ауаны тіршілік сүру үшін ғана, амалсыздан жұтуда.

***

Арыстан көрсеқызардың дәл өзі. Көзі түскен жердің бәрін ластайды. Ішіне Ібіліс еңген ғой оның. Тілейтіні бір-ақ нәрсе – елегізген Еліктін «ессіз қылығы». Шайтан шабынан түртіп, Арыстанды күнәға батырудың сәтін күтуде. Ойына уәсіба салып, тағы бір уәделі күнәхардың санын толтыруды мақсат еткен «тәкәпбәрліктің Тәңірі». Арыстанның бас сүйегінің ішіндегі қатпарлар қоймалжыңға айналған. Ол күнәхар атану деген қандай нәрсе екенін түсінбейді. Арыстанның білетіні, бір-ақ нәрсе – Еліктің өз еркімен беріле салуы. Шоңайнадай бүдір-бүдір тілімен жануардың кеудесін жалауда. Құрыштай болып құйылған табандарымен нәзік те нәдір мүшесін ұстап, ыстық құшағына басып жатыр. Арыстанның қаражүректілігінен жиренгендей, астындағы сары сабан күтір-күтір, «өй есірік хаюан» деп үн қататындай...

***

Нұх Арыстанның бұл ісін болжағанда, хаюанды кемесіне алмас та еді ғой... Аспаннан бір Құдірет, ақырғандай болды. Нәпсіқұмар Арыстанның құлағы таскереңденді. «Мынауыңды көріп отырмын, өзектіге бір өлім, алдыма келесің, көкеңді көрсетемін!» – деді Тәңір.

Иманын әлейхлағнетке сатып қойған ғой! Түкті құлағы түк естімейді.

Еліктің кірпіктері діріл қағады. Тұла бойын безгек қаққандай дірілдей бастады. Жаман түс көріп жатыр Елік. (Тұрқы – қара, бейнесі бұлдыр бір нәрсе артынан қууда. Нәжістің иісі мүңкіп тұр мүскінінен. Сүріне-қабына қашып жүр Елік. Ізінен тауып алатындай көрінеді зәресі ұшқан аңға. Жүрегі дүрс-дүрс соққан сайын жер-дүние сілкінгендей болады. Тасқа тұяғы ілініп, ілби басып домалады қурайға. Бастырмалатып, дымын шығармай, зентекті тоқсан өрімді дырау қамшыдай ауыр көмірдей қара нәрсе, ақ бәтестей ақ денесін құша құлады...).

***

Еліктің денесі иттің тұмсығындай суық тарта бастады. Селкілдей бастады да, секиді де қалды. Мөлдір жас жағын жани ағып, Арыстанның қызарған, азғырған «санасының» еркімен жүрген жынысына тамды... Хаюан оны сезбеді. Сезім жоқ, қалай сезеді... Мұраты – мұтылған Еліктің «ессіз қылығын» көру...

Астына лып береді, үстіне мөңки қарғиды, не керек, Арыстан о дүниеге барғанда, тамұқтың сексеуіл отындай ыстық есігінің алдына жеткенше, арбаға тиелген күнәләрін азаппен итерумен болатын шығар. Бір мезеттік құмар үшін, бүткіл өмір бойы жиған сауабын құрбан етуге даяр Арыстан. Басқа аңдар оның күнәға батқанын көріп тұр, бірақ өздері де күнәхар атанып отырғанын санасыздар сезінбеуде. Қайдан сезсін, сезімдерін шайтан шідерлеп тастаған ғой...

Адамды кейде «Арыстан» ба деп қаласың... Нәпсіқұмарлардың нәсілінің қатарларын молайтумен келеді адамзат..?





Аяқталмаған картина

***

Бұрындары ол кедейшілікте, жоқшылықта өмір сүрген. Соғыстан кейінгі жылдары ашқұрсақ жүріп, тіпті бояу алуға да ақшасы жетпеген. Теміржол бекетінің қарсысындағы моншаның дәл жанында пәтер жалдап тұрды. Жартылай қираған, лас бөлме. Бөлменің дәл ортасында аяқталмаған картина тұрды. Суреттен бір нәрсе ұғу қиын. Абстракция. Бұрышта бірнеше көлемді картина қабырғаға сүйеулі. Жерге төселген алашада ірімшік үгінділері, мандарин қабықтары жатты.

Бір бай келіп оған:

– Мен сіздің картиналарыңызды сатып алайын деп едім, – деді.

Суретші қызарып кетті де, артынша түрі бұзылып кетті. Қабағы шытылып:

– Менің суреттерім сатылмайды!.. – деді. Аштықтан титықтағаны соншалық оның дауысы әзер-әзер естілді.

– Сенімен тәжікелесіп тұратын уақыт жоқ. Ертең шетелден қонақтар келеді. Соларға көрсететін бір әдемі нәрсе іздеп жүргенбіз. Елдер саған барсын деп кеңес берді, – деп бай ақшаның қалың бумасын шығарып алашаның үстіне лақтыра салды. Суретшінің ойсыз жанары қомақты сомаға тесірейе қарап қалыпты.

– Мен сенің бүкіл картиналарыңды сатып аламын. Жарай ма?

Суретші біраз қипақтап, содан кейін ғана басын изеді. Мен оның жанарынан мәз-мейрам қуаныш пен ащы, орны толмас өкінішті оқып үлгердім. Бірнеше уақыттан соң қуаныш қоламта тартты. Бықсыды. Бірақ байдың сезімге беріліп тұратын уақыты жоқ еді. Картиналарды жинауға кірісті. Бір кезде суретші:

– Сіз мынаны да алып кетесіз бе? – деп сұрады.

– Иә...

– Бұл әлі аяқталған жоқ қой.

– Ол маңызды емес.

Бай одан артық сөйлемеді. Бәрін мәшінеге басты. Суретші абдырап қалды.

***

Суретші кіші-гірім картиналарын бір бөтелке сыра немесе ірімшікке сатты. Кейбіреулер оның суреттеріне тиын-тебен, тамақ та қалдырып жүрді. Суретші өкпе дертіне шалдыққан. Дімкәстанып тұрса да суреттерін сала беретін. Далаға шығып қыдырады. Арбатты аралайды. Концерттерге барады. Осыдан екі ай бұрын оның үйі өртеніп, өзі туралы жазып жүрген кітабы, көптеген картиналары жанып кеткен. Нағыз өкішін сол кезде ғана өзегін өрттей шалды. Ақ шашты, ұзын ақ сақалды, үстінде – жыртық-жамау костюм. Аяғында – бас бармағы шығып тұратын бәтіңке. Қолында – дорба. Ол суретшінің картиналары өзгеше болатын. Әйелдердің суретін салатын. Оның да көптеген тұстастары әйелдердің картиналарын салатын. Бірақ онікіндей шынайы бола алмады.

«Неге саттым? Бопты пәтерге төледім. Бірақ менің қаншама түндер бойы отырып салған еңбегім зая кетті ғой...» деген ойлар оған маза бермеді. Суретші іштей мүжіле берді. «Мен өзі суретшімін бе?» деген сұрақтарды өзіне-өзі жиі қоятын. Ойға шомса ол түпсіз шыңыраудан оңайлықпен шыға алмайтын. Суретшінің «Хаюанаттар паркінде» деген туындысы болған. Ол туындыда адамдардың бәрі торда отырғаны суреттеледі. Адам аңға айналды деген ойы ғой. Ол өзін басқалардан жоғары санамайтын. Керісінше өзін кемсіте беретін. «Сен жамансың. Адам емессің...» дегенді көп айтатын.

***

Италиядан қонақтар келді. Еркін банкта істейтін. Офисін суретшінің картиналарын іліп қойды. Қонақтар оларға қарап не үшін келгендерін де ұмытып қалды. Бір италияндық қаржыгер Еркіннен:

– Мынау ғажап туындылар екен. Бұлар кімдікі? Ол адам әлі тірі ме? Меніңше, мына картина өте терең және ол аяқталмаған. Аяқталған күні ұлы шедевр болады!.. – деді итальяндық таңданысын жасыра алмай.

– Иә. Ол әлі тірі.

– Мені сол кісімен жолықтырыңызшы.

Еркін оны суретшінің үйіне алып барды. Ол суретшінің аяқталмаған туындысын құшақтап тұрып:

– Сіз мынаны аяқтаңыз. Мен сізге сұраған ақшаңызды беремін, – деді.

Үнсіздік. Одан кейін үнсіздік шешінді... Үстіндегі барлық киімдерін шешті.

– Көреміз...

– Маған уәде беріңізші.

– Уәдені орындай алмай қалсам ұлтымның алдында ұят болады.

Екеуі қайтты.

***

Суретші қолында қалған жалғыз туындысын сатқысы келмеді. Полотноның атын «Жабайы капитализм» деп қойды. Суретте аспанда қалқып жүрген ақша. Аспанның түсі: Қызыл, ақ, қара, күлгін. Қолын созып, ақша үшін бірін-бірі өлтіріп жатқан адамдар. Су болып аққан қанды жалап-жұқтап жатқан бұралқы иттер. Қып-қызыл жылға, теріс қарап тұрған қара киімді бейтаныстың қалтасына құйылып жатты. Ол қандай адам? Қайдан келген? Не үшін келген? Оны тек суретші ғана білетін. Бірақ, ол адам осы жердің кісісі емес екені айдан анық. Артқы планда – түнек. Түнектің ішінде жарық. Жарықтың ішінде қос жанар. Жанардың ішінде ұсақ-ұсақ сөздер. Ол адамдардың пасық ниеті болатын. Жүзеге асқаны және аспағандары бар. Картинаның бұрышында автор өзінің қайыр тілеп отырған кезеңін суреттеген. Ол қандай кезең? Мүмкін біз қазір оны бастан өткеріп жатқан шығармыз. Аспанда ілгіш тұрды. Ілгіште: Алға ұмсынған қолдар, төмен қараған бастар, салбыраған иықтар ілініп тұрды. Ақша басып шығаратын мәшіне жүректі қақ ортасынан айырған. Паршалап тастаған десек те болады. Паршалау тек аңның ғана қолынан келеді. Бірақ бүгіндері адам мен аңның айырмашылығы аз ғой. Бұлттардың үстінде алақандарын ысқылап Құрлықтар отырды. Бастарының үстінде сандар айналып тұрды. Бірден онға дейін. Және екінші шеңберде керісінше. Картинаның төмен жағында: «Жабайы капитализм» деп таңбалаған. Аты тарихта қалмайтын суретші...» деп жазылып, қолтаңба қойылған. Сол туындыны аяқтаған түні қатты ішті. Есін білмеді. Қабырғаларды теуіп із қалдырды.

– Менің қолтаңбам осындай болады. Ешқандай құндылықтарды мойындамайтын, адам, ұлт талғамайтын капитал. Мені жұтқың келе ме? Жұт. Араныңды аш. Мен сендікпін!.. Жұт! Жұт!.. – деп айқайлады.

Көршілер:

– Мынаны жын ұрған ба? Бұндай адамға пәтерді қалай сеніп тапсырып жүрсіңдер? – деп өсек лезде-ақ тарап кетті.

– Сендердің кеңірдектеріңе ақшаны тықпалай берсе ғана үндерің өшеді. Бірақ оны да місе тұтпайсыңдар. Ол да аз. Адам баласына қашан бір нәрсе жетіп еді. Кедей бай, бай Құдай болғысы келетін әдеті емес пе?! Менде қазір ештеңе жоқ. Міне картиналарымды алып сатыңдар, – деді.

– Біз онымен артымызды да сүртпейміз. Қыста пешке жағуға жараса алып кел, – деп кекетті жеңіл ауызды біреу.

– Мә, саған пеш деп басына өзі отырып талай суреттерін салған орындықты қондыра салды. Ағаш қақ ортасынан айырылды. Күл-паршасы шықты.

– Семіздікті қой ғана көтере алады. Сыйлағанды білмейді екенсің. Кет жоғал үйден, – деп үйдің иесі оны далаға итеріп шығарып жіберді. – Көшеде қаңғы! Екінші келме! – деп қосып қойды.

***

Сол түні суретші далада қонды. Мастығы тарқады. Өз ісіне өкінбеді. Несіне өкінсін?!. Өнерді түсінбейтін тобырдың басына орындықты сындырмағанда не істейсің?!. Одан басқа қандай шара, қандай амал бар? Ойында пісіріп жүрген идеясы бар-тын. Бүгінгі көшелердегі қайыршылардың өмірін суреттейтін картина болуы керек еді. Бірақ, қырсық шалғанда қылқаламы да, керек-жарақтары да жоқ. Қалтасынан түрлі-түсті борларды алып жерге бір нәрселерді сызғылай бастады. Бір сағаттан кейін кетіп қалды. БОМЖ-дар соған қызығушылықпен қарап тұрды. Онда: Ұзын, шегі жоқ көше. Жолдың шеті толған қайыршы, жетім-жесірлер. Қаз-қатар тізілген. Бәрі жоғарыға қарап, бірдеме деп айтып, Жаратқанға жалбарынып тұрғандай. Қайыршылардың аяқтарының астында кішкентай көліктер, иін тірескен адамдар, үйлер... Кәдуілгі тіршілік. Қайнаған қанбазар. Қайыршылардың саусақтарының арасы ашылған. Ортасынан арқан салбырап тұр. Төмендегілер соған ұмтылуда. Көшені өткір ұстара қақ жарып тұр. Лыпып тұрған ұстараның үстімен жалаңаяқ бір дәу табан келе жатыр. Табаннан жас ағып жатыр. Ащы жас. Көшенің басталатын жерінде, тісі алтын жайынауыз ашылып тұр. Ауыздан сүйегі ғана қалған адамдар шығып келе жатыр. Сүйектері шұрық тесік. Оны тиындармен бітеп қойған. Біреу инемен темір қайшыны тігуде. Өйткені, темір қайшы қайыршылардың қолдары мен бастарын қырқып жатыр. Әр қайыршының артында қара көзілдірік киген шойқара, төртбақ денелі адамдар тұр.

***

Суретші өзінің картинасына қарап: «Асып бара жатқан ештеңе жоқ...» деп ойлады. Сол кездері оның қолынан ойлау және сол ойды ақ матаға түсіру ғана келетін. Бір кездері қазақтың табиғатының сұлулығына сүйсінген бір шетелдік азамат суретшіге:

– Сен бұл жерге тиіспе! Бұл табиғатты салма. Бұл менің туған жерім, Отаным, – деп қызғанғаны бар. Бірақ оны ешкім қызғанған жоқ. Қиын кезде көмек қолын да созбады...

***

Суретші отыз бес жасында өкпе дертінен қайтыс болды. Қар басқан таудың басында картинасын ұстап отырып үсіп қалған. Ол сол тұрысымен-ақ мәңгілік, өлмес картинаға айналды. Фоны – табиғат. Ол туындының атын: «Есіл өмір» деп қоюға болар еді.

Суретші жалдап тұрған бұрынғы пәтерде оның заттары қалған-ды. Үйдің иесі пәтерді жинастырып, сыпыру үшін есікті ашты. Бөлмеде ештеңе жоқ. Сыз тартқан салқын ауада: «Х-х-х-х-х-х-х-х-х-х-х-х» деген дыбыс естілді. Дауыста таудың суық ызғары бар. Ызғар әйелдің тұла-бойын қарып алды. Ол қорыққанынан қашып шықты. Қалш-қалш етіп дірілдеді. Суретшінің тауда отырып мұздап, қалшылдағаны әйелге берілді. Қалың көрпені үсті-үстіне үйе берді. Бірақ: «Х-х-х-х-х-х-х-х-х-х-х» деген дыбыс құлағынан кетпей қойды. Суретші көзі тірісінде кекшіл емес болатын. Ол жай ғана жаман лашықпен мәңгілікке қоштасты. Жартылай қираған, өзінің талай туындыларының тұсауын кескен бөлмені қимады. Ұзай берді. Ұзай берді. Әйел екінші рет ол жерге кірмейтін болды. Ешкімді де кіргізбеді. Суретшінің өмірінің өзі бейнебір аяқталмаған картина сияқты еді. «Х-х-х-х-х-х-х-х-х-х-х-х...».





Қаржыгер

***

Асқар өзін-өзі жоғалтып алғалы ұзақ уақыт болды. Өтірік айтпасам, міне, табаны күректей алты жыл болды. Іздеу де салды. Өзінің суретін теледидардан көрсетіп: «Оны көрген адамдар хабарлассын!..» – деп те айтты. Бірақ, барлық талаптары сәтсіздікке ұшырады. Сөйтіп, арықы өзін-өзі таппады. Әл-дәрмені құрыды. Оның екінші бөлігі Алматының бір бұрышын кезіп жүрді. Асқарға барғысы жоқ. Кезінде қандай еді?! Қазір қандай?.. Тәп-тәуір қаржыгер еді ғой. Мекеме банкротқа ұшырап, дағдарыс болып, жұмысынан айырылды. Тек ол ғана емес бүкіл әріптестері кедейлердің кебін киді. Ана бір күні Дәурен деген досын «Көк базарда» сауда жасап жатқан жерінен көрген. Асқардың анасы жетпіс беске келген. Әлі тың сияқты. Әйелі: «Бұндай өмірге шыдай алар емеспін», – деген уәжбен төркініне тартып отырды. Оны бір сөзбен айтқанда Өмір атты мұхитта қайықсыз тастап кетті. Өзі байдың қызы болатын... Тоқсаныншы жылдағы дағдарыс кезінде қызметінен босап, қазір бұрынғыдай жұмысқа орналаса алмай жүргені. Тіреу болар танысы жоқ. Бүгіндері экономикалық колледжде дәріс береді.

***

Асқар күнде кешке өзінің екінші бөлігін сағынып отырады. Міне, дәл қазір есіктен сығалап, ішке кіретіндей болады. Ол келетіні – анық. Бірақ, қашан? Оның Жандос деген пысық жолдасы бар, сонымен бір күні көшеде кездесіп қалғанда:

– Бір жеке кәсіпкерлік ашқалы жүрмін. Егер шаруа дөңгелесе, сені қасыма аламын. Қорықпа жұмыссыз қалмайсың! – деп жұбатқан болатын.

Алайда, маңыздысы ол емес қой. Бұрынғы Асқар жоқ. Тек қана оның қаңқасы ғана қалған. Ал, «ішкі мазмұны» қайда? Қызық. Онымен әңгімелесіп отырсаң бейнебір қабырғаға сөйлеп отырғандай боласың.

Асқар таңертең жұмысқа кетіп бара жатты. Көршісі оған:

– Асеке қалың қалай?

– Асқар жұмысқа бара жатырсың ба?

– Анаңның жағдайы жақсы ма? Асқар. Ей, Асқар...

Жігіт таскерең адамдай кете берді. Жүрісі – сенімсіз. Бірнәрседен қорқып, сескенетін сияқты.

***

Асқар жұмыстан келіп, теледидарды қосады. «Рейдер» деген бағдарламаны көреді. Ол туралы тіс жарған ешкім жоқ. Табылмапты ғой.

Өзінің бұрнағы кезі қандай еді?.. Қызық еді ғой. Достары көп, әйелі екеуі барған жердің көркі болатын.

– Асқар менде мынандай шаруа шығып тұр... Көмектесіп жіберші!.. Немесе:

– Асқар маған мынанша ақша қажет болып жатыр. Қарызға бере тұршы!.. – деген ұсыныстарды кемінде аптасына бір рет еститін. Барын аямайтын. Туысқандарына да жәрдемдесіп тұратын. Қазір туысқандары Асқардың үйіне ат ізін салмағалы қай заман?!. Оны елдің бәрі ұмытқандай.

– Балам. Менің дәрімді алып келдің бе?

Асқар «Карвалолды» қолына ұстатты. Анасы басынан сүйді. Кішкентай кезінде барлық қиыншылықты бірге жеңдік қой. Ештеңе жоқ, қайысқан жоқпыз. Бәрі түзеледі!.. – деген бірнеше сөйлемдер оның жанарында тасқа қашалған жазулардай анық көрініп тұрды. Дұрыстап үңілсең, бажайлап қарасаң болғаны. Анасының жүрегіне күрделі операция жасалуы керек. Бірақ, ақша жоқ. Пенсия мен дәрістері үшін алатын ақша тамақ пен тұрмыстық қажеттіліктерге ғана жетеді. Осы нәрсені ойлағанда біреу Асқардың денесін ыстық темірмен қарып алғандай болады.

– Ш-р-р-р-р-р-р-р...

– Алло.

– Қалың қалай Асқар? Мен ғой Дәурен. Құжаттардың бәрін дайындап қойдым. Бір офисті жалға алдық. Менің орынбасарым боласың!.. – деп жұмыстың мекен-жайын айтты. – Ертең сағат онда кел, – деп қосып қойды.

Бір апта, одан кейін бір ай өтті.

Асқар оның екінші бөлігі жұмысына іздеп келіпті. Жігіт бүйтіп өмірі қуанбаған.

– Бауырым. Сонша жылдар бойы қайда болдың? Бәріміз сені сағынып қалдық қой. Жұмыстан кейін үйге барамыз!.. – деп оны құшақтай кетті. Көзінен мөлдіреп жас тамшылады.

***

Жұмыс уақыт аяқталған соң Асқар өзінің екінші бөлігін үйіне алып барды.

– Шеше!.. Бүгін біздің үйге өте, өте сыйлы қонақ келді. Кім деп ойлайсыз? Сен кірмей тұра тұр. Табыңызшы.

– Құдай біліп пе?! Қуаныштысың ғой. Қатының қайтадан келді ме? Бірақ сен оны екінші рет кіргізбеймін деп уәде беріп едің ғой. Бүйтіп қуанбас едің. Кім болды екен?

– Таппадыңыз ба?

– Жоқ. Таппадым.

– Асқар келді ғой.

– Қайда ол? – деп анасы орнынан атып тұрды.

– Міне...

– Ой, құлыным. Асқарым келіпті ғой. Айналайын алты жыл қайда болдың? Табанымыздан таусылып бармаған жеріміз, баспаған тауымыз қалған жоқ. Сені өлдіге санадық.

– Енді кетпеймін.

***

Асқар бос қаңқаның ішіне кірді. Өзін-өзі тапты-ау әйтеуір. Енді барлық нәрсені басынан бастау керек. Оған уақыты жете ме екен? Кім білсін. Менің білетінім – ол жақсы адам. Жақсы адамға Құдай көмек қолын созады. Себебі, жігіт те өзгелерге көмектесті ғой...





Қастандық

***

Роберт мықты жазушылардың бірі. Ғажайып шығармалар жазды. Елдер оған бір жағынан қуанышпен, бір жағынан қызғанышпен қарайтын. Талайлардың таңдайын қақтырған. Жасы небары отызда еді. Өзінен үлкендердің алдын орады. Тың дүниелер жазды. Көп ешкіммен араласа бермеді. Көпшілік бар жерлерден қашатын. Үйіндегі қара мысығымен ғана сөйлесті. Өзінің ойлары мен сырларын соған ғана ашты. Бір күні Шарлота деген қарындасы келді. Бәрі бірге тұрды. Жұмыстан келген бойда қарындасының маңдайынан өбіп, мысығын құшақтайтын.

– Жақындарым! Жандарым!.. – деп еркелететін.

– Шарлота танысып қой. Мынау Гарри. Менің қара досым. Бұдан басқа маған дос керек емес. Елдердің бәрі хаюан. Олармен сөйлескім келмейді. Көңілім соқпайды. Мен еркіндікті жақсы көремін. Еркіндікті. Бұл мысықты даладан тауып алғанмын. Бір күні жұмыстан келсем есігімнің алдында бүрісіп тұр. Үйге кіргізіп, сүт бердім. Асырадым. Ішім пысқанда Гарриге әңгімемді, идеяларымды айтып беремін. Ол ешкімге айтпайды. Ия. Солай емес пе Гарри? – деп мысығын басынан сипады. Гарри аяғына оратылып: «Мяулады». Еркеледі. Ымырт үйірілісімен жазуға отырады. Қарындасы мен мысығы қалың ұйқыға кетеді. Роберт көзмайын тауысып түнімен жазады. Бірнеше апта өткен соң, үстінен қарайды. Толықтырады. Қателерін түзейді. Бірнеше айдан кейін тағы қарайды. Көңілі толмайтын жерлерін алып тастайды. Әбден қырнайды. Кейбір шығармаларын жыртып тастайды. Қысты күні тамызық қылады. Қаншама кейіпкерлер отқа жанып, қоқыстың арасында жатты. Ештеңе жоқ. Роберт жаңа персонаж ойлап табады. Құдіретті қаламынан тудырады. Ол кейіпкерлер әдеби галереяның скульптураларына айналады. Робертты көрген оқырмандар одан қолтаңба алуға асығатын. Бірақ, ол атақ-абырой, мансап деген нәрселерді суқаны сүймейтін. Тек новеллалары жарық көрген басылымдардан өзінің гонорарын алып, тамақ, киім-кешек, қағаз-қалам алатын. Болды. Кейде тоз-тозы шыққан киімі мен де жүре береді. Туфлиының тесілген жерлерін Шарлотаға тіктіреді. Қалтасындағы соңғы тиынын қайыршыларға беріп, үйіне жаяу барады. Көшеде келе жатып ауыр ойлармен алысумен болады. Қызықты, оқыс оқиғаларды қағазға түртіп алады. Өзеннің жанына келіп отырады. Сигарасын шегіп, біраз ойланады. Оқырмандарының хаттарын оқиды.

Елизабет деген қыз былай деп жазыпты:

«Роберт мырза. Сіздің «Күйзеліс» деген новеллаңыз маған қатты ұнады. Менің Вьетнам соғысына қатысқан атамның өміріне ұқсайды екен. Кейде атам: «Кінәсіздерді қырғаным үшін, өмір бойы қиналып өтетін шығармын!» – деп айтады. Янкилер. Бірақ, олар... Мен сіздің тұрақты оқырманыңызбын. Баспасөзде жарық көрген шығармаларыңызды қалт жібермей қадағалап отырамын. Мен сізбен кездескен жағдайда атам берген «Парабеллум» пистолетін сыйлағым келіп жүр. Бірақ, сіз онымен ешкімді атпаймын деп ант етіңізші. Құдай үшін. Өйткені, қанды көрсем жаным түршігеді. Қорқамын...

Сіздің новеллаларыңызды оқығанда басқа әлемге сапар шеккендей боламын. Сізден жақсы шығармалар күтеміз.

Сіз туралы біраз кісілерден сұрастырып алдым. Мекен-жайыңызды білемін Роберт мырза». Роберт конверттың сыртына қарады. Хат осыдан бір апта бұрын жіберілген екен. Жазушы ұзақ ойланды. Шұрық-тесік қалтасына қолын салып, үйіне бұйда түзеді.

– Роберт саған бір қыз келді. Мына нәрсені қалдырып кетті. Ашқан жоқпын. Сен келгенше күттім, – деп ақ матаға оралған қатты, ауыр, суық затты қолына ұстатты. Роберт салмақтап көрді. Ашып қарады. «Парабеллум». Ішінде оқтары бар екен.

– Мынау Люгердың «Парабеллумы» ғой. Міне қызық. Антиквариат. Менің сейфімде тұрады. Рахмет саған Елизабет, – деп қуанып кетті.

– Елизабет деген кім?

– Менің тұрақты оқырманын. Мына сыйлық сонікі.

Кеш бата Роберт өзінің сүйікті ісіне кірісті. «Қастандық» деген новелла жазды. Бірақ, оның кульминациясын таппады. Аяқтамады. Сол күйі қойды.

Таңертең әрең оянды. Сол күні жұмысқа баруға құлқы соқпады. Пистолетін таныстарына көрсету үшін қалтасына салып алды.

***

Жаңбыр шелектеп құйды. Қолшатырын төбесіне көтеріп, жұмысқа барды. Басы ауырды. Қарны ашты. Роберттың аты бүткіл мемлекетке танымал болды. Оны көре алмайтындардың да қарасы көбейді. Керек десең, бастығының өзі оны жақтырмады. Жек көрді. Бөлмесіне кірген бойда айқайлайтын. Не үшін екені белгісіз. Жұмысы аяқталды. Қараңғы көшелер. Әлсіз жанған шамдар. Роберт өзі жақсы білетін көшесімен үйіне қайтып бара жатты. Бір нәрсенің дауысы естілді. Алдынан бес адам шықты. Роберт мән бермей жандарынан өтіп бара жатыр еді, біреуі бетінен ұрды. Ол жерге құлады. Әлгілер итше тепкілей бастады. Тұрғызбады. Қалтасындағы пистолетке қол созды. Жерден көтерілуге икемделіп еді, ауыр зат басына тиді. Ес-түссіз, кесілген бөренедей сұлады. Көзін ашса екі қолы шабылған. Шолақ. Әбден қансырады. Жиналған жұрт ауруханаға алып кетті.

– Елдер неге менен әдебиетті қызғанады? Мен оларға не істедім? Қандай қиянат жасадым? Менің не жазығым бар? – деп тас-талқан болып ашуланды. Бұл оқиға Роберттың новелласының сюжетіне дәлме-дәл ұқсады. Тек Питердың күйін енді өзі кешті. Ауруханада біршама айлар бойы жатты. Шарлота оны күтті. Қасынан шықпады. Роберт үйде жалғыз өзі қалса, әлгілер тағы келетін сияқты. Гарриды көрпесінің астына алып жатты.

– Гарри. Енді мен не істеймін? Арғы өмірім не болмақ? Қорқыныш бүкіл денемді жаулап алды. Оны қалай жеңемін? Айтшы досым. Шығармаларымды қалай жазамын? Бүйтіп тірі қалғанша, өлгенім артық еді!.. – деп жылады.

Жанарына тұнған жас, мысықтың аузына тамды. Көп уақыт бойы бір дүние төңірегінде ойлауға мұрша болмады. Бір нәрсе ойласа, әлгілер есіне түседі. Түнде шошып оянатынды шығарды. Көрпенің астына кіріп, тығылумен болды. Балта қуалап келе жатқандай. Қаша алмайды. Аяғында әл жоқ. Жерге құлайды. Тұрады. Қайтадан құлайды. Балта келіп...

– А... – деп үйді басына көтере айқайлап, оянып кетеді. Тершіген маңдайын қарындасы сүртіп, дәрі береді. Қайтадан ұйықтайды. Оянып кетеді. Телефоннан дамыл жоқ. Түрлі басылымдардың Бас редакторлары хабарласып, қалын сұрап жатыр. Роберт оларға: «Мен тірі өлікпін! Мені адам қатарынан сызып тастаңдар...», – деп жауап қатады.

Бөлмені құлыптап, ішінде отырады. Шолақ қолдарына қарайды. Айнаға қарайды. Басымен айнаны шағады. Жарылған басын көрпеге сүртеді. Оны қарындасы жұмыстан кейін жуады. Бір күні Елизабеттен тағы хат келді:

«Мен сіздің ерлігіңізге риза болдым. Сіз Ұлы жазушысыз. Шын мәніндегі жазушы. Бірақ, соңғы новеллаңызды қалай жазасыз? Қиналып жатқаныңыз жаныма батады...

Атам сізге сәлем айтып жатыр. Жазылып кетіңіз». Роберт хатты Шарлотаға берді.

***

Түн. Роберт жазу үстеліне қарады. Ұзақ қарады. Шарлотаны жанына шақырды. Шығармасының соңын аузымен айтты. Қарындасы жазды. Жылап отырып айтты. Шығарма аяқталмады. «Соңы қалай ақталуы керек?» – деп ойлады. Өзінің қолдарын сағынды. Қарындасы ұйықтап қалды. Мысығы жанына келіп:

– Роберт. Маған қара. Бүгін түнгі сағат төртте қолдарың сені іздеп келеді. Ұйықтай бер.

– Гарри. Сен сөйлейді екенсің ғой?

– Шығармаңды аяқтаған соң бақилық боласың. Сенің уақытың жақындап қалды... – деп бөлмеден шығып кетті. Роберт аң-таң.

***

Таң сібірлеп атты. Сәуле бетін өбті. Көрпенің ішінде бірнәрсе бұлқынады. Тыпырлайды. Шабақша шоршиды! Сөйтсе, қолдары екен. Өзінің қолдары. Жазушы қаламын қолына ала салып, жаза бастады. Қалам ақ қағаздың үстімен зымырай жөнелді. Кейде байырқалады. Қайтадан қарқынын үдетті. Шығарманың соңы екі аптадан кейін Томас Олдренның өлімімен аяқтады...

***

Роберт новелласын жазып бітіре салысымен беделді басылымға берді. Шығарма жарық көрді. Газет қолдан-қолға өтіп, лезде-ақ таралды да кетті. Жазушы қомақты қаржыға кенелді. Ақшаның бәрін балалар үйіне аударды. Әңгімелері жинақ болып шықты. «Роберт Ирстен» деген есім барлық бақырбастының аузынан түспеді. Кітаптары дүкендерде түгелімен сатылды.

Жазушы өзінің бөлмесінде мұңайып отырды. Жанында: Қарындасы мен Гарри ғана болды. Кешкі асын ішіп болған соң, Роберт төсегіне жатты. Қолдары көгере бастады. Бойын әлсіздік биледі. Ұйқысы келді. Көзін жұмды. Жазушының жүрегі тоқтады.

Роберт Ирстенды бүкіл ел болып соңғы сапарға шығарып салды. Жастан құрғамаған жанарлар. Мұңлы жанарлар. Құмырсқадай құжынаған қарақұрым халық. Қабырдың үстіне қойылған қос гүл. Жылы лебіздер. Әдемі. Назға толы әуен. Бәрі жазушының құрметіне арналған. Елизабет өзінің соңғы хатын қаламгердің қабырының ішіне салды. Кітабын оттай ыстық құшағына қысқан күйі жылап тұрды.

Гарри екі аптадан соң үйден кетіп қалды. Шарлота іздеді. Таппады. Екі аптадан кейін қарындасы да басқа қалаға көшіп кетті. Қаланың көшелері Робертты сағынды. Оны көре алмайтын адамдар разы болды. Қуанды. Қағаз бен қалам. Ой. Идея. Жаңа туындылар. Бәрі соларға қалды. Бірақ, Роберт сияқты жаза ала ма? Кім білсін...





Маникен

Жить в этой жизни – не все,

Мало – постигнуть ее .

Надо над жизнью взрасти,

Стать над своею судьбой.

Ян Райнис

***

Киім сататын дүкенде жанары жасыл маникен тұрды. Ел есімін сөйтіп қойған. Маникен. Үстінде сужаңа киім ілулі тұр. Келген-кеткен, шыққан-кірген қонақтарға маңғаздана қарап тұр. Ешкімді менсінбейтін сырқынды. Менменшіл. Өркөкірек. Жұртқа ойсыз жанарымен қарайды. Тесіле қарайды. Көзі бір ғана ноқатқа қадалған. Қонақтар үстінде ілулі тұрған киімді лас, тер сасыған қолдарымен ұстап, қарап жатыр. Бірнәрсе деп адамзат тілінде сөйлеуде. Бірақ ол түсінбейді. Маникен өзін тәкаппар деп санайды, алайда адам баласында одан өткен паңдар бар екенін әзірше білмейді. Киім сататын дүкеннің жұмыскерлері үйлеріне қайта бастады. Кеш батты. Маникендер қимылдай бастады. Оларға жан бітті. Бір-бірлерімен өзара сөйлесті. Пласмастан жаралған денелерінің құрыс-тұрысын жазды. Керілді. Созылды. Өзі іспеттес көптеген маникендер тұр. Әр қайсысының тарихы бар. Дүкеннің ішін арлы-берлі кезді.

***

Таң атып, жұмыс уақытының қызып жатқан шағы.

– Жарас, мына жерде тұрған маникен қайда? Сен апарып тастаған жоқсың ба?

– Не болды?

– Не болғанда... Мына жерде тұрған маникен жоқ.

Жұмыскерлер сол маникенді күні-түні іздеді. Таппады. Ол да қомақты ақша тұрады ғой. Оны елдер жаңасын сатып алып, шығынданбас үшін ғана іздеді. Бар болғаны сол.

Үстіндегі киімін шешіп тастады. Адамдар киіп жүрген нәрсенің барлығы дерлігі оған ұсқынсыз болып көрінді. «Пенде өмірге лыпасыз жаралды ғой. Енді аш етіне бір нәрсені жапсырмай жүрсе, өзіне ұят санайды» деп ойлады. Бірақ олар адам емес қой. Бар болғаны – ПЛАСМАС. Іші бос. Сырты жұмсақ. Маникен өзін адамдардан жоғары санады. Себебі, ол былапыт сөз, өсек айтпайды. Ешкімге қол жұмсамайды. Ешкімнің затын, ақшасын ұрламайды. Байлар сияқты мүңсіген иістен жиіркенбейді. Көздерімен біреуді ішіп-жеп сұқтанбайды. Ешкімге алакөзбеніп қарамайды. Ешкімді қызғанбайды. Бар болғаны көше аралап жүреді. Жоқ-жітік, кемтар-мүгедек, бай-бағлан, ұры-қары, көрсеқызар, сұмдарға қарап адам болып жаратылмағанына қуанды. Бірақ араға бір апта салып, ол да ұрлады, адам өлтірді, тонады, қорлады, зомбылады. Өзі жерінген нәсілдің бір өкіліне айналды. Алайда, маникен оны білмеді. Жүре берді. Ол дүкеннен қашып шыққанда қандай еді. Қазір қандай?

Оған елдің бәрі маникен сияқты болып көрінді. Біреулердің айтқанымен жүреді. Өздерінің жеке ойы жоқ. Дәрежесі, қызметі өзінен жоғары болса, соның құлақкесті құлы. Жандары бар. Бірақ жүректерінің көзі ашылмаған. Жүректері – кірден қара. Қап-қара. Бір сыдырғы тіршілік. Таңертең тұрады, кешке жұмыстан келеді. Ұрсысады. Татуласады. Бар болғаны сол ғана. Маникен жануарларға қарады. «Адам жануардан еш айырмашылығы жоқ. Тек қана тамақ ішуді ғана біледі екен. Әлде мен көрген, кездестірген адамдар сондай ма?» – деп түйді ішінен. Жарты жылдан кейін өзі қашып кеткен дүкенге қайтадан бас сұқты. Өзінің орнынан барып тұра қалды.

– Жарас, мына маникенді сен бе мына жерге қойған?

– Жоқ аға. Бұны көріп отырғаным қазір.

– Онда бұл маникен мына жерде қайдан пайда болды? Көктен түсті ме?

– Білмеймін. Айтып отырмын ғой қазір көрдім деп.

– Мынаның үстіне сатылымға жаңадан әкелінген киімдерді кигіз. Ұмытпа.

***

Маникен адамдардың арасында өмір сүре алмайтынын түсінді. Түнде далаға ұрланып шығып, от жағып, өзін-өзі өлтірді. Пласмас балқып кетті. Тек қана жағымсыз иіс қалды. Басты мең-зең қылған ол иіс адам баласына лағнет айтқандай аспанды кезді. Жұрттың танауын еркін енді...

«Мен сендер сияқты болғым келмейді» деген дауыс зеңгір көкте күңіренді...





Бетсірі

***

Мирастың бетсірісі бар. Жүзінен жымысқы күлкі арылмайды. Адамдарды кекетіп-мұқатып сөйлейді. Жанарында бір шындық бар. Бірақ, оны жалғыз өзі ғана біледі. Мінезі – сыпайы, момын, біртоға. Кейде, сұм. Көшеге немесе қонаққа барғанда бетсірісін киіп алады. Үйіне келгенде шешіп қояды. Жалғызілікті болып жүреді. Жұрттарға жақсы болып көрінеді.

Назира деген туысқаны бар. Ара-тұра үйіне шақырып тамақ жасатады. Іші пысқанда наша шегіп, арақ ішеді. Мас болады. Жұмысқа барғанда қайтадан бетсірісін киіп алады. Елдер оның шын келбетін көрмеген. Суретке де түспейді. Артық жүрісті суқаны сүймейді. Бірақ...

Түнде қолына пышақ алып бетсірісінің бетіне бала кезінде үлкендерден көрген қорлығын оймыштайды. Сүйікті және жек көретін сөздерді таңбалайды. Көзінің төмен жағына тыртық салады. Жүрегінің тұсына: «Мәңгілік!» – деген сөзді жазады. Бұл оның ең сүйікті ісі. Діндарлардың: «Адам денесіне ештеңе салмау керек», – деген сөзіне іштей қарсы шығады. Алайда: «Сіздердікі дұрыс емес», – деп ауыз ашпайды. Олар сөйлегенде тек қана тыңдайды. Тысқары шыққан соң айтылғанның бәрін бір мезетте ұмытып қалады. Склерозбен ауырып қалған. Ұмытшақтық. «Склерозға» шалдыққан адамның қол-аяғы жансызданып, сал болып қалады дегенді анатомиядан оқығаны бар. Есіне еміс-еміс кейбір нәрселер түседі. Оларды да ұмытпас үшін қағазға түртіп қояды. Қағазын қайда қойғанын білмей қалады. Әкесі Мирасты үйіне іздеп келгенде әзер таныған.

– Мынау сенің анаң!.. – деп суретін көрсеткенде қайдағы жоқ есімдер мен фамилиялар ойына оралды. Шешесінің тірі екенін білгенде қуанды да мұңайды. Олар оны тастап кетіп еді ғой. Сол ғана есінде қалыпты.

– Мирасжан. Жұмысың қалай? – деп сұрады әкесі.

– Құдай деп.

(Құдай деп. Бұл сөзді бір жерден естіген сияқтымын).

– Мариям екеуміз Талғар жақта тұрып жатырмыз. Бір демалыста келмейсің бе?

– М. М. М. Келемін.

– Ұмытпай кел, балам.

Балам. Бұл сөз оған жат әрі ұсқынсыз. Мирас әкесінің келгенін. Шешесінің тірі екенін қайтадан санасынан сарт шығарып алды. Жігіт жұмысынан кешкі сағат сегіздерге таман босайды. Жұмысынан шығып өзі білетін, ұмытпайтын, көптеген жылдар бойы жүретін бір ғана жолмен үйіне қайтады. Бетсірісі күліп тұрады. Үйіне келе салып мұңаяды. Құлықсыз тамақ ішеді. Теледидар көреді. Түк қызық жоқ. Сөндіреді. Бетсірісін ала салып өзінің сүйікті ісіне кіріседі. Ол оның хоббиіне айналған. Елдер жексенбі күні балық аулап, шомылып, саяжайға қыдырса, ол бетсіріге өзі ұмытпаған сөздерді таңбалайды. Таңбалары анық түседі. Оның үстіне түрлі-түсті бояуларды баттастырады келіп. Көрші орыс жігіттен қорабын 500 теңгеге сатып алған нашасын шегіп, техно мен хаус музыкасын қосып қойып тыңдайды. Бетсірісі өзінің түр-түсінен аумай келе жатыр ма, қалай? Сергу үшін аулаға шығып, арлы-берлі жүреді. Адамдардың бәрі оған өлі, жансыз сияқты көрінеді. Құры саудыраған сүйек. Қаңқа. Іштері бос. Жүректері тек қана белгілі бір «заттық» нәрселер үшін ғана жұмыс істейтіндей. Ол болмаса жүрек соқпайтындай. Өзінің үсті-басын жанарымен бір сүзіп өтті. «Мен оларға ұқсамайтын сырқындымын» деп ойлады ішінен. Халық әйтеуір, жұмыстарына барады, келеді, тамақтарын ішеді, ұйықтайды. Ертесі тағы сол көрініс. Бір сыдырғы тіршілік. Жігіт жалғыздық атаулысын сезінгенде өзінің «досымен» сөйлеседі. Ол қазір және келешекте де оның «мәңгілік досы» болып қалмақ.

– Қалыңыз қалай? Мал-жан аман ба?

– Танымадым ағасы.

– Біз бүгін ғана көшіп келдік. Енді сіздердің жаңа көршілеріңізбіз.

– Жаңа көрші – «Жаңа қазақ» деген секілді естіледі екен, аға. Қалада «Жаңа қазақтар» көп. Сіз сияқты: «Мал-жан аман ба?» деп сұрайтындар сиреп барады. Бұл шындық аға. Мен де ертең солардың біріне айналып кетуім ғажап емес. Бұрынғы қазақи қалпыма келтіре аласыз ба? Мені құтқаратын кім бар? Сіз ғой. Сіздің ұрпақтарыңыз. Көршілеріміздің бәрі кіл орыстар. Өзімді олардың арасында ыңғайсыз сезінемін, аға... Ұяламын. Бірақ, менің достарым көп көке. Соны ұмытпаңыз. Жұмысым ұнайды. Жайлы. Кейде денемді үсік ұрғандай дірдек қағамын. Алдыңғы жылы, желтоқсан айында далада қалғанмын. Біреулер ұрып кетті. Тонады. Сіз мені танымайсыз, бірақ, мен сізді танитын сияқтымын. Бір жерден көргенмін. Алайда, қай жерден? Жүрегім ауырады, аға. Сөйлесетін адам таппаймын. Көкірегім толған шер-шемен. Менің досым болыңызшы. Дүние есігін ашқалы бері жылылық көрген жоқпын. Мұздайтыным сондықтан шығар. Кім білсін. Жылы сөз бен жылы лебізге зәрумін. А... Мен жалғыз емеспін. Сіз ғой жалғыз. Көзіңіз сізді сатып тұр. Көріп тұрмын. Менен ештеңе жасыра алмайсыз. Неге жасырасыз? Ұнатпай тұрсаңыз айтыңыз. Бірақ, мен өмірге біреулерге ұнау үшін келген жоқпын ғой. Білгенімді істей беремін. Өзім білемін. Өзім. Маған ештеңе үйретпей-ақ қойыңыз. Ақылыңызға зәру емеспін. Ақыл-парасатыңыз бас сүйегіңізге симай бара жатса, Қазақстанды әлемге танытыңыз. Санаңызды бір мүдде үшін жұмсаңыз. Маған не дейсіз? Көп сөзді қойыңыз. Ұят болады. Ұят қой. Үлкен адамсыз. Үлкен адамдар кейде бала істемейтін қылықтар жасайды. Оларды мен: «Үлкен бала» деймін. Мысалы, сіз үлкен баласыз. Ха-ха-ха-ха-ха...

«Жаңа көршісі» түкке түсінбесе де, бір нәрсені ұққан адамдай:

– А... Дұрыс балам. Дұрыс... – деп «мынадан іргемді аулақ салайын» дегендей едел-жедел кетіп қалды. Өзімен-өзі күліп отырған көршісіне қарап денесі түршікті. «Ақыл-есі орнында ма, өзінің?» – деп ойлады. Үйіне кіріп кетті. Балаларына «анаған жоламаңдар...» – деп айтты білемін. Мирас дәлізде көп айналған жоқ. Ол да үйіне кірді. Бетсірісі дастарханның үстінде оған безірейіп қарап тұр екен.

– Қарамашы. Ұяламын. Неге қарай бересің? Білесің ғой менің ұяң екенімді. Мәссаған әлгі жаңадан көшіп келген көршімнің атын да сұрамаппын ғой. Ұяттағай... – деді күле сөйлеп.

***

Бір күні Мирастың үйі отқа оранды. «Тілсіз жау» қабырғаларды күл мен үйілген жарамсыз үйіндіге айналдырды. Туғандарының мекен-жайын ұмытып қалған. Оны тосып отырған ешкімді көрген жоқ. Жұмысына қонып жүрді де басқа қалаға бұйда түзеді.

– Бізді жаңа қалада не күтіп тұр екен? А...





Делбе

Егер шығарма менің еркіме бағынса, он жылдан кейін Чичиковты адам етіп шығарар едім.

Гоголь

***

– Қасқырдан қайрат кетсе ешкіні апа дер. Кім ақша берсе соның атқосшысы болып жүрсің бе? Көмейің параға бітеліп, жемсауларыңыз кептелген екен. Ей, бақытсыз елді қашанда бассыздар, есерсоқ есалаңдар билеген ғой. Тобынан адасқан жалғыз қаздай қаңғып жүрген түріміз мынау. Біздер жел аударған қаңбақтай сенделдік. Жетеді. Осы жерде жастығыңды қоса жастанасың. Бақылдаған текедей бос сөз айтқаннан басқа не білесің, өзі? Аш қасқыр қойды көрсе көзі тұнып, қойшыны көрмейді. Түлкіні сойып терісіне кергі салып қой... – деп Сәкен қодиланып, қомдана түсті. Қарны ашып, ішегі шұрылдады...

Дастан үнсіз ғана тыңдап отыр. Сәкен ойын түптей түскісі келіп, өзінің назын қиғаш сұраумен бүркеп жіберді:

– Енді не істемексің? Елді қанадың, тонадың. Тозаққа түсесің бе, әлде жұмаққа барсың ба? А, Дәке?..

Марғау тыныштық.

– Оны Құдайдан сұра, сол біледі... – деп зеңгір көкке қарады. Сәкеннің дөкір сөзі өгіздің мүйізінен кем тиген жоқ. Дастанның көзіне ұйқы тығылды. Дөрекі жаралған ойқы-шойқы дәу денесі толы күш. Алдында тұрған бір табақ етті лезде еңсеріп тастады. Қанар қарны тойды-ау шамасы. Оң қолын соның үстіне артты. Сәкен дембелшелеу келген сары жемшік. Үстінде түбіт шәлі...

Қи жанып, көгенделген қойдай барып, көк жалынға айналды. Дастан шот маңдайы екі еліге толмайтын, жансыз, жалынсыз сұғанақ жанары құзғынның көздеріндей бозарып, кейкі танауын аспанға көтеріп жүретін кемиек біреу. Қызыл іңір кезі.

– Мә, саған... – деп Сәкен Дастанды жұдырығымен басынан бір қойды.

Қызыл шақа төбелес басталды. Жосыған қан. Жігіт кеудесіне сыймай күмпиген күмілжіңкі ойлардан осылай арылды. Дастанның желбек танауынан сау етіп қан кетті. Ызбарлы үндер денені ызғарша қарыды. Шыбжыңдап шыбын ұшып жүр. Бұл оқиғаны жіңішке қарағайдың далдасында тұсаулы тұрған жылқы ғана көрді.

– О, жасаған екі дүниеде біртілек, жалғызымды сақтай гөр, жасаған. Көрден шығып, көктен түстім. Тізімің тым шұбалаңқы екен Сергей. Сол жігіттер өз ішегіңді шұбалтып жібермесін. Білместікті кешпесең, білгендігің қайсы. А, дұрыс. Жөн сұрамақ менен болсын. Атың кім? Руың, тегің қандай? Біз де партияға қызмет істегенбіз. Балам кешігіп жатыр. Әлі жұмыстан келген жоқ жүгермек. Қайда жүр екен... – деп Асқар шал зарланып, күйектей сақалын иегінің астына жұмарлай тығып, аптыға сөйледі. Кеше ол «жар дегенде жалғызым, тіреуім, сүйеуім» деп жүрген баласынан айырылды. Есінен адасты. Бақытты далада бейтаныстар қапылыста бас салып итше тепкілеп, пышақтап, қансыратып үйінің алдына тастап кеткен. Асқар шал күнде кеш батқанда баласын жұмыстан күтіп алады. Оның ойынша Бақыт келеді. Дәл қазір үйіне жеделдетіп жетеді. Әкесі әрнені далбасалап, сандырақтайды да жүреді. Шапыраш көздері төңірекке нұр шашты. Сабаудай сида саусақтарымен бетін сипады. Неге екенін өзі де білмеді... Қайтсын енді, байқұс...

***

Тау төскейіндегі биік жартас маңындағыларға маңғаздана қарап тұр. Сапқа тұрған қиқы-жиқы жоталар тағы бір сүреңсіз күнді «бастарынан» өткерді. «Ызбарлы өңдері» біреулерге сүйкімді, өңгелерге ұсқынсыз көрінген шығар...





Үміт

***

Рақат таңның сәулесі тағы бір күнді сыйлады. Жел көзді керегеден кішкентай бала сығалап тұр. Таңның атысы, шапақтың батысы қу тіршілік...

Ербол Жадыраға ауыр сөз айтқан ғой деймін шамасы. Қыз қабағын қиястана түйіп, тұқия қалыпты. Жігіт қыздың бетіндегі анарына әредік қарап қояды. Бір күн қарны ашқан кісіден қырық күнге дейін ақыл сұрама. Мұрынға мәстек үйітілген бастың қоңырсыған иісі келеді. Үмітін көмбілеген ойлар мына сұм жалғанда орын таппай сандалуда. Көршісі біреуді сыбап, бақырып жатыр.

– Ренжіспейік, Жадыра... – деді жігіт шірей айтып. Айтуын айтып, зығырданы қайнады. Қалбалақтаған оң қолы алдына созылып, қайтадан қалтасына сүңгіді. Қыз бір жалған сөзге алдана салатын көңілшек емес қой. «Өзгенің сөзін тамсағандай не болды?..» деген сыңаймен Ерболға қарады. Жанарында: «Екінші рет ондайды қайталамаймын...» деген сөздер таңбаланып тұр. Сүйкімді де сұлу бұғағы әнтек дірілдеді. Қыз қасқыр көрген ешкікөзденіп, қоңыр күздің қоңыр салқын жел арлы-берлі шайқаған жапырақша қалтырады. Басын құстай қорғалай бұқты. Арық атқа қамшы ауыр. Жігіт тағы бір рет қызға былапыт сөз айтса, екеуі ажырасады. Жадыра кеше ғана мес қарынды, құж мойынды келген Құрман деген байдың қойнына түнеп шыққан... Тілемсектену қыздың табиғатында жоқ еді, не болғанын бір Құдай білсін. Ол бәрін біледі және жәрдемдеседі, бірақ адам өзі қолдан тудырған қиыншылықты өзі шеше білуі керек. Малдың шиырындай түсініксіз жағдай орын алды. Ербол оны кешіре ме, жоқ па? Бұл ой оның санасын бұлғалаққа салды. Бұлданды. Ашу шақырды. Күшін шиырып алғысы келгендей керіліп-созылды.

***

Шаңқай талтүс. Майшуақ күн. Шаңқан үй. Жебір бұзау. Қызылшақа қиыршық тастар. Ойдым-ойдым орман. Безілдеген домбыра үні. Жылап-сықтап, ойбайлап жатқан, құмыға шыққан қыздың даусы. Көктесіннің үстіне жамбастап отырған кішкентай баланың ызғарлы өңі. Мас адамдай арлы-берлі қиқаңдаған оқалы ала тақия. Кілең шымқай қарадан киінген бейтаныс кісілер...





Алматы

***

Күздің боқырау кезі. Қазбауыр бұлттар аспанның төріне қаздия қалды. Түн сағат онның шамасы, егер есімде болса. Ринат Сәулені жұмысының алдында ет пісірім уақыт күтті. Әлгі сабазың әлі жоқ. Қыздың күміс күлкісі көзінің алдында сағымдай ойнап тұрып алды. Ұялы телефоны шыр ете қалды:

– Балам қайда жүрсің? Түнде жалғызілікті болып жүрме деп қаншама рет айттым. Тез үйге қайт. Уайымдап жатырмын... – деді анасы ышқына сөйлеп. Жігіт сағатына қарады да төмен қарай құлдады. Көшелер. Бұраң жолдар. «Бүгін жексенбі. Ертең жұмысқа бару керек» деп түйді ішінен. Саябақтар. Көшелер. Тыныштық, ұзын көше және Дәурен. Шоқталған, шоғырланған жұлдыздар. Алыста, тым алыста. Қол жеткісіз жерде. Бір камета құйғытып барады. Бір адам өмірден өтті. Бірақ мен оны танымаймын. Ол да мені танымайды. Мұғалақ басым-ай, ойлағаным қыз. Анамды қалай ғана жалғыз қалдырып кеттім. Қорқады ғой. Денесін аяз қарыды. Бейнебір үскірік үстінде билеп жүргендей болды. Жүрегі жүрек емес жұмырық. Көшенің арғы бетінде домалаңдап біреу кетіп бара жатты. Қолын бұлғап, сықырды. Кезбенің бұл қимылында қандай қиқарлық барын жігіт білмеді. Мүмкін ол кезбе емес, жақсы жігіт, үлгілі азамат шығар. Жолдан өтіп жанына жақындады.

– Қалың қалай бауырым? Жеті түнде далада не істеп жүрсің? Шылымың бар ма?

Дәурен аңырып қалды. Әлгіні сілейтті. Екілене соқты. Шытқыл аяз мұздатты. Тепектей жөнелді. Қашты.

– Қазір мен сені өлтіремін ғой... – деді әлгі жігіт лепіре сөйлеп. Ауық-ауық әлденені айтып қояды. Қуалады. Қашып келе жатыр. Қашып келе жатыр. Қаулап өскен тал-дарақтар. Басқа жердің бәрі жып-жылмағай. Дәурен тығыла кетті. Оның мінезі аңкөс, көні жұмсақ. Қолына қолақпандай тас алды. Ішінен: «Мүлт жіберсем мүрдем кеткенім» деп ойлады. Бейтаныс жүгіріп келе жатты. Дәурен тасты лақтырды. Құлағын жанап қана өтті. Алқын-жұлқын, жайқаң-қайқаң, оқақ-соқақ...

– Ой, сүмелек. Мынауың не дейді.

Бейтаныс бұзатар, бітеукеуде, әулекі, көкми, түрі сұқытсыз, көзі қитар, жүндестеу бетті келген екен. Дәуренді туфлиының тұмсығымен келіп иегінен «өбті». Осындай ойлардың бәрі бір-ақ мезетте келді. «Беу, жарқ еткен жақпар тас-ай». Аузы толған тантық сөз. Дәуреннің аузы толған қан мен түскен тіс. Күйінді оқиға орын алған жоқ.

Дәурен жанығып, томырылып келе жатыр. Санасында: «Бейбақ болсаңыз да бейбас болмаңыз» деген сөздер жаңғырды. Үйіне дейін қудем жер бар. Бейтаныс қожыр табан, төсі шалқақ, тұғырында шаңқылы жоқ адам екен. Қалай келді, солай кетті. Өмір сияқты. «Ертең Сәулені көремін ғой» деген ойы көзден бұлдырық болып ұшты. Дәурен фәниден уаз кешкен адам емес пе?!. Ол орта қалыптағы қазақтан кесектеу. Бұл иісі шымырлаған шындық.





Нәрестенің күнделігінен...

***

Мен бүгін дүниеге келдім. Маңым толған адам. Айнала жап-жарық. Аппақ...

***

Жаңа табақ, жаңа қасық, жаңа кесе. Әр қайсысы кеседегі судан қырық бір қасық алып, тілек айтып табаққа құйды. Мені жуындырды. Тиын, күміс, асық салды. Ауылдағы атам: «Ауқатты, малды болсын!..» – деп қойдың қырық құмалағын салайын деп еді, анам: «Үстіне инфекция жұғады...», – деп бақырып шыға келді. Шашымды, тырнақтарымды алды. Оны иткөйлегіме орады. Жаңа киім кидім...

***

Анамның түрі бейне бір өрт сөндіргендей түтігіп кетіпті. «Не болып қалды анашым?» – деп сұрайын десем, сөйлей алмаймын. Анам мені түрі бейтаныс біреудің қолына тапсырды. Одан кейін анамды көрмедім...

***

Ақ киім киген кісілер менің мүшелерімді алып жатыр. Олар ол не үшін керек екенін білмеймін. Бүйрегім, бауырым. Жүрегімді алып өлтіре салса жақсы болар еді. Бүйтіп өмір сүргім келмейді...

***

Анам бір кісіге сатып жіберді. Әлгі адам мені басқа бір бай-бағланның қолына тапсырып жатыр. Үлкен үй. Кең бөлмелер. Қаптаған көлік. Қалтасы ақшаға толып жүретін әкем. Әкем ол ақшаны қайдан алатыны белгісіз. Билікпен қарым-қатынасы жақсы секілді. Балалары да бай. Яғни, ағаларым. Әйтеуір, ішіп-жегендеріне мәз...

***

Әкем мені қонақтарға таныстырғанда ұялып тұрамын. Бәрін білемін ғой. Мұраға мүліктерін қалдырғанда маған ештеңе бұйырған жоқ. Үйден қашып кеттім...

***

Өзім сияқты кілең кішкентай балалар ойнап жүр. Орыс, қазақ, кәріс, әзірбайжан, жапон, неміс, француз, испан... «Же-тім ба-ла-лар үй-і» – деген сөзді ежіктеп оқыдым. Олардың бәрі үлкен кісілерді «АНА!..» – дейді екен...

***

Бүгін бір бай адамды тонадым. Қазір басымды тоқырлап алып жатыр. Шашымды қырқымнан шығарғанда алған. Ол жағдай енді екінші рет қайталанып жатыр. Тиынды маған емес, мен оларға беруім керек. Бірақ, ол менде жоқ. Ештеңе жоқ, не көрмеген басым. Бауырым, бүйрегім сатылған. Тік ішегім ғана қалды. Ешкіммен сөйлескім келіп тұрған жоқ. Барлық нәрсеге құлықсызбын...





Тапанша

Қазір адамды өлтіру өте оңай...

Автордан

***

Аялдама. Сантүрлі жағдайлардан запы болған адамдар. Шаршаған ойлар. Есеймей жатып қартайған жастар. Бір нәрсеге жас балаша мәз болған қарттар. Жанарлар. Ол да адамның көңіл-күйі секілді. Көздерден көп нәрсе көруге болады. Күледі, жылайды, ренжиді, кешіреді...

Көп жанардың ішінен бір жас жігітке назарым ауды. Мөлиіп тұр. Онда момақандық пен еркелік бар. Ол еркелікті кімге көрсетіп жүр екен. Мүмкін бұл сұраққа жауап жүрегінің бір түбінде, бір біз білмейтін бұрышында жатқан шығар. Ешкімге жариялағысы келмейтіндей. Ол жетім бе? Бір бұрышта сүмірейіп тұр. Даурен оған ұзақ қарады. Мүмкін оның жанарынан жаңа досты, жаңа жолдасты іздеген болса керек. Үнсіз ғана. Жанары оның жанарына қарап: «Менің досым боласың ба?» – деп тіл қатты. Оның жанарында жылылық болмады. Суық. Тым суық. Темір секілді. «Мен ешкімге дос болғым келмейді...», – деп жауап қатты оның көзі. Екі жігіттің жанарлары ұзақ сөйлесті. Ол диологтардан көңіл қалды. Қорқып та қалды. Ми бір ақпарларды қорытып жатты. Өзін-өзі сақтау инстикты іске қосылды. Даурен оған бекер қарадым ба деп те ойлап қалды. Ойына нешелеген нәрселер келді. Бұл кім? Қайдан келді? Жауаптар жоқ. Автобус тоқтады. Елдер бірін-бірі таптап кетердей болып асығып ішке кірді. Даурен бірден әлгі жігітті іздеді. Адам көп. Ол көрінбеді.

***

Автобустың ішіндегі адамдардан көмек сұрасаң саған: «Мынау кім?» деп те қарамайды.

Даурен терезеге қарап тұрды. Артта қалып бара жатқан көшелер. Өтіп бара жатқан өмір мен зуылдаған уақыт сияқты. Қалтасына біреу қолын салғандай болды. Бірден сезді. Жалт қарады. Мөлиіп тұрған жанар. Даурен ол көздерді таниды ғой. Олай болуы мүмкін емес. Қалайша? Неге? Жігіт әлгіге қарап тұрып:

– Мына бос орынға отыр. Бір нәрсе айтамын, – деді.

Ол отырды. Даурен қалтасынан тапаншасын шығарып:

– Сен ұрлық жасап жатқаныңды білесің бе? – деді.

Әлгі бала қорқып қалды.

– Білемін...

Даурен суық қаруды кеудесіне тақады да:

– Сен қазір не сезініп отырсың? – деп сұрады.

Баланың жүрегі қатты соға бастады. Сәл кідірістен соң:

– Қорқыныш, – деп жауап берді.

– Неге?

– Қаруды көргенде бәрі қорқады ғой.

– Бұл қару сенің жанарларың секілді суық қой. Өміріңді өстіп жүріп, пайдалы ештеңе жасамай алмай, елеусіз ғана дүниеден өтіп кетуден қорықпайсың ба?

– ...

– Құдайдан қорықпайсың ба?

– Қорқамын.

– Қорқамын, бірақ жаманшылық істей беремін десеңші...

– Бәріміз сондаймыз ғой...

– Мені ондайлардың қатарына қоспа.

– Неге?

– Мен барлық жаман істерден адамын.

Бала күлді. Күлкісінде кекесін бар. Сатирадағы гротеск сияқты.

– Сен сонда періштесің ғой.

– Жердегі періштемін.

– Бұл сұм жалғанда періште деген ұғым жоқ. Сен өзің не деп көкіп отырғаныңды білесің бе? Мыналардың ешқайсысы періште емес. Егер ондай болса саған: «Қойсаңшы! Бұның не? Неге оны қорқытып жатырсың?» дер еді.

– Сен өзің әдемі сөйлеп кеттің ғой.

– Енді. Бұл дәстүрлі емес проза ғой Даурен, – деді.

– Менің атымды қайдан білесің?

– Маңдайыңда жазылып тұр ғой досым...

Жігіт жанындағылардан айна сұрады. Шыныменде. Бүкіл өмірі жазылып тұр. Иесіне қайтарған жоқ. Қалтасына салып қойды. Қыз оны сұрауға ұмытып кетті. Ертең бәрі ұмытылады. Бұл әңгіме де, бұл оқиға да сол сары тіс, ақбас тарихтың қойнауына кетеді. Жігіт қылмыс-диалогын жалғастыра береді. Қыз да бәрін ұмытады. Адамдар болған оқиғаны бір-біріне айтады. Даурен де пенділігін жасайды.

***

Жігіт тапаншаны замандасының басына тақады. Оның ішінде не бар? Ми. Ой. Қажетсіз ақпар... Болды. Даурен қателесуі мүмкін. Ол бас, ол ой ертең ұлтты алдыға сүйрейтін локоматив болатын шығар.

– Енді не сезініп отырсың?

– Жақындап келе жатқанын өлімнің тықырын естіп тұрмын.

– Болды ма?

– Баянсыздық. Ұялу. Жауабын әлі тауып үлгермеген сұрақтар. Сағыныш. Өкініш. Балалық шақ. Жадымда қалған жағдайлар. Реніш. Қасырет. Қуаныш. Бостандық. Көңілсіздік. Қорқыныш.

– Кімнен ұяласың?

– Мені туған анам мен Құдайдан!!!

– Сонда сантүрлі ойлар келіп отыр ғой. Иә?..

– Сондай секілді. Бұндай нәрселерді бірінші рет сезініп отырмын. Сезімдердің есімдерін де ұмытып қалыппын. Өмір недеген қызық. Керемет. Мен оған ғашықпын... – деп сағатына қарады. – Зымырандай зуылдаған уақыт. Уақыт. Мәссаған. Уақытты мен тек сағат деп қана ұғыппын. Менің әлі арман-аңсарым, мақсат-мұратым көп қой.

– Сен қанша адамды тонадың?

– Сен екіншісің. Біріншісі кемпір болатын. Маған оны жолдан өткізіп жіберуін өтінді. Мен қалтасына қолымды салып, барлық пенсиясын ұрлап алдым.

– Сол ісіңе өкінген жоқсың ба?

– Өкініш сезімін қазір сезінудемін.

– Мен сені қазір өлтірсем деп отырмын.

– ...

***

Даурен тапаншасын қалтасына салды. Тыққан жоқ. Жай ғана салып қойды. Бүгіндері көп адамда суық қару бар. Олар өлтіріп жатыр. Жігіт жай ғана қалтасына салып қойды. Онда тұрған не бар? Ол тофтологияға өкінген жоқ. Адамдардың сұмдарға айналып, бір-біріне бейжай қарайтындығына кейіді. Диалогтың көп нүктемен аяқталғанын көңіліне алған жоқ.

Өзінің аялдамасынан түсіп қалды. Орындыққа отырды. Одан халық: «Не үшін отырсың? Көмек керек пе? Бір жерің ауырып отырған жоқ па? Кімсің? Немесе жай ғана Несің? Затсың ба? Тірі жансың ба?..» деп те сұраған жоқ. Адам және Зат. Екеуі бір ұғым ба? Адамнан гөрі зат қажет пе деп ойлады. Себебі, ол тұрмысқа керек қой. Пайдасы бар.

– Сізге не болды? – деп біреу оң құлағына сыбырлағандай болды.

Нәзік дауыс. Даурен ондай нәзіктік дауысты бірде-бір адам баласынан естімеген.

– Ештеңе...

– Үйіңізге қайтпайсыз ба? Бір жағдай болды ма?

– Қайтамын. Бәрі жақсы. Рахмет сізге... – деп басын көтеріп қалды. Ешкім жоқ. Аялдама. Күз. Ұйқысырап отырған дүкенші. Үйіне апаратын жол. Ол оның: «Адамдар менің жағдайымды сұраса екен...» деген ОЙЫ ғана еді. Дауыс неге соншалықты нәзік болды? Себебі, жігіт нәзіктік атаулысын сағынған-ды. Бәрі қатқыл.

***

Даурен тапаншаны алып маңдайына тақады. Суық екен. Бар болғаны сол. Ештеңе сезінбеді.

Қарумен ойнап отырды. Әрбір жерге көздеді. ТАРС...

***

Баянсыздық. Ұялу. Жауабын әлі тауып үлгермеген сұрақтар. Сағыныш. Өкініш. Балалық шақ. Жадымда қалған жағдайлар. Реніш. Қасырет. Қуаныш. Бостандық. Көңілсіздік. Қорқыныш. Осыларды әлгі бала айтып берген...

***

Даурен үйіне бару керек еді ғой. Негізі: «ЕДІ...» деген сөз – тарих. Бір адамның, ұлттың, мемлекеттің, патшалықтың, оқиғаның, кез келген жаңалықтың тарихы.

Сол баяғы жанарлар. Таныс һәм бейтаныс. Аялдамалар. Уақытында айтылмаған сөздер. Қалың ұйқыға кетіп, ешнәрсені сезбей қалған дүкенші. Күз. Қазір ғана себелей бастаған жаңбыр. Ешкім ешнәрсені ешқашанда сұраған жоқ. Себебі, ол оған керек емес. Нақтырақ айтқанда қызықсыз. ЗАТ қана қызықты. Бірақ, адам зат емес қой. Ол АДАМЗАТ! Тірі организм. Әлде зат па?..





Пиғыл

***

Аурухана. Палатаның ішінде үш шал жатыр. Бөлмеде бір ғана терезе. Жақып жалғыз терезенің түбінде жатады. Бекет пен Мұқаштар оны қызғанады.

– Жәке, сол терезеден сен ғана қарауың керек пе? Біз ше? Орындарымызды ауыстырайық. Кезек-кезек жатайық та. Бұның дұрыс емес... – деп ренжіді.

Жақып шалдың құлағы ауыр. Көп нәрсені ести бермейді. Таңертең тұрып пердені ашып:

– Дала не деген ғажап. Табиғат, Өмір недеген сұлусыңдар. Сендерге ғашықпын. О, Кәмшат кемпір аулада жалғызілікті болып отыр. Шамасы немересін күтіп отырған болу керек. Жүрегі қатты ауырады ғой. Қайтсін енді? Бақандай бес баланы бағып-қағу оңай ма?!. Бізді қарап жүрген медбике үйіне қайтып бара жатыр екен. Жүрісі суыт. Аурухананың Бас дәрігері келе жатыр. Ашулы секілді. Кім ренжітті екен? Мына жас қыз бен жас жігіттерге не жоқ? Кіндіктері бірге біткендей, бірінен-бірі ажырайтын емес. Еріндері жабысып қалғандай. Туй, әкеңнің... Аулада адам көп. Тең жартысы аурулардың туған-туысқандары ғой. Біз қашан өстіп емін-еркін жүреді екенбіз. Ауланы сыпырып жүрген жігіт біздің ауылдағы Қасымға ұқсайды екен. Ей, Қасым! Жоқ, ол емес екен. Кеште батып бара жатыр, – деді. Жанындағы екі шал құлақтарын түрді. Далада болып жатқан жаңалықтардан құлағдар болғылары келіп отыр.

Біреуі шыдай алмай:

– Тағы не болып жатыр екен? – деді тағаты таусылып.

– Не болушы еді! Баяғы күйбең тіршілік.

Кеш батты. Медбике келіп:

– Дәрілеріңізді ішіңіздер! – деді.

Жақып шал қалың ұйқыға кетті. Түнгі сағат үштің кезі. Бекет қарт орнынан тұрып Жәкеңді жастықпен тұншықтырып өлтірді. Орнына барып жатты.

***

– Айгүл апай! Айгүл апай! Жақып атаның жүрегі тоқтап қалыпты, – деп айқайлап жіберді медбике.

Айгүл қарттың жүрегін тыңдап көрді. Соқпайды.

– Қайтыс болыпты...

Сөйтіп палатада екі шал қалды.

– Марқұм Жәкеңнің орнына сіз жатасыз, – деді медбике.

Таң атты. Бекең пердені ашты:

– О... Қала тіршілігі осындай болу керек қой. Ағылған көлік. Алағызған, алабұртқан көңіл. Ана бір жігіт секілді менің де балам жұмысына асығып бара жатқан шығар. Қалта телефоны құлағына жабысып қалған ба? Қалай?.. Әйтеуір, бір нәрселерді айтып жатыр. Мына аяғы ауыз қыз недеген сүйкімді. Қазақтың санын көбейтетіндер осылар ғой. Аман болыңдаршы шырақтарым!!! Күйеуі қайда? Ой, нойыс. Тастап кеткен болып тұр ғой. Бала әкесіз өсетін болды ғой. Мына қанарқарынның мәшінесі әдемі екен. Біздің ауылда Жигулиден басқасын көрмейсің ғой. Ме...-е...-с... Ондай да мәшіне бар ма? Өзі бір жерде бастық сияқты ғой. Менсінбей амандасып жатыр ғой. Ой, көтек. Мына баланың басы жарылыпты. Анасы байқұс ұрсып келе жатыр. Мына қыздың қолы сыныпты. Ойбуй, қарағым. Абайлап жүрсең қайтеді. Ағаштардың жапырақтарын жылқының жалындай етіп күзеп, әдемілеп қойыпты. Ертең жаңбыр жауатын сияқты. Ауылға жауын қалай жауды екен? Шөп бітік шықса екен. Тұқымың құрғыр, мына бала үстіне не киіп алған. Сымын ит жыртып тастаған ба? Шашын қызылға бояп алыпты. Құлағына қыз сияқты сырға тағып алғаны несі?!. Ата-анасы қайда қарап отыр. Дұрыстап тәрбиелемей ме? Біздің кезімізде қандай еді Мүке. Иә! Мына шал түнде ауырып жатыр деп еді. Беті бері қараған сырқынды. Шауып жүр ғой. Ей, бала бір қарбызыңды бізге қалдырып кетсей. Қызғанба!.. Қой құрсын ұйықтайық. Ымырт та үйірілді... – деп пердені жапты.

Мұқаш «менде көрсем ғой» деп қызғанып кетті. Екі шал дәрілерін ішті. Түнгі сағат үштің кезі. Мұқаш Бекетті жастықпен тұншықтырып өлтірді.

***

– Ойбай, Бекет ата да қайтыс болыпты.

Мұқаш сол кісінің орнына ауысты. Палатада бір өзі қалды. Таң атты. Мұқаш шал перденің артында қандай нәрсе бар екен деп ашып қалып еді, терезе кірпішпен қаланып тасталыныпты. Ештеңе жоқ. «Сонда бұлар қайда қарап отырған?» деп ойланды...





Саяси қате

«Қазақ әдебиетінің Құлагері» Ұлы ақын, қазақтың біртуар пензенті Ілияс Жансүгіровтың рухына арнаймын.

Автордан.

***

1943 жыл.

Жәмиля белді басылымға жұмысқа орналасты. Сол жерде жүріп саяси қате жіберді.

«Жұт жеті ағайынды».

Байқаусыздан «Ұлы Сталин» деген сөз «Улы Сталин» болып өзгеріп кетеді.

Онсызда қасіреті басынан асып жатқан шаңыраққа қауып төнді. Қара бұлт төнді..

Ондай саясиланған һәм шовинистік бұлтты бірінші рет көруім.

Күндіз-түні тергеу.

Мазаны алған сұрақтар.

– Неге?

– Неліктен?

– Қатені әдейі жібердің бе?

Бұл сауалдар Жәмиляны әбден шаршатты.

Бейшара әйелдің үйіне оның сүйегі ғана баратын.

Ойы, тәні, сезімі сол жерде қалатын.

«Ұлы Сталин Улы ма?» деген сұрақ оның санасының сан тарабын кезетін.

Саяси қате – белгісіз жол. Ол қайда апарып ұрындырады.

Әйел өмірден өтеді.

***

«1943 жыл.

Жәмиля белді басылымға жұмысқа орналасты. Сол жерде жүріп саяси қате жіберді.

«Жұт жеті ағайынды».

Байқаусыздан «Ұлы Сталин» деген сөз «Улы Сталин» болып өзгеріп кетеді...».

Бұл да саяси қате. Саяси демогогия немесе саяси тофтология.

Бірақ, бұл қате бүгіндері кешіріммен қаралады.

Ал, бұл қате ме?

Қате.

Мүмкін интелектуалдық ойын шығар.

***

«1943 жыл.

Жәмиля белді басылымға жұмысқа орналасты. Сол жерде жүріп саяси қате жіберді.

«Жұт жеті ағайынды».

Бұл да қате.

***

«1943 жыл.

Жәмиля белді басылымға жұмысқа орналасты. Сол жерде жүріп саяси қате жіберді...».

***

«1943 жыл.».

Мәселе осы жерде.

1943 жыл.

Темір тәртіп.

Сталинизм.

Сталин.

И

З

М.

Адамды өлтіру соншалықты қиын және соншалықты оңай.

Қиыны – басы-қасында жүрген адамдардың арғы өмірге баратындығында.

Оңайы – сол нәрсені, сол сәтте сезінбеуінде.

Олар өздерін мәңгілікпіз деп ойлаған болуы керек.

Корректор әйел өз баласын асырау үшін жұмыс істеді.

Көзмайын тауысты.

Әр сөзге, сөйлемге, тіркеске, ұғымға бажайлап қарады. Үлкен мән берді...

Сана ескергісі келмеді.

Ол шыныменде сондай деп сенді.

Улы ғой.

Әлде Ұлы ма?

Сөз үшін адам өлді.

Жүрегі тоқтады.

Орнына жаңа корректор келді.

Балалары, жақындары қалды.

***

– Жазғаныңызға өзіңіз сенесіз бе?

– Жоқ. (?) (Иә).

– Ол сондай адам ба?

– Жоқ. (?) (Иә. Ол өзі адам ба?..).

– Әдейі жібердіңіз бе?

– Жоқ. (?) (Әдейі екендігін білмеймін. Мүмкін ғасырлар бойға ыза шығар. Кім білсін? Бірақ, қасақана емес. Бәлки, ұрықтың жадында (ген) қалған, сол арқылы берілген, үзілген ақпараттың кішкентай үзігі шығар. Тұқымдағы, қан тамырдағы бұл ақпар өздігінен келіп қалды...).

– Неліктен олай болды?

– Өзім де білмеймін. (Білемін! Бірақ айтқым келіп тұрған жоқ. Мүмкін оны жек көрген болуым керек. Ол жағдайды одан басқа қалай түсіндіруге болады).

– Ол сізге көсем ретінде ұнай ма?

– Иә. (?). (Жоқ. Мен оны жан-тәніммен жек көремін).

– Сізге қандай жаза қолданайық?

– Мен үш күн өткен соң дүниеден озамын...

Көп нүкте. Үш нүктенің ортасына сына қағылды.

Туды.

Саяси қате жіберді.

Жүрегі шыдамай тоқтап қалды.

Екі сына:

Күйеуі қайтыс болды, баласы жалғыз өзі қалды.

Саясиланған қара бұлт шаңырақты жұтып қойды.

Бұлттар да адасады ғой.

Бұлттар. Адамдар.

Жел айдайды.

Төнеді.

Оған сенің еркін һәм либералистік ойың ұнамайды.

Дала демократиясы жүректің тоқтауына жол бермес еді.

Күпір сөз айтпайық.

Бірақ ондай жағдайға жеткізбес еді.

– Сен жалғыз қалдың? Енді не істейсің?

– Мен саяси қате деген сөзді жек көремін. Сталинды одан бетер.

– Оны уақытында бәрі жақсы көрді ғой.

– Әне темір тор. Бірақ, темір тордың ішінде өзіңді еркін сезінесің. Ал, бұл темір қабырға. Қарсы шыққан сайын қыса береді. Қыса береді. Байқаусыздан еркін ой құрсаулы санадан ытқып шығады. Кольттен ұшып шыққан оқ секілді. Немесе ту сыртыңнан жон арқаңа сілтенген дырау қамшы сырқынды. Немесе бытырамен атылғандай. Сенің назарың басқа жерде болатын. Сілтенді. Тиді.

– Түсінікті. А-л-л... Х-м-м-м... Көңіл-күйің қалай?

– Қандай болушы еді. Анам мен әкемді түсімде көремін.

– Шақыра ма?

– Жоқ.

– Анаң сияқты жауап бердің ғой. Бірақ, ол жерде жақшаның ішінде сұрақ белгісі тұрды.

– Сіз тергеушісіз бе?

– Жоқ.

– Сіздің «ЖОҚ» деген жауабыңыздың қасына, жақшаның ішіне сұрақ белгісін қоюға болады екен.

– Н-е-е-е-г-г-г-г-е-е-е-е-е?..

– Өйткені, мен сол оқиғадан кейін адам баласына деген сенімім құрыды.

Анасының сүйегі жұмыстан келгенде бірден төсекке сылқ етіп құлайтын.

Әл-дәрмені, сөйлеуге шамасы да болмайтын.

Себебі, сөз атаулысынан шаршаған.

Әсіресе, астарлы, тіміскі, бос сөзден шаршаған.

Тамақ та ішпейтін.

Өйткені, қаңқа тамақ ішпейді ғой.

Ал, тәні де, жаны да әлі үйіне қайта алмай жататын.

Жібермейтін.

Темір қол темір орындықтан тұрғызбайтын.

Темір бөлмеде темірден жаратылған темір жанарлы адамдар отыратын.

Темір есікті темір қолды ғана адамдар аша алатын.

Темір жүрек кәдуілгі жүрекпен тіл табыса алмайтын.

Әйтеуір, тән де үйіне бұйда түзеді.

Мидың тамырлары, жүйкенің талшықтары мына фәнидегі соңғы күндерін бастарынан өткеруде.

Жүрек те футурист екен.

Сана да сәуегей.

ТАРС

ТАРС

ТАР

ТА

Т...

...

***

Бала болашақта корректор болғысы келмеді.

Әңгіме негізі ол туралы емес.

Бүгіндері көптеген саяси қателер кетіп жатыр.

Марат үйде отырды.

Соңғы, көп нүкте есіне түссе егіліп жылайтын болды.

Ақсақал тарих та адамзаттың өмірінде болған айтулы оқиғаларды қойын дәптеріне түртіп алды.

Қаламының ұшында қан, тер, су, түкірік бар.

Күйініп ішіп кетсе АДАМ болмайды.

Түсінде темір қол тұла-бойын суық құшағына қысып жатты.

Оянып кетіп шыңғыра берді.

Ол жалғыз.

Жауыз һәм сұм саясат «сыйлаған» жалғыздық.

Ол артынан осындай белгілер қалдыратын.

Сенбесеңіз ақ бас, сары тіс ақсақал тарихтан сұраңыз.

Мараттың көңілінде жек көру деген сезім пайда болды.

Бұрындары ол біреуге ренжіп балалықпен жек көретін.

Еркелік қой.

Ата-анасы бар, төрт құбыласы түгел адамдардың бәрі шаламас.

Енді оның басына біреу бір шелек суық суды төгіп жібергендей болды.

Аязды күнде далаға алғашқы рет лыпамен ғана шыққан адамның күйі.

Есін жиды.

Қайдасың мейірімсіз заман?

Қайдасың сынаптай сырғыған уақыт?

Қайдасың жүрегі, қолы темір көсем?

Мені паршалап тастасаң да өз еркің.

Кімді аяп едің.

Мен армандар патшалығынан зұлым ортаға қадам бастым.

Мені қарсы ал!!!





Сауда

***

Марат пен Жарқынның үй-күйі жоқ. Тамақ, жатын орын, жұмыс іздеп жүрді. Бір күні бір бейтаныс келіп:

– Сендерге жұмыс керек пе? Мен үйімде құрылыс жұмыстарын жасап жатыр едім... Тамақ, жататын орын менен... – деді.

Әлгілер ақшасын сұраған жоқ. Келісе кетті.

Бір ай өткен үйдің иесі екі жігітті іздейтін туған-туысқан, жақын-жуықтарының жоқтығын түсінді.

Үй иесі досына қоңырау шалып:

– Менде екі адам бар. Сегіз мың долларға сатып аласың ба?

– Жетіге бер.

– Жоқ.

– Жарайды, келістік...

– Қазір менің досым келеді. Енді соныкінде жұмыс істейтін боласыңдар.

– Неге?

– Ондай да сұрақ болады екен. Барыңдар деген соң барыңдар. Бұл жердегі құрылысты аяқтадыңдар ғой.

– Жарайды, келістік...

Айдардың Серік деген қанарқарын, қысықкөз, қоңқақ мұрын досы келді де екеуін мәшінесіне салып алып кетті.

***

– Адам аламыз. Адам. Арзан. Өзі жас. Еті де тәтті. Адам аламыз адам...

– Бір адам қанша тұрады?

– Алты мың доллар.

– Жасы қаншада?

– Жиырма бес, жиырма алтыда.

– Түріне не болған?

– Ой, кеше әйеліме ашуланып ызамды осы байқұстан алдым. Көкала қойдай етіп тепкіледім.

– Онда мен де сүйтемін...

***

– Сізді адам сатады деп естідім аға. Дүкенге түскен адамдар бар ма? Ой, інім жаңа ғана соңғысын саттым. Сен ертең сағат онда кел. Жаңа адамдарды алып келеді.

– Рахмет! Ертең келемін.

Дастан ертең сағат онда келді. Сатушының үйінің алдында зәулім дүкен тұрды. Іші толған адам. Әрқайсысының мойнында бағалары, жастары жазулы тұр. Аттары мен шыққан тегі жоқ. Кәдуілгі тауар.

Елдер оларды ұстап көріп жатыр. Жұмысқа жарамдылығын тексеруде. Түстен кейін үй иесі аукцион ұйымдастырды.

– Міне, мына жас жігіт жеті мың доллар тұрады. Кім көп береді?

– Жеті жарым.

– Сегіз.

– Тоғыз.

– Он.

– Он жарым... – деді темекі ыстаған орсақ тісті, өгіздей өңкиген бір кісі. – Он жарым, бір, он жарым, екі, он жарым, үш. Сатылды. Мына жас жігіт сіздікі.

Әлгі кісі жас жігітті көлігінің артына басып, алып кетті.

– Енді мына үлкен кісі. Шал десек те болады.

– Үш жүз доллар.

– Үш жүз елу.

– Бұған осы да жетеді.

– Алпыстан асып кеткен адам.

– Төрт жүз.

Ол кісі төрт жүз долларға өтті.

***

Қазір Айдар Қазақстан Республикасының қылмыстық кодексінің жүз жиырма сегізінші бабы бойынша іс қозғалып, бес жылға бас бостандығынан айырылды.





Сезім

***

Қыз бен жігіт біріне-бірі ұзақ қарап отырды. Симан оларды сүйіспеншілікпен жаратты. Сүйді һәм сүйсінді.

Қыз күнұзаққа қараумен болды.

Жігіт жейтін тамақ, қажайтын нан табу үшін кетіп қалса сағынады.

Келеді біріне-бірі бажайлап қарап отырады.

Құдайда сұрақ туды. Бұлар неге қарап қана отырады? Мүмкін түр-түстерін көргісі келетін шығар?.. Мен бұларды жараттым. Бұлар менің Ұлы туындыларым. Екеуіне барлық махаббатымды бердім деп ойланды.

***

Симанның басы қатты.

Жігіт қыздың ерніне қарады. Шиедей қып-қызыл. Қолымен ұстап көрді. Жұп-жұмсақ. Тамақ берді. Қыз тістерімен қажалап жеді. Ас тамақтан өткенше ғана ләззат сыйлайды. Ләззат деген не?

Қыздың ерекше иісі жігіттің бір сезімін оятты. Иіс – кеңістіктегі ауа іспеттес зат. Қолмен ұстауға болмайды.

Кеш батты. Ұйқы келді.

Таң атты. Қыз, жігіт, кеңістік, Симан.

Қыздың еріні сондай сүйкімді. Сондай тартымды. Сондай... Ол тек қана тамақ жеуге ғана жаралған ба?

***

Қыз пен жігіт қартайды. Дерт-дербезе жандарында жүретін серігіне айналды. Қайғы өз алдында. Бірақ бір қызығы біріне-бірі қарап қана отыр.

«Ей, бұларға тағы не керек?» деп ойлады Симан.

Қарттың ойы: Мына ерін не үшін керек? Сөйлеу үшін ғана қажет пе?

Кемпірдің ойы: Мен мына адамға бүкіл ғұмырымды арнадым. Маған не себепті сонша қарайды? Бірақ мен де қараудан шаршамаймын ғой. Бұл не?

***

Жаңбыр жауды. Шал кемпірдің үстіне киім жапты. Мұздайды ғой. Жауып жатқанда сыңарына деген жылылық, мейірімділік оянды. Мейірімділік деген не? Осы сезім бе?

Кемпір шалды аяды. Байқұстың үсті малмандай су болды. Мұздады. Бірақ ішкі жылудың әсерімен ешнәрсені сезбеді.

Кемпір өліп бара жатты. Шал сыңарының ерніне қарады. Жанарына үңілді.

Шал жанына отырып қарап отырды. Ернін-ерніне жақындатты. Бетінен иіскеді. Ернін тағы да жақындатты. Ішінде өзіне белгісіз бір ерекше сезім оянды. Мейірімділік – сүю. Сүю – жылылық.

Кемпір шалдың оң қолын алақанымен ысқылады да жүрегінің үстіне артты. Ол да бір нәрсе деп сандырақтап жатыр. Алайда, ол саналы сандырақ.

Шал мен кемпір өмірден өтті. Мейірімділік, жылылық, сүю деген сезімдер қалды.





Соңғы адам

***

Жер бетінде адам қалмапты. Ол Жерді арлы-берлі кезді. Ешкім жоқ. «Бәрі қайда кеткен?..» деп ойлады. Бір ғана мезетте адамзат жоқ болып кетті. Ол өзінің лашығына кіріп, дәлізге щықты. Жаңа ғана балалар абыр-сабыр болып, асыр салып ойнап жатыр еді ғой. Үлкендер карта ойнады. Әйелдері үйдің шаруасымен әуре болып жүрген. Қазір олардың бірі де жоқ. Мүмкін атом бомбасы түскен шығар. Жоқ. Атом бомбасы түссе мен де олармен бірге жоқ болып кетер едім ғой. Жер сілкінді ме екен? Мүмкін ақырзаман орнаған шығар. Ақырзаман кезінде бәріміз өлеміз ғой. Арғы өмірде тірілеміз. Жаратушының алдында есеп береміз. Ақырзаман бола қойған жоқ. Бәрі қайда кетті екен?..

– Ей, қайдасыңдар?

Марғау тыныштық. Күн, Жер және ол ғана қалған.

***

Ол керемет адам. Шын мәніндегі АДАМ. Мінезі: Биязы, мейірімді, шыншыл, парасатты, ақкөңіл, таза жүректі еді. Бір сөзбен айтқанда мінсіз. Бірақ, Канттың сөзімен айтқанда: «Идеал – утопия» ғой. Ол идеал еді... Қазір ол жоқ.

***

Ол өзіне ұқсайтын адамды іздеді. Таба алмады. Жер бетінде бір өзі ғана қалды. Барлығын жер жұтқанба. Қайда олар? Осыдан, бір минут бұрын біреу-біреуді алдап, тонап, зорлап, өлтіріп, қырып-жойып, қымқырып-жымқырып, боқтап, жер жастандырып жатқан-ды. Бір сөзбен айтқанда күйбең тіршіліктің күнделікті пьесасы сахналанып жатқан. Үй, ақша, мәшіне, қызмет деген нәрселер солармен бірге кеткен сияқты ғой. Ал, қазір ешкім және ештеңе жоқ.

– Кетіп бара жатсаңдар, мені неге өздеріңмен бірге алып кетпедіңдер? Мен жалғыз қалдырғаннан не шығады? – деп айқайлады.

Тыныштық.

***

Кеш батты. Ол лашығына кіріп тамақ ішіп жатты. Жалғыз тұрған қандай жақсы. Қоғам. Адам. Әлем. Өмірдің басты элементтері мен детальдары осылар. Бірақ, осылардың бәрі Құдайға бағынады ғой. Себебі, Иесі де, Жаратушысы да Сол ғой. Бүгіндері Құдайды ұмытып бара жатырмыз. Түрілген қол, қанға малынған, ақша алып әдеттенген қол. Кемшілік пе, жетістік пе? Эволюциялық дамудың революциялық сипат алуы ма? Біз мына жалғанға қандай мақсатпен келдік? деп ойланып, осы сұраққа жауап іздегісі келді. Бір кезде аспанда жай ойнап, дауыс шықты:

– Ниетіңе рахмет. Ниетіңе...

***

Негізі оның маңы қаптаған адам. Адам ол Құдайдың қойған есімі ғана. Бірақ, оның «ішкі мазмұны» қандай екенін өздері білмейді. Жаратушы ғана біледі. Ол жер бетінде өзін жалғыз сезінетін. Өзіне ұқсас адамдарды таппағандықтан, көзіне ешкім көрінбейтін. Күйбең тіршілік әмәнда жалғаса береді. Адам, қоғам ақырзаманға дейін өмір сүре бермек. Ол өзі іспеттес пендені жолықтырмағандықтан тек қана Күн, Жер, Ай, Көк және ол ғана бар сияқты көрінетін...





Жынданған жігіт

***

Бүгін Пәктік ерте оянды. Оны небір ойлар мазалап жүрді. Ешкімнің бетіне тік қарай алмайтын еді. Әлі есімде.

– Мен ұятсыздарды иттің етінен жек көремін!.. – деп едім беті ду ете қалды.

Аузына сөз түспеді. Мына сұм жалғанда ол секілді ұяттан жүзі қызарып, басын төмен салған ешкімді көрмедім. Имандай шыным.

Сол сәттегі сезімді барлық Адамзатқа бөліп берсең ғой. Оның жанарынан парлап аққан жас. Соның бір тамшысын әр адамның көзіне тамызсаң ғой. Олар да ләззат алар еді.

Жігіт Пәктікпен осыдан екі күн бұрын танысқан.

– Сенің жүрегің көтере алмайды. Санаң қорытып үлгермейді. Мен Жершарына ғана арналғанмын. Маған ғашық болма. С-е-е-е-е-е-е-е-н... – деген сөзінен есі кетіп сүйіп қалды. Тырнағының ұшы терісіне жанасып кетті.

Жігіт мәжнүнге айналды.

– Ойбай, тоқташы. Тоқта. Мені тастама. Маған талай қыз ғашық болған. Мен ешқайсысына бүйтіп жалынбағанмын.

***

Көктен бір қыздың бір тал ғана шашы түсті.

Еркектердің бәрі жынданып кетті.

***

– Тоқташы, – деп тізерлеген күйі көзімен шығарып салды.

Жігіт те көп қыздың көңілін қалдырды. Жүрегін ауыртты. Әлі ештеңенің ақ-қарасын ажырата алмайтын жас қыздармен төсектес болған. Ертесі олар орнын сипап қалатын. Алдағаны көз алдына. Әлі есінде...

Пәктік үстіне аппақ көйлек киіп бақ ішімен ауаға сіңіп бара жатты.

Жігіт тамақ та ішкен жоқ. «Сүйемін. Оралшы. Кетпеші. Құдай үшін. Өтінемін...». – дегеннен басқа аузына ештең түскен жоқ. Сандырақтай берді. Сандырағының өзі махаббатқа душар болған адамның сандырағы. Жігіт өзінің лас, нәпсіқұмар қолымен оны ұстауға ұялды. Ол сезім оған таңсық еді. Алғашқы рет ұялғанда: «Бұл өзі қайдан келген нәрсе. Бұл не?» деген ойға қалған.

Пәктік әлемдегі ең сұмырай, арсыз жігітпен қосылыпты деген өсекке қалғысы келмеді.

Жігіт ешкімге үйленбеді. Үйленгісі келмеді. Пәктік келетін шығар деп бақтың ішін аралады. Сол жердің ауасын иіскеді. Әлгі ауаны иіскей бергің келеді. Қанағаттанбайсың. Ондай иіс ешқай жерде жоқ секілді болып көрінді.

Пәктік келетін шығар деп зеңгір көкке қарайлап жүрді. Оның ауа түстес көйлегі көз алдынан кетпеді. Тән қажеттілігі туралы ұмытты. Ол нәрсе есінен тарс шығып кеткен. Алдын кес-кестеп сұлу қыздар өтіп жүрді. Оларды көрмейді. Көзі байланып қалғандай. Пәктікке ғашық болып қалды. Ғашық болу деген сезім де оған таңсық. Маған не болып қалған. Жүрегім жиі соғып, қобалжып, не айтарымды білмей жатырмын. «Бұл қандай сезім?» деп ойлады.

Бір күні жігіттің үйіне бір қыз келді. Ол:

– Сәлеметсіз бе? Мынаны сізге Пәктік менен беріп жіберді... – деді.

Жігіт оның есімін естігенде төсектен атып тұрып, қыздың қолындағы ауа түстес матаны жұлып алды. Ары-қарады, бері-қарады. Ол оның көйлегінің кішкентай ғана жыртылған матасы еді. Онда: «Мен өлдім. Қазір жоқпын. Мені іздеме. Ақыры таппайсың...» деген жазулар болды. Жігіт еңіреп жылады.

– Ол өлсе, мен де өлемін, – деп дастарханның үстінде жатқан пышаққа жармасты.

Хатты алып келген қыз пышаққа жабысты.

– Ол тірі. Тірі. Өлген жоқ. Ол сізді тексергісі келді. Пәктік ханымды шын сүйесіз бе? – деп сұрады қыз жігітке қарап.

– Иә. Қайда ол? Қай-д-а?

Пәктік терезеден түсті. Жігіт оның қолынан ұстады. Ол ұялып кетті. Содан бері жігіт бір қызға қарамады. Ешкімді алдамады. Әркімге өз қарындасындай қарады...





Жұма

Вокзал. Қасым мен Берік орындықта отыр. Олардан басқа адам жоқ. Шаңқай түс мезгілі. «Алматы-Астана» бағытымен жол жүретін пойыз маңындағыларға маңғаздана қарап тұр.

– Біз кімді күтіп отырмыз?

– Білмеймін.

– Біз күтіп отырған жолаушы қайтыс болып кетпеді ме?

– Қашан?

– Кеше. Сағат бесте.

– Қазір сағат беске бес минут қалды. Келетін шығар.

– Келсе, күтейік.

Бос вагондар. Олар біреуді сағынатындай. Бос вокзал. Тепловоз. Сағаттың тілі қиналыспен қозғалатындай. Күн қара қарғаның миы қайнайтындай ыстық. Қасым шөлден әбден қаталады. Беріктің қабағы қатулы. Бұтақтың жапырағын жұлып алып, ойнады. Перон талайлаған адамдардың басына түскен қиыншылық пен қуанышына куә болған. Ана жерде алдыңғы жылы бір адамды пойыз екіге бөліп кеткен. Осыдан үш жыл бұрын бір қазақ жігітін араққа тойып алған жолаушылар ана бетонға лақтырып жіберген. Бір жүктасушы жігіт дорбасын тамбурға қойып, қос ұстағышына жармаса бергенде қолы тайып, пойыздың астына түсіп кеткен. Сол көріністердің бәрі көздің алдынан дәл қазір өткендей болды. Өтті. Кетті. Бірақ, сорлаған адамдар қалды. Мүгедектер де тірі. Әруақтар өздерінің туысқандарымен қауышып жатыр. Берік те өзінің досын күтіп отыр. Бүгін жұма. Мешіт жақтан микрофонмен уағыз айтып жатыр.

– Бүгін жұма намазға бару керек еді. Иә?

– Қазір Досым келген соң барамыз.

– Неге кешігіп жатыр екен?

– Арғы жақтан жібермей жатырған шығар.

Қуанған, жылаған елдердің дауысы жаңғырық болып естілуде. Қайтқысы келмеген адамдардың қарсылығы. Сағат бес болды. Қасым орнынан атып тұрып:

– Берік. Қарашы.

– Не болды?

– Біреу келе жатыр. Досымға ұқсайтын сияқты.

– Ей, мынау Досым ғой.

Жолаушы келе жатып кідірді. Бір орында ұзақ тұрды. Екеуіне бір, Көкке бір қарады. Жүзін бұлт торламаған зеңгір аспан да оған бұрнағыдан таныс. Мына рельстер. Вокзал. Пойыздар. Перон. Оған бәрі таныс.

– Досым қазір кешігесің. Жылдамдат... – деді Берік тағатсыздана.

Жолаушы асықпай жүріп келе жатты.

– Қалың қалай бауырым?

– Бәрі жақсы ма?

– Пойыз он минуттан кейін жүреді. Жүгің қайда?

Досым тіл-ауыздан айырылғандай тіс жармады. Тіл қатпады. Беттеріне бедірейіп қарап тұрды.

– Енді қашан келесің? Бізді сағынасың ба? – деді Берік.

– Қиналады ғой. Жылама.

Досымның көзінен қуаныш та, әлде қиналыс та табы білінбеді. Пойыз ақырын ғана жүре бастады.

– Жүгір Досым. Жүгір. Жолыңнан қалма.

Досым жүгірген бойы вагонның қос тұтқасына жабысты. Пойыз қатты жүрді. Бұрылыста Досым ұшып кетті. Берік пен Қасым оның жерге қалай құлағанын көрмеді. Досым көздің алдынан ізім-қайым жоқ болды. Екеуі жолға ұзақ қарап тұрды.

– Қош бол Досым... – деп күбірледі Берік. Ерін емеурінінен қимастық білінді. Жылағысы келді, бірақ жылай алмады...





Мүжілген ескерткіш

***

– Мына жер ғажап екен. Табиғаты тамаша ғой...

– Кешіріңіз мырза. Анау алыстағы үйілген тастар мүсінге ұқсайды екен. Ол не?

– Дұрыс айтасыз. Ол – ескерткіш. Халық арасында ол туралы аңыздар өте көп. Баяғыда бір патша өзіне арнап ескерткіш тұрғызыпты. Көзі тірісінде халықты қанағаннан басқа ештеңе бітірмепті-мыс. Патша өмірден озған соң, ызаланған халық ескерткіш бұзып тастайды. Ол жел мен жауынның өтінде тұрып одан ары ыдырайды. Қазір ел оны: «Мүжілген ескерткіш» деп атайды. Халық оның шын атын да ұмытып қалғанға ұқсайды.

– Әдемі екен.

– Несі әдемі? Үйілген тастар.

***

Таң атты. Тұрсын шал үй салып жатып, әлгі ескерткіштің үгінді тастарын тасып алды. Ауыл балалары ескерткіштің сайда домалап жатқан Басына тас атып ойнады. Ескерткіш сауысқандардың күнде саңғытатын тұрақты орнына айналды. Қуыстары жылан мен тышқанның мекеніне айналғалы қай заман.

***

Бір айдан соң ескерткіштің басы ғана қалды. Қалған бөлшегі қайда кеткені бір Құдай білсін. Ұсақ тастар... Кұм... Топырақ... Оның жанарынан қан аралас жас аға бастады. Мен оны байқап қалып беторамалмен көздерін сүрттім.

– Мені кешіріңдерші.

– Не үшін?

– Сендерге жасаған барлық зорлық-зомбылықтарым үшін. Егер мен мынандай күй кешетінімді білгенде ескерткішімді тұрғызбай, халқыма пайдалы іс қана істер едім ғой... – деп еңіреді.

– Онда тұрған ештеңе жоқ аға. Енді бұл қателіктерді сіздің ізбасарларыңыз қайталамаса болғаны... – деп жұбаттым.

Ескерткіш одан сайын еңіреп:

– Егер мен осындай болсам, менің ізбасарларым қандай болмақ?.. – деп тіл қатты.

– Қазір қай жыл? Қай ғасыр? – деді.

– XXI ғасыр, 2010 жыл, 15 тамыз, жексенбі... – дедім таңғалып.

– Менің басымды басқа жерге алып кет. Бір айдан кейін баскесерлер келеді. Мені құтқар... – деп өтінді. Былай көтердім, олай көтердім. Орнынан қозғалта алмадым. Өйткені, Бастың іші қара ниетке, пасық ойларға толып қалған болатын. Халыққа қарсы ұйымдастырылған қаншама идеялар бар еді. Оны көтеру үшін кемінде жиырма кран керек. Ондай кран менде қайдан болсын. Ағамның өтінішін орындай алмадым...

***

Тағы бір ай өткен соң ескерткіштің төбе шашы ғана қалды. Жылайтын жанарлары да жоқ байқұстың. Жағдай қиын. Біз де үй салып жатқанбыз. Үгінділерін жинап алып, фундамент етіп құйып жібердім... Үйді де тұрғыздық. Қоныстойды да тойладық...





Тәуелділік

Адамның аяғы тасқа айналған. Жүрсе де, тұрса да сол тасқа тәуелді. Аяқ-тас жүрісін тежейді. Көп жүре алмайды. Оның достары да сол секілді тасқа тағдыры байланған. Оны талқандай алмайды. Себебі, қолында ондай күш-қайрат жоқ. Дәрменсіз. Күн өткен сайын Дәрменсіздік оның жан досына айналып бара жатты.

– Дәке. Сен менің бойымнан қашан кетесің? Әбден шаршаттың ғой – дейді ашу шақырып.

Дәрменсіздік оған:

– Гәп менде емес. Сенің өзіңде. Сен рухани әлсізсің. Маңыңдағы адамдар да сондай. Сен сырқынды әлсіздер. Қуат жоқ, қуат.

Ол осы сөзді күнделікті ести беріп мезі болып кеткен. Үйінде жатқанда тасқа қашалған жазуларды оқиды. Таста: «Оңал. Қалпыңа кел. Өзіңді-өзің тап. Сен дүниеге емес, дүние саған тәуелді болуы керек...», – деп жазылған. Адам күні-түні жұмыс істейді. Ақша көп, қайғы жоқ. Ақша тапқан сайын араны ашылып, көзі тоймай барады. Жинай береді. Боқты үйе береді...

– Жігіттер. Мен мына шынжыр бауды алтынмен жалатамын. Осыдан қарап отырыңдар.

Достарының бәрі бәсекеге түсті. «Кімдікі әдемі, сапалы болады екен?» деген әркімнің көкейінде сайрап тұрды.

Осы ой естеріне түскен сайын тас қарайа бастайды. Алтын жалатқанмен ол жезге айналуда. Бәрі арзан. Тасты балғамен ұрғылай бастады. Болмады. Шапты. Кесті. Болмады... Енді тас екі қолын, мойнын қатырды да тастады. Ол қозғалудан қалды. Жербауырлады. Тілінің ұшымен қара тасты жалап қояды. Дәмі... Улы... Тура нәжіс пен зәрдің дәмі. Тамағы – топырақ, құм. Ол бұрынғы тіршілікті сағынды. Яғни, балалық шағын. Ештеңемен шаруасы жоқ. Алаңсыз. Ақша, бәсеке дегеннен ой-санасы ада. Кішкентай кезінде оған: «Анау байыпты. Пәленше ақшасы бар екен. Мәшіне алыпты...», – десе, ол мән бермей: «А...», – деп жүре беретін. Өмірінде алғашқы рет жанарына жас тұнды. Барлық байлығын туысқандарына тапсырды. Жүрегі тынышталды. Енді ол ақшаны ұмытты. Елдер оны: «Сопы», – деп кекетті. Алғашқы табанаақы, маңдай терімен сатып алған жейдесін мен секілді үстіне жапсырып, дөйдалаға бұйда түзеді. Қара тас қақ жарылды. Олар енді басқаларға «мұра» болып қалды. Сол «мұраның» мұраты – бәрін құрту. Іштен іріту. Достарының іштері тар. Куыс... Оны ештеңемен толтыруға болмайды.

Ол көшемен кетіп бара жатты. Ұсқынсыз, ұятсыз адамдар. Жандары жоқ сияқты. Құры сүлделерін ғана сүйретіп жүр.

Пәни тіршіліктен ада адамдарды көріп, қуанып қалды. Олар бейнебір қалқып жүрген сияқты. Жанарлары мен жүздері нұрланған. Көкке қол созумен келеді. Әттең ұша алмайды...

Ол тауға кетті. Үңгір іздеді. Ішін үңгіген жаумен соғысудың амалдарын іздеді.

– Нартай менімен бірге жүр. Мен саған жақсы жер көрсететім.

– Жоқ. Мен бармаймын. Маған бұдан артық ешнәрсе керек емес.

– Бәрін таста. Жүр. Ертең уақытың келгенде арғы өмірге не бетіңмен барасың?

– Барғанда көрісеміз.

Ол досының соңғы сөзіне қатты қынжылды. Қолын сермеп кеткісі келді. Бірақ, ол әлсіздік танытқысы келмеді. «Жүр» деп құлақетін жеумен болды. Бармады. Жалғыз өзі кетті...





Шындықты іздеу

***

Қараңғы бөлме. Қара шаш. Қара көз. Қара қас. Қаражүзді пенделер.

Бөлмеде отырған адамдар бірін-бірі сипап таныды.

– Ей, сен Беріксің бе?

– Иә...

– Қалың қалай? Дені-қарның сау ма?

– Иә! Рахмет...

Беріктің соңғы сөзінен суық ызғар сезілді. Бірақ денені қарымады. Себебі, пенделер оған үйренісіп кеткен.

Мына бұрышта періштенің бетсірісін киіп алған Самат, жанындағыларға әңгіме айтып отырды. Оның жүзін ешкім көре алмады. Көрген күннің өзінде олар: «Мынау періште ғой» дер еді.

***

Қараңғы бөлме. Қара шаш. Қара көз. Қара қас.

Орындықтар сықырлады.

– Кім бұл?

– Мен ғой...

– Менің кім?

– Ой, Мен ғой.

– Өркөкірек неме. Жүрмейтін жерің жоқ... – деп Асу немкетті ғана жауап қатты. Жауабында менсінбеушілік бар. Қасына май жақты.

***

Қараңғы бөлме. Қара шаш. Қара көз.

Жанарлар. Оларда мейірім жоқ. Мүмкін бұл жай ғана автордың болжамы шығар. Оларда жылылық болуы әбден мүмкін. Болса екен деп тілейсің Жаратушыдан. «Оларда мейірім жоқ. Оларда жылылық болуы әбден мүмкін...», – деп күбірледі жанарлар. Төрт қабырғаға маңдайларын соқты.

– Жарылды ғой! Абайласаңшы! Ауырып қалған жоқ па? – деп сұрады Перизат жылы шырай танытып.

– Біріне-бірі жаны ашитын адамдар әлі бар екен ғой, – деді бір жанар.

– Біз тіріміз! – деді көбісі. Қалғандары қалғып отырды.

***

Қараңғы бөлме. Қара шаш.

Жанат Сәуленің шашын өріп берді.

– Шашыңды кеспе. Әдемі, ұзын екен. Көз тиіп жүрмесін.

– Көз тиіп жүрмесін! Ол қалай сонда?

– ...

«Көз тиіп жүрмесін» деген сөз жаңғырық болып естілді. Өмірде көп кездесетін ұғым.

***

Қараңғы бөлме.

Әркім әр бұрышқа жайғасты. Араларында ызғар қалды. Ол қашанға дейін сақталарын бір Құдай ғана біледі. Әңгіме авторы ретінде мен де білмеймін. Қараңғылықтың шашы әдемі, ұзын екен. Барлығын адастырды. Шашын дұрыстап өріп бермеген ғой шамасы. Кезінде көз тиген...





Ұрлық

Қараңғы қазақ көгіне өрмелеп шығып Күн болам,

Қараңғылықтың кегіне Күн болмағанда кім болам? Сұлтанмахмұт Торайғыров

***

Жер бетінде түнек орнады...

«Ай мен Күнді белгісіз біреулер ұрлап кетіпті. Енді адамзат мәңгілік жарықсыз қалады» деп жазыпты беделді бір басылым. Авторы аты жалпақ жұртқа кеңінен танымал журналист. Ринат жұма күні шығатын бірнеше газетты қолтығына қысып, үйіне барды. Кешкі асын ішіп болған соң, басылымдарды оқи бастады. Елдің бәрі у-шу.

– Енді қайттық?

– Қараңғыда қалай өмір сүрмекпіз?!.. – деген дауыстар тұс-тұстан жігіттің құлағына жаңғырық болып жетіп жатты.

Ринат:

– Біз бұрнағыдан көрсоқырмыз. Біз баяғыдан түнектеміз. Ол түнек әлі де жалғаса береді. Жетпіс жылдық атеизм, құлдық, діни догматика, фанатизм, суб-мәдениеттің жетегінде кету түнекке кіру емес пе?.. – дегеннен басқа ештеңе айтпады.

***

Түнектің ішінде ел бірін-бірі танымады. Сүрініп-қабынып жүгіре берді. Жүгіре берді. Бүкіл әлемде жарық атаулысы сөнді. Қараңғы. Кішкентай жарық үшін бәрі соғысты, өлтірді, шапты. Көшеден қан өзендей болып ақты. Әркім өз қамын ойлады. Ар, ождан, намыс, мейірім деген ұғымдар аяққа тапталды. Жұрт ондай сөздердің барын ұмытқандай.

– Бірімізді біріміз қанап, өлтіргенше Ай мен Күнді ұрлаған қылмыскерді табайық... – деп ақыл айтқандар да болды. Бірақ, оған құлақ асқан ешкім болмады. Әркім ойына келгенін істеді.

Ринат:

– Біз қашан ақ пен қараны, өтірік пен шындықты ажырата алған жағдайда ғана Ай мен Күн шексіз КӨКТІҢ төрінен орын алады. Оны ұрлаған ұрлықшы өзіміз...

***

Адамдар бірін-бірі көрмеген соң, оның келбеті, іс-қимылы қандай болатынын ұмытып та қалды. Адам деген ұғым қандай болады? «Ол кім әлде не?» деген сұрақ қойғандар да болды. Адамдар өздерінің қайдан шыққанын, қашан туылғандарын бір сәтке болса да ұмытып қалғандай. Жас қыздар қараңғы көшемен жалғызілікті болып үйлеріне қайтып бара жатқанда қатты қорқатын. Қазір үйренді. Қорықпайды. Себебі, олар ондай сезімнен айырылған. Сүймейді, қорықпайды, күйінбейді, уайымдамайды, қуанбайды... Жай ғана бір сыдырғы тіршілік. Таңертең мен кеш бірдей сияқты. Әйтеуір, қараңғы.

Адамдар өздерін-өздері өлтірді. Соңында жалғыз Ринат қана қалды. Асан деген қария өліп бара жатып:

– Ай мен Күнді табу сенің пешенеңе жазылыпты балам. Соларды тап. Адамзатқа жарық сыйла. Бәрімізді тірілт... – деп айтып кеткен болатын. Ринат қатты қиналды. «Қалай табамын?» деген сұрақ алдында кесекөлденең тұрды.

***

Ринат Жер бетінде жалғыз өзі ғана қалды. Өзі іспеттес адамдарды іздеп көрді. Ешкім жоқ. Бәрі өлген.

Алатаудың басына шығып:

– Ай мен Күн қайдасыңдар? Көрініңдерді. Сендерсіз адамбаласы өмір сүре алмайды екен... – деп тізерлей кетті.

Ринат ұзақ отырды. Мұздады.

– Сен қазақ үшін көп нәрсе істедің. Халқың үшін жалынып-жалбарынып шын жүрекпен сұрадың... – деді Құдай.

Қалың қараңғылықтың ішінен Күн жарқ ете қалды. Ринаттың жанарын ыстық шоқтай қарып алды. Көзін көлегейледі. Барлық тіршілік жалғаса берді. Баяғы зұлымдар мен өмірдің соңына дейін мейірімді болып өтетін адамдардың бақталасы қайтадан басталды. Бұрнағы өзі көріп жүрген, көзі үйренген көріністер...





Ұмытылған кезең

***

Қасым қалтасынан шылымын алып, жанқалтасынан сіріңке толы қорапты суырды. Сіріңкенің жалыны темекінің тұмсығын жанап өтеді. Жанап өтеді. Тұтата алмайды. Аяғы шалынысып, дауылды күнгі толқындай теңселді. Қалтасындағы «Чикушкасын» алып, бір ұрттап алды. Ішімдік тамағын тіліп, аш бөрідей құрысқан асқазанын жалындай шарпыды. Әлдебір нәрселер ойына келді. Мақсаты – қазір үйіне бару. Бірақ, не үшін? Ол қажет пе? Үйінде оны кім күтіп отыр? Ешкім. Ол жаман, ұрысқақ әйелін адам санатынан шығарып тастағалы қай заман?.. «Осы жерде ұйықтаймын... Жас өсер, жарлы байыр. Бар үмітім жалғыз қызымда. Одан басқа мені ешкім жақсы көрмейді...», – деп ойлады. Ұялы телефонына әйелі хабарласты:

– Ей, алқаш қайда жүрсің? Үйіңе қайтсаңшы. Қайт тез.

Қасым Гүлжанның қарғыс пен былапытқа толы сөздерінен әбден мезі болды. Телефонын сөндірді. Көшені жағалай орналасқан орындықтарға жатты. Жұлдыздар. Көк аспан. Ағып бара жатқан құйрықты жұлдыз. Жеті қарақшы. Танауды қытықтаған таза ауа. Алыста белгісіз бір бағытпен ұшып бара жатқан, жалт-жұлт еткен самолет. Қасым бәрін ұмытып қалды. Бір кезде тау мен тастың арасында жүр екен. Бұл жерге қалай келді? Не істеп жүр? Белгісіз. Білетіні оны қызынан басқа ешкім жақтырмайды. Жалғыз қызынан басқа. Әйелімен үйленгенде достарымен осы тауға келіп көкке шыққан. Ол да бір дәурен еді... Бірақ, Қасым бұл жерді есінен тарс шығарып алған-ды. Осы тауға жаңадан келгендей, оны қазір көргендей болды. Төмен қарай құлдады. «Чикушкасының» тығынын ағытып, арақты судай сімірді. Көңілі алағызып тұрды. Қызын сағынды. Хал-жағдайын білгісі келді. Қалтасын ақтарды. Ұялы телефонын таппады. Қасым бәрін ұмытып қалды.

Бір кезде өз қызымен қыдырған саябақта жүрді. Көк шөптің үстіне жүресінен отыра кетті. Ол барлық нәрседен, күйбең тіршіліктен азат болғысы келді. Құлағына көздері мен қастары қап-қара, қашанда жүзінен қуаныш кетпейтін Жанарының күлкісі келді. Көңілі көтеріліп қалды. «Қызым байқұс не істеп жатыр екен? Мен оған лайықты әке бола алдым ба? Мен ол үшін нендей жақсылық жасадым? Осындай екеніме кім кінәлі? Өзім. Туыстарым. Әйелім. Бастығым. Кім?» – деп ойлады. Бұны да ұмытып қалды.

Біршама уақыттан соң ұзын ағаштың астында тұрды. Бала кезінде соған шығып ойнайтын. «Қасым+Назерке» деп пығақпен ойылған жазуды көрді. Қолымен ұстады. Назерке. Ол кім еді?.. Ағашқа мінгісі келді. Алайда, әлі жетпеді. Ағашқа сүйеніп тұрды. Оны сүйді. Жанарынан ыстық жас ытқып шықты. Артында оның анасымен тұрған үйі бар еді. Қазір жоқ. Оның орнына зәулім ғимарат тұрғызылыпты. Ол оған соншалықты ұсқынсыз және жалған болып көрінді. Жерден тас алып лақтырды. Терезесін шақты.

– Ей, кім бұл әкеңнің?.. – деп күзетші атып шықты.

Қасым орнында тұра берді.

– Сенің есің дұрыс па? Мынауың не? Төле.

Қасым ақырын ғана кетіп бара жатты. Күзетші қуып жетіп, қолынан жұлқылады.

– Ақшасын төле. Немесе мен сақшыларды шақырамын.

– Шақыра бер.

Қасым таңертең далада оянды. Бет-аузы қан, күп болып ісіп кетіпті. Мойыны ауырып қалыпты. Басы жарылған. Тұра алмады. Басы айналды. Киімі жыртылған. Аяғында анасы тоқып берген қара нәскиі ғана қалыпты. Мезгіл – күз. Сілбілеген жаңбыр жігіттің үсті-басын малмандай су етті. Ұйысқан шашының арасынан тамшылаған су бетін жуды. Ринат деген көршісі өтіп бара жатып тани кетті:

– Ей, Қасым мына жерде не істеп жүрсің? Түріңе не болған? Жап-жақсы жігіт едің ғой. Үйіңе барсаңшы.

Жігіт жерде жатты. Бір нәрсе деп айтуға шамасы келмеді.

– Ей, Қасым. Тұр. Үйіңе бар... – деп қолтығынан демеп, тұрғыза бастады.

– Сен кімсің? Мен сені танымаймын.

– Мен ғой Ринат. Сенің көршіңмін. Алдыңғы жылы көшіп келдім. Екеуміз әр футбол ойыны өткен сайын стадионға бірге барушы едік қой. Саған не болған? Бірақ, түсінемін... Түсінемін...

– Мен сені танымаймын дедім ғой. Мені ұстама. Жібер... – деп кеудесінен итеріп жіберді. Ринат қоймай алып кетті. Үйінде біршама айдай тұрған соң да, есіне ештеңе түспеді. Әйелімен жаңадан танысқандай болды. Одан тағы көңілі қалды. Тағы кетіп қалды...





У

Бірінші оқиға

***

Талғат адамдарды шағатын қасиеті бар. Өзі сияқты адамдарды басынан бастап жұтып қояды. Нейротаксин сол пақырлардың сүйегімен бұлшықеттерін ыдыратады. Жұмыртқаны жеп, қабығын сыртқа шығарып тастайды. Ұнамаған адамдарды буындырып өлтіреді. Көбіне түнде жүргенді ұнатады. Тастың астында жатады. Өзі сияқты пенделерді шаққанда 100 милиграмм у бөледі. Нерв жүйесін зақымдап, оны қозғалмайтындай етеді. Өлтіреді. Аузындағы түкірігін 2 жарым метрге дейін шашады. Жаман пиғылдылардан қорғанған түрі ғой. Ол қорғанғанда ерекше бір дыбыс шығарады. Талғаттың таңдайы қап-қара. Бірақ ниеті – түзу. Қимылы – әбжіл. Әрқашанда жұмысбасты болып жүреді. Жалпы, пысық жігіт. Өткір тістерімен біреудің мойнынан тістесе өміріңмен қоштаса берсең болады.

***

Талғат – қазақ. Біздің ауылдың жігіті. Үйленбеген. Әке-шешесі, бір бауыры бар. Оның бетіне бірде-бір бақырбасты тік қарап сөйлеп көрмеген. Тұла-бойы сұп-суық. Ұстасаң денең түршігеді. Көзін жыпылықтатпайды. Жұмбайды. Жанарында қатігездік бар. Ол да қайбір жетіскенінен сондай болып жүр дейсің. Бұрындары оны ауылдың бес баласы жабылып, итше тепкілеген. «Темекі мен арақ тауып кел», – деген. «Жоқ. Бармаймын. Менде ақша жоқ», – деп жауап қатқан. Ұртынан «Қ» деген әріп шыққанда-ақ ұра бастаған. Бет-аузы көнектей болып ісіп кеткен. Маржандай тізілген ап-пақ тістері, мұрыны, жағы, қабырғасы сынды, еріні мен қабағы жырылды, басы жарылды, миы шайқалды. Ұрғаны соншалық көзіне қап-қара болып қан ұйыды. Қап-қара қан оның жүрегінде мәңгі қара дақ болып қалды. Ол оны қанмен ғана жуғысы келеді. Сол түні анасы байқұс: «Я, Құдай! Баламды ала көрме. Талғатымды алсаң артынан мені де ал...», – деп егілді. Жалғыз ғана Жаратушыға сиынды. Басқа Тірегі болған жоқ. Ленин заманындағы атеизм. Ол да өтті ғой. Жай ғана том-том кітаптар болып қалды. Жұтқандары шаң. Милиция шақырды. Сол күйі таппады. Бауыры атпен іздеді. ЖОҚ. Оларды мәңгілік жоғалған адамдардың қатарына қосуға болады. Нағима апайдың жүрегі ауыратын. Құдай естіді. Жігіт тірі қалды. Бірақ көбісі: «Енді адам болмайды. Бітті. Керек-жарағын дайындай беріңдер...», – деп сәуегейсіген. Талғат ол жағдайды есіне де алғысы келмейді. Есінейді. Аузында екі-ақ тісі бар. Сол екі тісте у бар. Ол Алматыға барып оқуға түсемін деп жүрген. Есіл өмір. Санасыздар қаншама денсаулықты құртты.

Мен оған:

– Қойсаңшы. Олар да Құдайдың құлдары ғой, – десем, ол:

– Олар Құдайды ұмытқан. Құдайдың құлдары ондайға бармайды, – дегені.

Шыны керек сасып қалдым. Мәтқапыда мандытып ештеңе айта алмадым. Ойланып отырып:

– Жоқ дегенде жаспен жу... – дедім.

Ол:

– Қатыгез жанарларда жас болмайды ғой. Жылаудың не екенін жылағандарға қарап естеріне түсіретін шығар. Көргеннен гөрі сезіну керек. Мені ұрғандар арақпен жуады, – деді де кетіп қалды.

Мезгіл – кеш. Талғат артынан ирек-ирек іздер қалдырып бара жатты. Ою-өрнектерге ұқсап кетті. Бұл Өмірдің өзі салған гравюра ма деп қалдым. Топырақтағы графити. Тәкең ұлылар тудырған фрескаларды көрген жоқ. Бірақ соны салып кетті. Түсінген адамға (егер ол нойыс болмаса әрине) сол иректерде көптеген маңызды мәтіндер бар.

Екінші оқиға

***

Мектеп. Ұстаздар. Оқушылар. Әдемі ұғымдар ғой.

Арман жоқ. Өкініш бар.

Олжасты мектеп мұғалімі қасына шақырып алады. Аузынан арақтың иісі мүңкіп тұр.

– Сен бүгін неге сабақта тыныш отырмадың?

– Тыныш отырдым ғой ағай!

– Өтірік айтпа.

– Шын.

– Мен сені қазір тәртіпке саламын. Мә... – деп бетінен шақалақпен тартып қалады. Жұдырық жұмсады. Олжас жыларман кейіпке түсіп:

– Ұрмаңызшы... – деп жалынды.

Ұстазы баланың отбасымен жақсы қарым-қатынаста болатын. Түлен түрткен бе, қалай өзі? Аласұрып кетті. Олжастың ағасы келіп ажырата бастады. Екеуі ұстасты да кетті. Бір кезде мұғалім мылтығын алып Қасымның тізесінен атып жіберді. «Жедел жәрдем» келіп оны алып кетті. Бір аяғын тізесінен төмен кесіп тастады. Хирургтар оны: «Ампутация» деп атайды.

Қасымның әйелі бар. Жуырда ғана ауруханадан шықты. Оған да сондай бір ерекше қасиет дарыды. Жаман адамдарды шағып өлтіретін болды.

Түн. Қараңғылық. Қараңғылық түнде оянады. Айналасына қарайды. Адам аз. «Олар шыныменде адам ба?» деген сұрақ қояды өзіне. Өзіне. «Эгоистсің ғой Қараңғылық. Өзімшілсің...», – деп ренжиді елдер.

Ол:

– Өзімшіл мен емес, сендерсіңдер, – деп ашу шақырады.

– Неге?

– Қу бастарыңды ғана ойлайсыңдар...

Осы сөзден кейін көңілде қорқыныш, үрей пайда болды. Қорқыныш өңді екен. Қыр мұрынды, қара шашты, қара қасты, жағы пышақ жанығандай. Оны көрген кез келген төменетекті ғашық болып қалады. Қараңғылықтың сөзі бәрін ойландырды. Қаймана халық ойға шомды.

– ҚУ. БАС. ҒАНА. ОЙЛАУ... – деп күбірледі.

Күбір-сыбыр көбейді. Бірінің сөзіне бірі құлақ аспады. Тыңдамады.

– Көрдіңдер ме? Қызықсыңдар-ей. Осы нәрсенің өзі қорқынышты, үрейлі, қауыпты ғой. Қалай түсінбейсіңдер?.. – деп кекетті Қараңғылық.

Оның кекесіні Каспаровтың шахмат ойнағанындай еді. Сәлден кейін «Детский мат» қоя салады. Қорқынышты ғой, иә?

– Бізді осы күнге дейін бала сияқты алдарқатып болды ғой. Естеріңді жиыңдар, – деп айқайлады Қараңғылық.

Елдер оны жынданған біреу деп санады. Ақан сері мен Паганини. Екі ұлы тұлға. Ауыз былапыт сөзді айтқаннан шаршамаған. Қараңғылықтың ештеңесі кетпеді. Айтты. Бітті. Бірақ менің ойымша Қараңғылық өте дұрыс айтты. Талғат секілді Түнмен құшақтасып, кеткен есесін қайтару үшін ессіздерді іздеуге кетті. Ессіздер – ұмытылған кездейсоқ жағдай, жоғалған қағаз ғой. Қазақтың ұлылары ессіздер емес. Сондықтан оларды ұмытпауымыз керек.

Ит ашуын тырнадан алады...

***

Талғат үйіне кірді. Бірінші болып анасын көрді. Әкесі қайда? «Бір жерде жүрген шығар». Бұл ОЙДЫҢ жауабы еді. Жауабында нақтылық жоқ. Үйді көрмей кеткен қаншама адам бар. «ҮЙ деген осындай болатын шығар» деп жай ғана ойлаған болса керек. Нағима маңдайына шып-шып шыққан терді сүртті. Қатты қиналған сияқты. Жігіт ол кезде анасының атын білмейтін. Дүниені жаңадан танып жатыр ғой.

У. Бір әріп. Талғат. Бір сөз. Бір есім. Құлағына үш рет айтты ғой. Адам бол. Адам бол. Адам бол. Ол надан болған жоқ. «Ессіздермен ұзақ жүрсем, көп өтпей мен де солардың біріне айналамын...» деп ойлады. Ең алғашқы, әу бастағы ойдың өзі пенде екеніңнің белгісі. Жүректегі қара дақ та белгі.

***

Қараңғылық келесі күні тағы да келді. Елге қарап:

– Кешегі сөзімнен қорытынды шығардыңдар ма? – деді.

– Жоқ. Уақыт болмай жүр. Бала-шаға бағу керек. Оны ойлап отыра берсек бізге нанды кім тауып береді. Сен де сандырақтай береді екенсің-ау, – деп халық тұс-тұстан айқайлай бастады.

– Сендерде ауызбіршілік жоқ. «Бөлінгенді бөрі жейді» дегенді сендер ғой айтқан. Иә? Сендер бір ұлтсыңдар. Әркім өз басын күйттеп кетсе, қазақтың қамын кім ойлайды? – деп ашына сөйледі Қараңғылық.

Үшінші күні келгісі келмеп еді, Қорқыныш:

– Ер кезегі үшке дейін Қарке. Тағы да барып айтып көр, – деді.

Қараңғылық үшінші күні барып еді, халық бір жерге топтасып оны күтіп отыр екен.

– Бізде ауызбіршілік болу үшін не істеуіміз керек?.. – деді бірауыздан.

Қараңғылық ұзақ ойланып тұрып:

– Жүректеріңе үңіліңдер. Бірақ әзірше осы да жетеді. Әзірше ғана... – деп кетіп қалды. Сол күні ол халқына риза болып қайтты.

***

Қорқыныш біреуге ғашық болып қалды. Бірақ ол жауапсыз махаббат еді. Ол біреу емес миллион. Түнімен отырып хаттар жазды. Жауап жоқ. «Бұл қауыпты екен...» деп ойлады. Жауаптың кабинетіне кіріп:

– Міне! Қара. Мен қаншама хаттар жаздым. Неге жауап бермеді, – деп ызаланды.

– Мүмкін бір нәрсені дұрыс жазбаған шығарсың. Бәрінің бірдей көңілін табу қиын ғой. Және олар тура айтқанды жақсы көрмейді ғой. Көтере алмайды. Жауапсыз махаббат деген сондай болады достым, – деді ол хаттарды оқып отырып.

– Енді мен ешкімге ғашық болмаймын... – деп есікті тарс жауып, бөлмеден шығып кетті.

***

Талғат пен Олжас қалада кезігіп қалды.

– Ағаңның хал-жағдайы қалай?

– Жақсы. Ұмытты ғой. Бәріде ұмытылады екен.

– Менікі ұмытылған жоқ. Сол дақ әлі тұр.

– Кешірімді болу керек. Үш күн гой.

– Бүгін бірінші күні ғана өтті.

– Сен күн санап жүр екенсің ғой.

– Бәріміз санағанды жақсы көреміз. Бас-бармақ, Балан-үйрек, Ортан-терек, Шылдыр-шүмек, Кішкентай-бөбек!..

***

Жұлдыздар. Аспан. Жер. Адамдар. Әдемі ұғымдар. Иә?

Кешқұрым кез. Кешіккен бала. Уайымдаған АНА. «Тағы да не болып қалды екен?..» деп ойлады Нағима. Алыстан абалаған ауыл итінің дауысы естілді. Тым алыстан. «А. Ол басқа ауыл ғой...» деп күбірледі әйел.

– Мама! Мама! Мен оқуға түстім! – деді Талғат үйге кірер-кірместен.

Жанарында бұрнағы суықтық жоқ. Жылылық бар. Анасының көңілі жылып қалды.

– Әйтеуір ұмытқан екенсің ғой құлыным, – деп маңдайынан өбті.

Талғаттың маңдайы ыстық екен.

– Ауырып жүрсің бе?

– Қалада жүргенде жаңбырдың астында қалдым.

– Жүр шай ішейік. Әкең жұмыстан әлі келген жоқ.

– Әкемді күтейік.

– Мен күтіп-күтіп шаршаған адаммын ботам...

Удың бетін у қайтарады.

***

Жігіт дәлізге шықты. Қараңғылық көрінбеді. Бірақ Қорқыныш көше жақта жүрді. «Ол халқына ренжіген бе? Не болды екен? Алдында ғана риза болып қайтып еді ғой. Бір нәрсе дұрыс болмаған ғой» деп ойлады Талғат. Әкесі де келді. Екеуі үйге кіріп кетті...





Тірілу

Позволь мне разделить твои убеждения, а свой сомнения оставь при себе, так как мне и своих достаточно.

Гете

***

Айнала қап-қараңғы. Түнек. Еркін төрт қабырғаның тұтқынына айналды. Мәңгілік тұтқынына... Денесін үрей биледі. Енді ол ата-анасын, дос-жарандарын, туған-туысқандарын, іні-қарындастарынан көре алмайды. Белгілі бір уақыт күтсе көріп қалуы әбден мүмкін. Қауышады. Тағдыры қыл үстінде тұр. Еркін өмірінде кімге не істемеді. Кімді ренжітпеді. Кімге қарызданбады. Молда: «Қарызы бар ма?» дегенде, таныстары: «қарызы жоқ, қарызы жоқ, қарызы жоқ», – деп бірауыздан жауап берген. Көңіл шіркін жамандыққа қисынба. Бүгін ол тірілді. Екінші дүркін тірілді. Ішінен өзі жаттаған, есінде қалған кәлимәсін қайталады. Бір заматта гүрзінің дыбысы естілді. Дыбыс жақындай бастады. Қос періштені көргенде ауызына сөз түспеді. Жаттағанын ұмытып қалды.

– Раббың кім?

– Пайғамбарың кім?

– ??–??–??–?? – деген сұрақтарды жаудырып жатыр. Еркін қатты қиналды. Жауапты іштей білді, алайда қорыққанынан сөйлей алмады.

Елдер жылап-сықтап жатыр.





Түс кезі

***

Мезгіл – түс. Қайнардың қолында шырақ бар. Ол адамдарды іздеп жүр.

Негізі түс кезінде адамды шырақпен жүріп іздеу керек.

Бірақ оларды табу өте қиын. Ол үшін ғұмыр бойы іздеу қажет. Кезінде бір шал: «Әйтеуір, таптым-ау», – дегенді естігенмін.

– Адамдар қайдасыңдар? Адамгершілік қайдасың? – деп айқайлады. Көпше және жекеше түр. Көпшіліктің өзі жекеше ғой.

«Адамдар» оны қағып соғып өте берді.

Адам деген кім? Әлде не? Адам – зат. Материя. Адамзат.

Зат пен рух – АДАМ.

– Ой, мыналарың зат қой. Ағаш секілді. Немесе үйретілген ит сияқты, – деді Қайнар.

– Сендерді қай жерден іздейін? Қай мекеннен? Мүмкін жоқ шығарсыңдар? – деп ақ қағазға жазылған сұрақтарды көшенің қақ ортасына іліп қойды. Мынау не деп ешкім үңіліп қараған да жоқ. Себебі, жауап таппайтындарын білді. Сұраққа жауап табу өте қиын іс. Қиналғаның соншалық шашың ағарады. Ақ пен қара. Ақ қағаз бен ниет секілді. Екеуін қоссаң «адам» туады.

Қайнар АДАМДАРДЫ тапқысы келді. Олардың қандай болатынын ұмытып та қалды? Қай тілде сөйлеуші еді?.. Қалай сөйлесуші еді?.. Айтылған сөздерінен кейінгі іс-қимылдары қандай болушы еді?.. Әйтеуір, бәрі өткен шақта. Өткен шақ – біз өткен өткел. Сол қай жерде еді?.. Мүмкін АДАМДАР сол жерде жүрген шығар?.. Әңгіме-дүкен құрсам ғой, шіркін.

***

– Атың кім?

– Дәулет!

– Сен Адамсың ба? – деп шырақты бетіне жақындатып қарады.

– Жолыңнан қалма Дәулет!?.

– Ақыл үйретпе.

– Кешір!

– Кешіру деген не?

– Жолыңнан қалма Дә-у-ле-т!!!

***

Мен жалғызбын ба? Ол сезім маған таңсық емес. Ең жақын сезім. Жақындығы АДАМДАЙ...

Қайнар шырақты сөндіргісі келмеді. «Қазір табылады» деген дәме ғой баяғы. Сөйтіп, дәмеленіп жүргеніне міне сексен жыл болыпты.

«Мен де осылардың қатарынанмын ба?» деп ойланды. «Әлде мына жалғанда АДАМ деген киелі ұғым жоқ па?» деген ой келді. Жаратушы бәрімізді тең жаратты. Енді, олар қайда?

Шырақ өзінен-өзі сөне бастады. Бір кезде Қайнар:

– О, АДАМ. Қараңдар, мынау АДАМ ғой. Таптым-ау. Әйтеуір, таптым ғой, – деп айқайлап жіберді.

Қайнар өзінің қолындағы шырақты АДАМҒА ТАПСЫРДЫ.

– Келесі кезек сенікі! Іздей бер, іздей бер. Табасың. Тапқанда мына шырақта соған тапсырасың.

– Егер кездестірмесем не істеймін?

– Адамгершілік әлемнің әр нүктесінде бар. Ал, нүкте барлық нәрсенің бастауы мен аяқталуы...

АДАМ шырақты алып өзіне ұқсайтындарды іздеуге кетті. Кезінде бір шалдан: «Тапуыпты», – деп естігенмін. Бірақ қашан кездестіргені есімде жоқ...





Ұмыту

***

Мейрамхана. Аты есімде жоқ. Иін тірескен адам. Олар билеген сайын зілмауыр қиыншылықтар, қайғы-қасірет бірге қозғалады. Бір пенденің жанында тағы біреу қосарланып билеп тұрғандай.

Вальс. Тарихта аты-жөні қалмаған, мекен-жайы жоқ бақырбасты шылым шегіп отыр. Күлін жерге тастады. Түкірді. Былапыт сөздер айтты. Жаға жыртысты. Ренжітті. Бәрі соның әрекетін қайталауда.

Би алаңында әуеннің ырғағымен селкілдеген денелер. Бір бұрышта Жалғыздық тұрды. Бақырбасты жанына барып биге шақырды.

– Сізбен билеуге бола ма?

– Әлбетте...

«Бәріне өстіп жауап бере ме?» деп ойлады.

Қуыршақтарға жігіттер ғашық.

– Сіздерге есік әрқашанда ашық! – деді мейрамхана иесі.

Қатарынан он вальс. Қоғамдық-саяси дискуссиялар уақытша ұмытылды. Полилог көп. Аспазшылар колизияға жеткізгісі келмеді. Жалғыздық бүгінге дейін монологпен өмір сүрген. Енді диолог көбейді. Елде болып жатқан түрлі саяси науқандар мен процесстер ертеңге қалды. Польша Президентінің әуе апатынан қайтыс болуы, Грекиядағы жұмысшылар көтерілісі, АҚШ тарихындағы алғашқы қара нәсілдінің билік басына келуі, Украина мен Қырғызстандағы революция, Жапониядағы зілзала, Қытайдағы су тасқыны, Африка құрлығындағы (ЮАР) алғашқы футбол біріншілігі, Мұхаммед (с.ғ.с) пайғамдарды сайқы-мазаққа айналдырған дат карикатуршысына мұсылман қауымының наразылығы, Израиль мен Палестина арасындағы қақтығыстар Жер тұрғындарының естерінен тарс шығып кетті. Шапақтың атысымен адамдар осы мәселелерге араласа бастайды. Олар көрермен болудан жалыққан.

Жалғыздық әдемі билейді екен. Бақырбасты оған ғашық болып қалды.

– Мейрамханадан шыққан соң қайда барамыз?

– Үйге!

– Кімнің үйіне?

– Ана жігіттің! – деп саусағымен көрсетті.

– Бұныңыз әдепсіздік қой, – деді бақырбасты.

– Менің орныма сен төлей салшы. Ақшаң көп қой. Маған жұмыс тауып бер, – деді әлгі жігіт мейрамхананы басына көтере айқайлап.

Жалғыздық бақырбастыны айналды.

– Адамды айналуға болмайды.

– Мен шетелден келген соң ондайды білмеймін. Біздің жақта бәріне рұқсат беріледі. Еркіндік.

Бақырбасты орнына барып жайғасты.

– Менен көңіліңіз қалып қалды ма?

– Сізден қорқайын дедім. Бір қарағанда жақсы, ибалы, әдепті көрініп едіңіз... Басқа біреумен билеңізші.

– Мен сізбен ғана билегім келеді...

***

Бақырбасты далада тұрды. Жалғыздық қымбат шылымын ұсынып еді, ол:

– Мен біреудің затын алғым келмейді. Анам сөйтіп тәрбиелеген! – деді қабағын қарс түйіп.

– Мен дәретханаға кіріп шығайын. Сөмкемді ұстай тұрыңызшы.

Жалғыздықтың сөмкесі толған ақша екен. Білдірмей алғысы келді. Бірақ, «жемқорлық осындайдан басталады ғой...» деген ой келді.

– Рахмет сізге! – деп сөмкесін алып, иығына асты.

– Сіз қай жерде істейсіз?

– Банкте.

***

Бақырбасты Жалғыздықтың үйіне барды.

– Сіз әлгі жігіттің үйіне барамыз деп едіңіз ғой.

– Оның арам ниетті екенін біліп қойдым.

– ...

Үй қымбат мүлік-мүкәммалға толы екен. Түнгі сағат 4:30. Бақырбасты балконға шықты. Оған анасы қоңырау шалып:

– Балам қайтпайсың ба?! Мен жалғыз өзім қорқамын ғой, – деді.

Бақырбасты:

– Мен де жалғызбын. Бірақ, қорқып жатқан жоқпын... – деп қалта телефонын сөндіріп тастады.

– Кім ол?.. – деді Жалғыздық күдіктене қарап.

– Анам!!!

– А-а-а-а-а-а-а-а-а-а...

Бақырбасты біреудің айтқан сөздерін ұмытып қалатын әдеті бар-тын. Осы күні де бәрін ұмытты. Кәлләсы толған ақпарат. Шашына ақ түсті. Бүгінгі күн туралы ғана ойлағысы келді.

Таң атты...





Ұялу

***

Асқар өте ұялшақ жігіт. Бәрінен бұрын ол Анасы мен Құдайдан ұялады. Анасына бір рет қатты сөйлегені үшін, Құдайдан сол істеген күнәсі, қателігі, ағаттығы үшін кешірім сұрады. Кеш батқан кезде, ұйықтар алдында Жаратушыдан: «Күнәмді кешіре гөр», – деп шын жүректен жалбарына сұрайтын.

***

– Я, Жаратушы жалғыз Ием. Мен Анама қатты сөйлегенім үшін мені кешіре гөр. Кешіре гөр Алла. Одан басқа ештеңе сұрамаймын. Анамның суретін көріп қатты ұялып жүрмін. Кешір мені, – деген сөздерді айтысымен жеңілдеп қалғандай болады.

Асқар бір банкта сақтандыру бөлімінің бастығы. Ақшасы көп. Қымбат мәшінесі бар. Көп бөлмелі пәтерде тұрады. Екі баласы бар. Жасы отыз бесте. Анасының қайтыс болғанына міне екі жыл болды. Назира дәрігер болып істеген. Назираның көзі тірі кезінде Асқар қаталдау болды. Анасының қадірін білмеді. Елдің бәрі Назираны мақтайтын. Мақпал деген көршісі:

– Осы Назира Асқардың мінезі саған тартпаған ғой деймін. Недеген дөрекі бала, – деп айтатын. Асқардың мінезі дөрекі болатын. Анасының өлімінен кейін көп нәрсе өзгерді. Жұмыстан кейін келіп, тамағын ішіп болған соң анасының суретіне ұзақ қарайтын. Кішкентай кезінде жексенбі сайын саябаққа қыдыратыны, ойнайтыны бәрі есіне түседі. Сол кезге қайтадан оралғысы келді. Жанарынан жас парлап отырып үстелдің үстінде ұйықтап қалыпты.

***

– Асқар тұр. Тұра ғой... – деген дауыс естілді. Сондай нәзік, сондай мейірім мен жылылыққа толы дауыс. Өте таныс дауыс. Осы жылылық маған жетіспей жүрді ғой деп ойлады. Балам тұр...

Асқар лезде оянып кетті. Бұрынғы Алматы. Горький атындағы Орталық саябақ. Кішкентай Асқар мен анасы бірге қыдырып жүр. Екеуі де мәз-мейрам.

Асқар мынау түсім бе, өңім бе деп ойлады. Түсім-ау шамасы. Қасынан өтіп бара жатқан бір кісіден:

– Кешіріңізші қазір қай жыл? – деп сұрады.

Әлгі сабаз жаңаша киінген жігітке ұзақ қарады. Жанарынан: Мынауың жынды ма деген жазуларды оқып үлгерді.

– Мынау түс қой? – деді.

Әлгі бейтаныс мына жақтан тез арада кетейін дегендей қаша жөнелді. Асқар бетін ұстап көрді. Мен ойлаған нәрсені істей аламын.

– Ей... – деп айқайлады. Шыныменде, мен ойлаған нәрсені істей алады екенмін. Яғни, ұйықтап жатқан жоқпын. Келе жатып саябақтың алдынан күнтізбені тауып алды. Онда «1982 жыл» деп жазылған. Жаз айы. Тамыздың 12-сі. Саябақтың ішіне кірді. Таныс маң. Ей, мынау анамыз екеуміз бірге естелік суретке түскен жер ғой деп ішінен ойлады. Ары қарады. Бері қарады. Анасын көрді. Алыста кетіп бара жатыр екен. Артынан жүгірді. Өкпесі өшкенше жүгірді. Тоқтамады. Қатты жүгірген сайын анасы ұзай берді. Ұзай берді. Әл-дәрмені құрып көшенің жиегіне келіп құлады. Елдер жанына қаумаласа кетті.

– Врача. Врача.

Назира алыстан жүгіріп келді.

– Не болды? Қай жеріңіз ауырып жатыр?

Асқар:

– Анашым... – деп құшақтай кетті.

– Сіз кімсіз? Мен сізді танымаймын?

– Мен ғой Асқар. Балаң.

– Менің Асқар деген балам жетінші сынып оқиды. Қазір соны мектептен алып кетуге бара жатқанмын.

– Мені кешіріңізші.

– Не үшін?

– Кезінде сізге дөрекі сөйлеп қойып едім. Соған әлі күнге дейін ұялып, қатты қиналып, өкініп жүрмін. Кешіріңізші.

– Сіз өзі қызық адам екенсіз. Мен сізді танымаймын. Бірақ, мен сіздің анаңыз емеспін. Шатастырып тұрған шығарсыз. Мен сізге мына нәрсені айтайын, ойлап қараңызшы қай ана баласына кек сақтайды. Ана әрқашанда кешірімшіл ғой. Мысалы, менің балам маған дөрекі сөйлеп қоятын болса, мен кешірер едім. Асқар:

– Рахмет сізге... Рахмет... – деп жылай береді. Жылай береді.





Тоқтаған уақыт

Мезгіл шаңқайтүс. Жұмыстағы әріптестерім түскі астарын іше бастады. Дәл қазір ғана істеген қимылдарым айнақатесіз қайталана бастады. Үстелдің үстіндегі кітапты суырмаға салдым. Қарасам, кітап қайтадан үстелдің үстінде тұр. Тағы сөйттім. Тағы солай болды. «Не болып қалды?» деп ойладым. Терезеге қарадым. Зуылдап өтіп жатқан көліктер қайтадан артқа жүрді.

Ол уақытты бағаламайтындар үшін ғана тиімді болды. Маған тиімсіз. Уақыт недеген қымбат, недеген құнды едің... Оны сағынып кеттім. Күттім. Бір әуен шайналған касетадай қайталана берді. Қайталану һәм қайталау Ұлы ұғымдар екен. Уақыттың тоқтағанына мен өз басым таңқалған жоқпын. Себебі, бүгіндері оны бағаламайтындар көбейді. Қабырғада ілулі тұрған сағатқа қарадым. Екі минутқа ғана алдыға жылжып, тілі бұрынғы орнына тұр.

Сағатқа біршама уақыттай қарап тұрдым. Осы қимылды мәңгібақи есімде сақтайтын сияқтымын. Аса мәртебелі Заманның өзі бізге: «Ей, уақыттарыңды бос өткізбеңдер...» деп тіл қататындай. Әріптестерім қолдарын жуып дастарханға отырады. Орындарынан көтеріліп қайтадан қолдарын жуып дастарханға отырады. Мен сағатқа қарап отырып бір қимылды еш боямасыз ақ қағазға түсіре беруіме болады. Алайда, мен уақытты бос нәрсеге жұмсай беремін ғой.

Орнымнан тұра алмаймын. Себебі, уақыт тоқтаған сәтте мен отырғанмын. Шыны керек Құдай жалынып бәрін қалпына келтірсін деп өтінейін десем, оны бүгінге дейін ойламаппын. «Қап» деген сөзді де айта алмай жатырмын. Оны неге ертерек айтпадым екен деп ойлағым келіп отыр. Тағы да дәрменсізбін.

Мен тек қана жанарыммен айналаны шолумен болдым. Бес минут бұрын телефон шырылдаған. Сол қалпында қатып қалды. Құлағым тұнды. Орнымнан тұрдым. О... Құрметті Уақыт мырза елу секундқа дейін ұзарыпты. Не істеп үлгерсем екен. Ойланып-толғанып болғанша елу секундта өтіп кетті. Толғаныс жалғаса берді. Бұндай мүмкіншілік енді қашан туатынын бір Құдай ғана біледі. «Құдай біледі» деген сөз есіме түсіпті ғой. Бос отырғанша Жаратушы туралы ойлап отырайын. Оны есіне алатындар қазір аз ғой...

Әріптестерімнің жанарларына үңілдім. Шыны керек, қалың тұманның арасында адасып, қайда жүргенімді де білмей қалдым. Қарағым келмеді. Көңілім қалды. Олар да мен секілді уақытты өлтірушілер екен ғой. Сұрғылт тұман санама дендеп енді. Сұрақтар көбейді. Жауаптар аз. Жоқ десек те болады. «Жоқ» деген сөзді естудің өзі Қасырет. Қасірет бүгіндері көптің жолдасына айналды. Бұл өмірде жоқ болу, сенің орныңның да жоқтығын білдіреді ғой. Қорқынышты. Бұл сөз есіме түскенде денем түршігіп кетті. Уақытты бос өткіздің. Сен «Жоқсың». Ол есімде де саған Заман қойды. Сен кімсің? Құдайдың құлысың. Қаражүзді пендесің. Күнәһар сорлы, бейбақсың. Жаратушы үшін қара ноқатсың. Оның өзі дәреже. Жоқтан бар жақсы ғой...

Мен өзгелер сияқты із қалдырмай дүниеден өткім келмейді. Өмірге келіп-кетіп жатқандар бар. Оларды кім біліп жатыр. Аттарын ешкім білмейді. Тоқтаған уақыттың құрбандарына айналуда.

Бір орында отыра беріппін. Осы қалпымда өмірден озсам, ешкім мені ескермейді де ғой. Туған-туысқандарым, Анам. Болды. Ешкімнің тоқтаған сағаттың тілін алдыға қарай айналдыра алмайды. Оған күш-қуат жоқ.

Ой... Тоқтаған уақыт қалпына келді. Бір ойды қайталамай отырғаныма міне алты минут болыпты. Неге ойланбағанмын... Соншалықты ойсыз, санасыз болып кеткенмін бе?

Уақытты сағынғаным соншалық оның барын ұмытып та қалыппын. Ұмыту – көптің көршісі. «Ей, бауырым! Ертең сен де ұмытыласың. Істеп жүрген жақсылықтарыңды қайдағы біреу жоққа шығарады» деп айқайлағым келді. Бірақ аса мәртебелі Заманның құлағы таскереңге айналғандай. Сол нәрсені білгендіктен де ештеңе деп сөйлеген жоқпын. Бірақ ішімнен бір нәрсе түртпектеп отырғандай...

Сағат алты болыпты. Әріптестерім үйлеріне қайтып бара жатты. Уақыттың топтап қалғаны жақсы болар еді ғой деп ойладым. Бүгіндері ойлаудан басқа не бітіре аламыз?.. Тек қана ойлай аламыз...





Темекінің тұқылы

***

Самат таңның атысы, шапақтың батысы көше сыпырады. Жұмысы қиын. Азапты. Көшеден өткен көлденең көкатты шемішкенің қабығы, қағаз, темекі тастап кетеді. Ол келіп жинайды. Елдер тап-таза жерге тағы да қоқыс шашады. Үйіне сүрініп-қабынып, әбден сілелеп шаршап келеді. Келген бойда тамағын ішіп, қор етіп қалың ұйқыға кетеді.

Самат ертесі өзінің сыпырып жүрген көшесіне келсе қаптаған темекінің тұқылы. «Ой, әкеңнің...», – деп мықтады елдерді. Мезгіл – талтүс. Төбеден шақырайған күн жігіттің бетін шыжықша шыжғыруда. Күстенген қолымен қалтасындағы беторамалымен қаратерге малынған сүдінін сүртіп қойды. Ақ дәкеге қарады. Бесбатпан, қап-қара кір. Ауадағы шаң қолқаны қабады. Бір ағаштың саясына келіп отырды. Бөтелкеге құйған қара шайын бір ұрттап алды. Айналасына қарады. Аялдамада тұрған бір бейтаныс шегіп болған темекісін жерге тастады. Темекіден көк түтін будақтап, ауаға сіңіп жатты. Шылымның қызылшоқтанған танауы сөнер емес...

– Ей, жерге темекіні атаңның басына лақтырдың ба, а?..

– Аузыңа қарап сөйле. Қазір тістеріңнен айырыласың.

– Енді, мынауың өнер ме? Алдыңда, лақтыра салдың. Оны сен емес, мен жинаймын ғой. Қоқыс салатын жәшікке тастамайсың ба? – деді кейіп.

– Жаныма алып келіп қойсаң тастаймын.

– Сен мені мазақтап тұрсың ба, өзі? «Жаныма алып келіп қойсаң тастаймын» дегеніңді қалай түсінуге болады?

– Қалай түсінсең, солай түсін. Ол сенің жұмысың... – деп асықпай кетіп бара жатты. Самат оны қуып жетіп алды.

– Темекінің тұқылын жәшікке салмасаң мына жерден сау жібермеймін. Алда, таста. Бол. Жетеді. Айта беріп аузым шаршады... – деді әлгіге бұйырып.

– Тастамасамшы?

– Тастамасаң көкала қойдай тепкілеймін.

– Не дейді мынау.

– Мә, саған... – деп Самат жұдырық жұмсап еді, бейтаныс бұғып қалып бас-көзден төрт-бес соққы жұмсады. Самат есеңгіреп қалды. Бейтаныс жерге жығып алып итше тепкіледі.

Ымырт үйірілді. Саматтың көзі қандай қып-қызыл. Басын төмен салды. Өзін-өзі іштей кінәләумен болды. Өзін: «Нақұрыс, есалаң, есерсоқ, есуас, делқұлы, топас, нойыс, найсап, әңгүдік, малғұн, қорқақ», – деп боқтады. «Мен одан қалай ғана таяқ жеп қалдым? Қалай? Мына өмірдегі ең сорлы адам мен шығармын. Өмірге елдерден қорқып, олардан жұдырық жеу үшін келген сияқтымын ғой. Неге? Неге олай болды? Мен одан неге әлсізбін? Ә, сорлысың Самат. Сорлысың. Жүр сөйтіп, кім көрінгеннен жеңіліп. Менің төлемақым төмен. Елдерден ұрыс естимін. Бастыққа қанша жақсы жұмыс істесемде жақпаймын. Бұл дүниеге қандай миссияны орындау үшін келдім, өзі? Өмір бойы көше сыпырып өту үшін бе? Жоқ? Бірақ, иә. Одан басқа мен байқұстың қолынан не келеді?.. Әлгі бейтаныс кім? Қайдан келді? Мен одан қалайша жеңіліп қалдым? Сормаңдай. Әй, сормаңдай. Жұмысты жаман істесем де, жақсы жұдырықтасуды білуім керек қой. Топассың Самат. Топассың. Есексің. Бірақ, есек менен ақылды. Өйткені, шаршамай-шалдықпай істейді. Мен сонда еті арам есектен жаман болғаным ба? Бүйткен түрім құрысын. Ертең жұмысқа барсам ба? Бармасам ба? Менсіз көк айналып жерге түспес. Ештеңе жоқ. Бірақ, әлгі бейтаныстан қалайша жұдырық жедім? Қалайша? Мүмкін жерге түскен темекінің тұқылын өз қолыммен апарып жәшікке салуым қажет пе еді? Егер сөйткенде ұрыс та болмас па еді? Қалай? Мен әлемдегі ең әлсіз адаммын ба? Онда бар қол-аяқ менде де бар ғой. Қай жерім кем? Әй, топас. Самат нағыз нақұрыссың сен. Мына кеудемде жан бар ғой. Өзімді-өзім паршалап тастасам ба екен? Әлде асылып өлейін бе? Жоқ. Ол мені қорлады. Ұрды. Тепкіледі. Елдің алдында абыройымды төкті. Мен оны қалай ғана жай жіберуім керек. Елдің бәрі жеңіледі. Бұл – шындық. Бірақ, мен көлденең көкатты емеспін емеспін. Бопты, қалтым қалың емес шығар. Құжырада тұрамын. Жыртық үйдің – Құдайы бар! Әйеліммен ажырасқанмын. Кім ажыраспай жатыр? Құдай. Бопты, бәрі құрып кетсін. Алайда, мен әлгі бейтаныстан кегімді алуым керек. Және аламын. Мен одан әлсіз шығармын. Бірақ, ол өзінің басымдығын біле тұра неге итше тепкіледі? Бет-аузым күп болып ісіп кетіпті. Екі тісім түсіпті. Зығырданымның қайнап тұрғаны. Мен сорлы адамның ба? Жоқ. Кегімді алмасам сорлы атанамын. Дегенмен, малғұнсың Самат. Малғұн. Жоқ. Малғұнсың. Малғұн емеспін. Бейтанысты екінші рет көре аламын ба? Көрген кезде не істемекпін? Арланды көрген ауылдың төбеттеріндей құйрығымды бұтыма қысқан күйі ұяма зып бермекпін бе? Жоқ. Қап, әкеңнің? Мен одан әлсіз екенмін. Жалаң қолмен жеңе алмаспын. А... Үйде бәкім бар ғой? Күшім жетпей жатса, сонымен тамағынан орып қаламын. Өлсе, өлсін. Кім өлмей жатыр?! Небір асылдар да келместің кемесіне мінді ғой... Олардың жанында әлгі ештеңе түсінбейтін көкми кім?! Бәріміздің баратын жеріміз – көр. Ол тәкаппар екен. Егер ондай емес болмағанда кішіпейілдік танытып, тыныш қана темекісін қоқыс салатын жәшікке тастар еді. Бірақ... Бірақ... Бірақ... Әй, бейтаныс енді қашан жолығар екенсің? Қолыма түсші, бәлем. Бәкіммен ішек-қарныңды ақтарып тастайын. Қалай ғана жұдырық жеп қалдым? Неге? Соншалықты сорлы болып тууға бола ма? Мүмкін анам менің сорлы екенімді білгендей тастап кеткен шығар. Саматтан түк шықпайтынын тумастан бұрын білген болу керек. Менен сыпырушыдан басқа ештеңе шықпайды. Бұл – шындық. Осалмын. Әлсізбін. Білегімде күшім де жоқ. Жоқ деген сөзді суқаным сүймейді. Сүймейді. Бірақ, мені оны кездестірсем өлтіремін. Өлтіремін. Өлтіремін. Өлтіремін. Ол мені бекер ашуландырды. Жаралы жау – жаман. Әй, бестаныс қолыма түсші. Қолыма. Соңғы күшімді жиып, мытып өлтірейін. Әлім жетпесе бәкім бар ғой. Бауыздаймын. Бауыздаймын. Қалай ғана мен одан жеңіліп қалдым? Қалай? Бәрі дұрыс. Бәрі дұрыс. Жоқ. Мен оған есемді жібермеймін. Жетеді. Біреу көріп қалып, сақшылардың қолына түссем де барар жерім – түрме. Бәрі ойдағыдай өтсе. Мына қалаға екінші рет ат ізін салмаймын. Ешкім мені көрмей кетеді. Әй, бейтаныс. Бейтаныс. Бәрі жақсы болады. Әлі жүздесеміз. Бет көрісеміз. Көзбе-көз сөйлесеміз. Сонда қорқып қалмауым керек. Қорықпаймын. Бәкім бар ғой. Бәкім. Талай жерден құтқарған бәкім. Мен оны қашан және қай жерде кездестіреді екенмін? Әрқашан сақ жүрген ләзім. Кезігеміз... Кезігеміз... Алайда, қашан? Қай жерде? Ол жалғыз бола ма екен? Бопты, көреміз... Көреміз...», – деп ойлады ішінен.

***

Самат өзінің күнделікті жұмысын жалғастыра берді. Бірсыдырғы тіршілік. Елден қалған қоқысты сыпырумен болды. Одан басқа не істейді? Не? Даладан бір топ жігіттерді көрсе жасқанатынды щығарды. Қараңғы көшелермен жүрмейтін болды. Халық көп жүретін жерлермен өтеді. Бейтаныстан таяқ жегені есіне түссе, бір шетінен ұялып, бір шетінен ашуланды.

Самат кешкі сағат сегіздің шамасында жұмысынан қайтып бара жатты. Бір топ жігіттер арақ ішіп отыр екен. Самат жандарынан өтіп бара жатып, ішіндегілердің бірін тани кетті. Мынау мені соққыға жыққан әлгі бейтаныс қой. Ә, қолға түстің бе бәлем?!.. Бірақ, олар көп, мен жалғызбын. Бәрі үйлеріне тарағанша күте тұру керек. Дәу ағаштың далдасына тығылып отырды. Бойын үрей билеп, ол бойына удай жайыла бастады. Кәлләсына небір ойлар келді. Жаман ойлар. Жақсы ойлар. Қара ойларым басым түсіп жатты. «Бұлар бірге қайтады ма екен? Ол қалай қарай бет түзейді? Ары қарай не болады? Мүмкін мыналар басқа жерге баратын шығар? Мен оны өлтіруге дәтім шыдай ма? Ол ашуға мінсе, мені тағы да тепкінің астына ала ма?» – деген сұрақтар ойын он, санасын сан саққа жүгіртті. Сұрақ көп, жауап жоқ. Алыстан қарап отырды. Бір кезде топ сетінеген сеңдей бөлінді. Жан-жаққа тарай бастады. Бейтаныстың жанында тағы үш жігіт бар. Екі жігіт. Бір жігіт. Біреуі ғана қалды. Самат артынан жүріп отырды. Екеуі де – қызу. Мас. Бірақ, естерін білетін сияқты. Жүрістері – нық. Шатқаяқтамайды. Шад-шадымен күлкі. Ешбір астары жоқ, бос, ойсыз күлкі. Арзан күлкі. Көшелерді бойлаған, тырнатізбек ағаштар да оларды жазғырып, оларға жек көрінішпен қарайтындай. Күлкілері маңындағы таза нәрселерді харамдап келеді. Самат та оларды жақтырып тұрғаны шамалы. Әлгілер біршама ұзады. Мүмкін олар бір үйге қонатын шығар? Самат ашудан ада-күде арылғандай, бастабындағы ойға келіп тоқтады. «Мүмкін оған кектеніп керек емес шығар?!. Ол да пенде ғой. Кім қателеспейді? Жаңылмайтын жақ, сүрінбейтін тұяқ жоқ. Бәріміз қаражүзді пендеміз. Кете берсін...» деп түйді ішінен. Артқа бұрылды да ойына бейтаныстың қорлағаны түсті. Ашуға булықты. Қап-қара қастың ортасы қыртыстанып, қабағы шытылды. Жоқ. Мен оны сау жібермеймін деп ант бергенміз өзіме. Қоймаймын. Жоқ. Жоқ. Менен құтылмайсың бәлем. Жүгірді. Әлі екеуінің жұбы жазылар емес. Бірге. Кіндіктері бірге біткен бе, қалай? Ажырамайды ғой. Жанындағы ессіз неме қашан қайтады? Қашан? Бір заматта екеуі тоқтады. Бірін-бірі құшақтап, сүйгіштеп жатыр. Бір нәрсе деп айтып жатыр. Иықтарынан қағып қояды. Жанындағы жандосы ары кетті. Мүмкін досы емес, мүмкін жай ғана танысы шығар. Кім білсін?!. Қазір бір рет көрген адамды досым дейтін заман ғой. Әйтеуір, кім болса, о болсын кетті ғой. Бейтаныс келесі көшеге өтті. Самат артынан жүгірді. Бойындағы қорқыныш оны әлгі бейтанысқа маңайлатар емес. Кегежесін кейін тартып, аяғы алдыға басар емес. Іштегі түйсік: «Артқа шегін. Үйіңе қайт...» дейтіндей. Жоқ. Қайтпаймын.

– Ей, тоқташы.

Бейтаныс асықпай бұрылды. Қолын қалтасына салып, өзін сенімді сезінді...

– Не керек?

– Шылымың бар ма?

– Мә.

Самат шылымды алып мыжыды да жәшікке лақтырды. Бейтаныс мән бермеді.

– Мені таныдың ба?.. – деді даусына діріл арласып.

– Кімсің? Сені бірінші рет көруім...

– Алдында мені соққыға жықтың ғой. Есіңде ме?

– «Мен кімді ұрмадым?» дегенің орынды болар... – деді сақ-сақ күліп.

Самат бейтаныстың жағасына жармасты. Екеуі ұстаса кетті. Бейтаныс ойсыз басымен көше сыпырушының тұмсығынан қойып қалды. Самат жерге құлады. Мұрнынан сау етіп қан ағып, жерде допша домалады. Ашу шақырып, қаны басына тепті. Қалтасындағы бәкіні ала салып тамағынан орып жіберді. Бейтаныс кеңірдегін ұстап, қорылдаған күйі жер сүзді. Қызыл қан саусақтарының арасынан лықып жатты. Самат жүгірген күйі қаланың қараңғылығына сүңіп кетті. Одан кейін оны ешкім көрген жоқ...





Терезе

***

– Ата! Ата! Анау не?

– Ол – Еуропа!

– Анау не?

– Ол – Шығыс.

– Біз қайдамыз?

– Біз екеуінің ортасындамыз...

Бала терезеден басын шығарып айналаға қарады. Бейтаныс есімдер мен құрлықтар. Идея деген сөзді ол білмейтін. Бірақ, оның баламасы санасының бір түкпірінде жатты...

***

Атасы немересін Жердің бетімен қыдыртты. ЖЕР. Соншалықты кең және соншалықты тар.

– Ата! Жер неге тар?..

Атасы үнсіз қалды. Баланың көңілін қалдырғысы келмеді. Әлі жас қой. Көп нәрсені өз уақытында біледі.

– Ол тар емес. Оның кең немесе тар болуы өзіңе байланысты балам. Кеңпейіл болсаң кең болып көрінеді. Зұлым болсаң, тар болады.

– А... Мен қандаймын?

– Сен әлі періштесің ғой.

Бала ойланып қалды. «Періште деген не? Кім? Мен сол секілдімін бе? Мүмкін ол шынындада мен шығармын. Атам өтірік айтпайды ғой...».

***

– Ата! Еуропаға қашан барамыз?

– Барасың әлі. Алдымен Шығысты көр.

Батыс пен Шығыс. Ортасында бала жүрді. Атасы қайда? Ол қолбұлғап кетіп бара жатты. Қазір, дәл қазір үнсіздікке сіңіп кетеді. Оның дауысы да алыстан, тым алыстан талып естілі бастады. Ақ шалған шашы ғана көрінді. Басы доп домалақ екен. Жер де домалақ па? Әлде төртбұрыш па? Әлде үшбұрыш па? Қандай өзі?!. Кәлләсында ОЙ бар екен. Кеше түнімен төсекте дөңбекшіп, бір нәрсе туралы ойланып жатқан. Нені? Кеше көңілсіз еді. Маған сөйлеген де жоқ. Сұрақтарыма жауап бермеді. Бір кезде: «Қойшы балам! Ертең жауап беремін...», – деген. Бүгін жауап берді де кетіп қалды. Кетіп барады. Жүрісі – суыт!

***

– Кеше не болды ата?

– Жер қаздым.

– Не үшін?

– Оның саған ешқандай қатысы жоқ.

– А...

Бала ұзақ ойланды. Нені? Ол нәрсенің баламасы да жоқ қой.

Атасы бұрынғыдан аз сөйлейтін болды. Сөздерінде сағыныш есіп тұр. Сағыныш желі. Түсі – аппақ. Ақ сағыныш. Қара орман. Ол нудың ішінде адаспас үшін ары қарай ойламады.

Бала екі ортада қалды. Екі жаққа да барғысы келді. Қайсысына бірінші бару керек? Қалай бару керек?

Бала атасына жармасты. Мойнына асылды. Атасы Үнсіздікке қатты сеніп алыпты. Ол атасына өмірі сенбеген.

– Ата қашан келесің?

– Әлі кездесеміз балам.

– Қашан?

– Екі ортада.

Сол жақ тұстан жел соқты. Аппақ жел. Мата. Атасы үстіне матаны орады. Плотонға ұқсай ма қалай өзі?!. Әйтеуір, философтардан аумайды. Жанарында қимастық бар. Мен бұл жанарды әлі көремін ғой. Көремін...





Жүргізуші

Мезгіл – шаңқай түс. Күз. Айнала-маңды тұман торлап, жер сыз тартты. Сейфуллин көшесінің бойынан бір адам, бір көлік көрінсеші. Жоқ. Берік жұмысқа асығып тұр. Уайымдағанда жүрек тұсын уқалай беретін әдеті.

– Берік қайда жүрсің балам? Сені күтіп отырмыз ғой... – деді Жарас деген бастығы қоңырау шалып.

– Жәке, қазір жетемін деп айттым ғой... – деп зекіді.

– Жеделдет!.. – деп қорқа-соқта жауап қатты.

Берік сұңғақ бойлы, шикіл сары, қапсағай денелі, өркөкірек жігіт. Көшенің басында қанқызыл түстес көлік қарауытады. «Бір жерінде ақауы бар ма қалай, жүрісі баяу екен. Бұдан есек арба жылдамырақ жүреді...» деп ойлады жігіт. Көлік әу дем жер жақындағанда жігіт оң қолын сопаң еткізіп шығара қалды. Жігіт: «Осымен жұмысқа жетіп алмасам, құрыдым...» деп түйді ішінен.

– Ей, тоқта. Тоқта деймін!.. – деп шоқ басқан адамдай баж ете қалды. Зілмауыр темірді көтеріп тұрған төрт дөңгелек «тоқтасам ба, тоқтамасам ба» деген сыңаймен ырғалып-ырғалып барып байырқалады. Самат жерде тұрған көде-сөделерін көтеріп, жүгіре жөнелді. Барып қараса, ішінде жүргізушісі жоқ екен. «Бұл не сұмдық?» деген ой келді. Түсі емес, өңі ме? Бір заматта радио қосылып: «Кеттік па?» – деп үн қатты.

– Мен отырмаймын, келесі көлікпен барамын. Жүре бер... – деді жігіт маңғаздана сөйлеп.

– Тәкаппар екенсің. Ол кесір мінезді қайдан таптың? Бұл дертке қалай шалдықтың?

– Онда шаруаң болмасын. Өзің жаяулап-жалпылап бара беремін... – деп жігіт есікті тарс жапты.

– Қайта кіретін есікті өйтіп жаппағаның дұрыс, Берік.

– Сен менің есімімді қайдан білесің?

– Мен сен туралы бәрін білемін. Менен қашып құтыламын деп ойлама.

Самат бұлым-бұлым көшелермен, дөйдалаға қашты. Жігіт қашып бара жатыр, қашып бара жатыр. Әлгің қуып жетіп ала береді.

– Ойбай жаншып, таптап тастамашы Құдай үшін... – деп айқай салды.

– Құдайды жаның қысылғанда ғана ауызыңа аласың, иә?





Су

***

Асылбек мәңгілік ғұмыр кешкісі келді. Өлгісі келмеді. Елдің бәрі оған:

– Өзектіге бір өлім... – деді.

Жігіттің көңілі түсіп, басы салбырап үйіне келе жатты. Есігінің алдында бір қария отырды.

– Ей, балам не болды? Не жағдай? – деп сұрады ол.

– Мен өлгім келмейді. Мәңгілік ғұмыр кешкім келеді.

– Бұл бес күндік жалғанда мәңгі өмір сүремін деп ойлама балам. Бәріміздің барар жеріміз – көр. Бірақ, мен адамға мәңгілік өмір сыйлайтын бір су бар деп естігем. Адамзатқа мәңгілік ғұмыр беретін су елу жылда бір рет қана сондай қасиетке ие екен... – деді. Жігіт бірден басын көтерді. Жанарында жалын ойнады.

– Қандай су? Қайда?

– Алыс бір өлкеде.

Жігіт дайындалып, көде-сөдесін жинап жолға шықты.

Жол өнбейді. Ішектей шұбап жатқан ирек-ирек жол. Артында қаншама тау, қаншама жер қалды.

***

Ұзақ жол Асылбекті әбден қажытты. Қаталады. Аузы құрғады. Жігіт қарияға айналды. Ол суды мәңгілік іздеді. Құлағына алыстан ағып жатқан тұма бұлақтың сылдыры естілді. Әйтеуір, алыстағы бір өлкеден тапты. Торсыққа құйып, елге қайтты. Келе жатып, бір жерге аялдады. Кеш батты. Торсық толы суды қарағайдың басына іліп қойды. Басы жерге тиісімен қалың ұйқыға кетті. Құзғын ұшып келіп әлгі торсықты тұмсығымен шоқып, тесіп тастайды. Таңертең ұйқыдан оянып қараса, судың сарқыны қарағайдың түбіне, бір түп аршаға тамшылап тұр екен.

***

– Судан өзім де бір ұрттап алмадым. Үлгермедім. Енді, қайттық?!. Не болса да бәріміз бірге өлеміз. Өлімнен ешкім қашып құтыла алмайды... – деп қолын сермеді.

Асылбек еліне бұйда түзеді. Келсе есігінің алдында әлгі шал отыр екен:

– Не болды балам, таптың ба?

– Нені?

– Суды.

– Таптым.

– Алып кел, ішейік. Елге таратайық.

– Болмайды қария. Қарағайдың басына іліп қойып едім, құзғын шоқып, тесіп тастады.

– Ештеңе жоқ. Өлсек өлерміз. Енді құзғын мың жыл жасайтын болды ғой. Қарағай мен арша мәңгілік курамайтын болады.

– Қап. Егерде бәріміз ішкенде мәңгілік өмір сүруші едік...





Скальпель

– «Жедел жәрдемге» қоңырау шал. Тез. Тез. Қазір өледі... – деді көрші жігіт көзі алақ-жұлақ етіп.

– Алло. Біздің көршіміз ауыр халде. Тезірек келіңіздерші...

– Аты-жөні? Мекен-жайы?

– М-м-м... Барбол Жоқболов. Абай мен Абылай хан көшелерінің қиылысы. Лермонтов атындағы орыс театрының артындағы пәтерде тұрамын. Сол жаққа келсеңіз күтіп аламын... Болыңызшы. Қазір өледі...

– Міне, қазір ғана шығып кетті.

Көршісі қолындағы тұтқаны жерге атып ұрды.

– Ойбай... Өліп барамын.

– Шыдашы... Шыда... Құдай үшін...

Сөредегі кітаптардың бәрін басына жастады... Өзі жазған қағаздарды бетіне жауып, аузына тығындады.

– Ақырындап тығында... – деді Жазира уайымдап.

«Жедел жәрдем» аулаға қарай бұрылды. Қыз далаға атып шықты да доғдырларды үйге алып келді. Үйдегілер оның түріне көз тастады да:

– Жағдайы ауыр екен. Ауруханаға апарғанда операция жасау керек... – деді олар.

– Мені мыналардың қолына тапсырмаңдар. Бұлар мені өлтіреді... – деді. Дауысы күңірене шығып, ащы дауыстан құлақ тұнды.

– Бұл кісі сандырақтап жатыр. Бәрі жақсы болады. Уайымдамаңыздар... – деді доғдыр жымысқы күлкімен.

Машинаға салып алып кетті. Жазираның көңілі босаң ғой. Көзінен жас байқалып, төмен тұқырып қалды. Кірпігі дымқылданған қалпында жапақтап қалды. Бұл оның морып кетуінен немесе сәл де болса жасықтық байқатуынан емес, қайта жан-жүйесімен тебіренуі еді.

«Жедел жәрдем» ешкі мүйізі көрінер жерде тұрған ауруханаға лезде-ақ жетті. Барбол Жоқболов малмасын сапсыған малай, біреулердің тұмсығынан тесілген, қосақ басты нар тайлағы болғысы келмеген. Қоғамда болып жатқан барлық жағдайларға тіс-тырнағымен қарсы еді. Ол ой-жобаның барлығын шөлкемдей келіп, ұлтына қарсы мұқабасы қара теңбіл әшекейлі құжатқа қол қоймады. Алтын зерлі шапан мен зәулім үй, қымбат машина да ұсынды. Алмады. Барбол өзге ұлттар үшін жұмыс жасайтын құжатқа қол қойып, ертең ұлты бақасы көп көлдің сарыүйек жыланындай арбалып отырғанын қаламайды. Қарсыластары оны: «Тентекшалыс сығыр қырсық неме...», – деп мазақтады. Тағы да:

– Олардың ақуыз уәделерін орындамасаң қылтаң қиылады. Сен қағынан жеріген құлан екенсің. Бүгін айлаңкес, тәсілқойлардың заманы ғой. Заманына қарай адамы дейді қазақ... – деп ақыл үйреткенсіді жұрт. Барболдың достары мен жақтастары итқалыс қиянда тұрды. Хабарды ести салып жолға шықты.

Барболдың жанын жегідей жеп, іштей мүжілткен қамырық мұңы: «Ұлтыма не істесем пайда әкелем?..» деген ой еді... Қулар мен сұмдардың бүйір қақпас жүйрігі, қуса жетер күлігі тақымында ойқастап тұр. Заман оларға қолайлы болып отыр ғой. Ел шілдей тозып бара жатқанынан хабарлары жоқ.

– Бозды босағаға отырғызып, торыны төрге шығаратын ноқетектер... – деп боқтанды.

Томаға көзді, тоқ жүзді, кеудесін жапқан сақалын салалай отырып, құлаққа бір жағынан жағымды, бір жағынан жағымсыз, зор қоңыр үнімен:

– Бастаңдар. Кислород беріңдер. Скальпель алып бер... – деп пәрмен берді. Барболдың ішін ашып қарады. Қазаққа қажет руханияттың, жетпей жүргеннің бәрі бар екен. Алды да скальпельмен паршалап тастады. Барбол Жоқболов өмірден озды. Яғни, өлді... Өлтірді... Сөйтіп, оның кейбір жерлеріне күрделі түзетулер мен қосымша заңдар енгізді... Енді, Барбол тірі өлікке айналды. Айтқанға жүріп, айдағанға көнетін болды...

Барбол Жоқболов бұл псевдоним. Оның шын ныспысы – идея еді. Кәдуілгі идея. Өз қолымен өзін өлтіру, тұншықтыру бұл – заман талабы ма деп қаласың кейде. Біздің қоғамда ондай нәрселер көптеп кездеседі...

Пьеса

***

«Ассалаумағаликум қаракөздер! Бүгін Құдай атындағы «Жүрек» театрында «Азғын» атты пьеса қойылады!» деген хабарландыруды көрді Еркін. Жүректері қараларға миллиард теңге, жүрегі тазаларға судай тегін екен. Еркін бақыр басын тыр-тыр қасыды да «Сол жақ тұс» көшесіне жол тартты...

***

Театрдың пошымы домалақ, сырты қызыл түсті екен. Дүрс-дүрс деген дауыстан дірілдейді ма, қалай? Бұған қарап Еркін пьеса басталып кетті екен деп ойлап қалды. Театрдың аузында екі арша мүсін ару қыз тұр екен. Бірақ Еркін олардың ақ тәндеріне қарауға дәті шыдамады, иманы жібермеді. Көзін төмен салған күйі есіктің алдында тұрды. Бірнші қыз:

– Сіздің жүрегіңіз таза ма? – деп сұрады.

Екіншісі:

– Сіз оған үңілдіңіз бе?.. – деп қоштай кетті. Еркін хабарландыруды оқыса да театрға кіру соншалықты қиын болады деп үш ұйықтаса да түсіне кірмеген. Қапияда не дерін білмей сасып қалды.

– М-м-м... С-о-л. Е-н-д-і... М-м-м...

Сауалға жауап таба алмай қиналғаны қызыл күрең жүзінен байқалды. Көзімен жер шұқыды. Орнында тыпыршып, тырнағын тістей берді...

– А... Мен өзіммен бірге миллиард теңге алып келдім. Алыңызшы. Өтінемін.

– Бізге сіздің осы дүниелік ақшаңыз керек емес. Таза жүрегіңіз керек, – деді біріншісі.

Үнсіздік орнады... Көзі жасаураған, репеттерінен нұр шашып тұрған қара нөпір театрға кіріп жатыр, кіріп жатыр...

– Мен сұрағыма жауап күтемін... – деді бірінші қыз.

– Мен де!.. – деді екіншісі қосанжарласа.

– Не деп жауап берерімді білмей тұрмын. Бұл жақа бекер келдім ба деп қалдым, – деді Еркін.

– Ол жауаптың бәрін жүрегіңіз біледі. Содан сұраңыз, – деді бірінші қыз сүйрік саусақтарын Еркіннің жүрегіне тақап.

– Не деп айтып жатыр, – деп тағатсызданды екінші қыз.

– О, Құдайым бағанадан бері сізді бекер қинаппыз мырза! Бізді кешіре көріңіз, кешіресіз бе?

– Кешіретіндей сіздер ешқандай жамандық істеген жоқсыздар! Кірсем рұқсат па екен? Қазір пьеса басталады, – деді Еркін.

– Иә, иә, кіріңіз... – деп екі қыз ауыр есікті жұлқи ашып, жігіттің қарапайым да паң болмысына таңданыспен қарап, жасаураған жанарларымен шығарып салды.

Гардеробқа бет алды Еркін. Күздің қоңырсалқыны терідей жұқа жұқанақ күртешесінен өтіп кетті ме, дірдек қаға берді. Еркіннің өңі сұп-сұр. Киімін тапсырды да, жүрмек болып еді.

– Мына киіміңізді жерге қояйым ба, әлде жоғарыға ілейім бе? – деді гардеробшы қыз.

– Жерге қоя салыңыз. Мен басқалардан кем болмасам, артық емеспін... – деді Еркін.

Осы сөздерді айтты да жоғарғы қабатқа жүгіре жөнелді. Амфитеатрдың есігін ашып, артқы орындардың біріне отыра салды. Қалтасындағы умаждалған билетіне қараса: «1 қатар, 1 орын» деп жазулы тұр екен. «Бопты!» – деді де отыра берді.

***

Театрдың шымылдығы ашылды. Алақанын бір-біріне соққылаған қолшапалақтан құлақ тұнады.

Авансценада үш орындық, домалақ жозы тұр.

Одан басқа ештеңе жоқ. Бір кезде жеделдетіп Мүңкір келіп, сол жақтағы орындыққа қаздия кетті. Артынан Нәңкүр де жетті.

– Бүгінгі қойылымға қош келдіңіздер, мұсылмандар!.. – деді Мүңкір.

– Пьесамызды бастамас бұрын, бізге залдан бір адам керек! Ол адамды біз сахнаға шықпай жатып, таңдап қойғамыз. Себебі, ол пендеге Құдайдың назары, Көзі түскен.

– Ал, Еркін сізді ортаға шақырамыз, – деді Мүңкір.

Бала орнынан көтеріліп: «Мен ба?» дегендей сұраулы жүзбен адамдарға қарады.

– Иә, сіз! Ұялмаңыз! Келіңіз... – деді Нәңкүр. Аспаннан нұр түсіп, баланы аяғын жерге тигізбестен көтеріп алған тылсым құдірет үшінші орындыққа отырғыза салды. Ел бұл көрініске таңданған жоқ. Себебі, «Құдайдың шебер екеніне ешкімнің күмәні болмауы тиіс...» деген ұғым әр пенденің көкіректерінде сайрап тұрды.

***

Үш орындықта құрыштан құйылғандай мығым екен. Сықыр-сықыр деген дабыстар естілмеді. Мүңкір де, Нәңкүр де алдындағы қағаздарға шұқшиюмен болды. Еркіннің жүрегі шайлықты, өне бойын үрей биледі. Көңілі пәс тарта бастады. «Қап, қазір маған есіңде ме, он төрт жасар бір қызды ғайбаттап едің ғой. Он бес жасыңда бір мүгедекке саусағыңды сұқтап, артыңды ашып күлгенсің. Он жеті жасыңда анаңның қиыншылықпен тапқан ақшасын ұрлап, соны оңды-солды аямай шашып едің ғой. Он тоғыз жасың-д-а-а-а... десе қайтемін?» деген ой келді. Еркіннің жиырма бір жасқа дейін істеген бүкіл есінде қалған күнәләрі алдынан түлкідей сылаң қаға өткендей болды. «Ірісі қаперімде, ал ұсағы иттің етінен көп қой...» деген ой келді.

– Осыны қойып қалса не деп жауап беремін! – О, Құдай-Тағала, мені бүйтіп қинағанша, алғаның артық қой... – деді Еркін көңіліндегі күйінішін айтып, күбірлей сөйлеп.

– Тынышталыңыздар, тыныштық сақтаймыз... Мүке анау қара қағаздарды беріп жіберіңізші... – деді Нәңкүр.

Мүкесі көзілеспес жылдамдықпен шудадай шұбалған қағаздарды алдына қойды.

– Тәк, т-ә-к... Ал, Еркін мырза осыған дейін бұл сұм жалғанда қандай сұмырайлықтар істедіңіз? Айтыңыз, жасырмаңыз... – деді Нәңкүр.

Еркін қипақтай бастады. Тершіген қолын жүрек тұсына қойып.

– Айтайын... Өмірім өксумен, қиыншылықпен өтті! Көрмеген қорлығым жоқ. Кебеже қарындарға қарап, неге мен де сол сияқты сыптай киініп, ақшаға көмілмеймін деп ойлайтынмын. Ойлана келе, адам бұл дүниеге ол үшін келмегенін түсіндім... – деді Еркін.

– Сонда адам не үшін келіпті?.. – деп мысқылдады Мүңкір.

– Адам артынан із қалдырып, ұрпақ жалғастырып, Алланың ризалығына бөлену алу үшін келген екен... – Жақсылықтан гөрі жамандықтарым көп па деп ойлаймын, біреуін біліп, біреуін білмей істедім... – деді Еркін жасқана сөйлеп.

– Жақсылықтары көп сияқты Еркіннің! Қағазға қарасам жыпырлаған жақсылық... – деді Мүңкір.

– Т-ә-к!.. Мен де қағазыма бір қарап шығайын. Шыныменде!.. Жақсылығы басым тұр! Жүрегі таза. Шамасы істеген күнәлары үшін кезінде Құдай-Тағаламнан жылап тұрып сұраған сияқтысыз ғой, иә?.. – деді Нәңкүр.

Осы айтылған сөздерден кейін Еркіннің бойын бір тылсым құдірет билей бастады. Өзін мың сан қылмыстан құтылған адамдай сезінді. – Иә, мен күн демей, түн демей Құдайдан кешірім сұраумен болдым, – деді Еркін.

– Сіз үшін қуаныштымыз! Бірақ күнәларым аз екен деп жүре бермеңіз... Оларды ары қарай жуып-шайыңыз, – деді Нәңкүр.

– Білемін! Өтеймін... Міндетті түрде! Өз күнәларымды жаспен жуамын. Сөйтіп, қара жүрегімді жуып-шаямын. Әлемде жастан таза, жастан ащы нәрсе жоқ... – деді Еркін ағынан жарылып.

– Олай болса, қадірменді жамағат, осымен біздің пьесамыз тәмәмдалды. Келесі кездескенше аман-сау тұрыңыздар... – деді қос періште. Сөйтті де аспанға ұша жөнелді. Еркін қолын жайған күйі отырды да қалды...





Пендешілік

Это один маленький шаг для человека, но гигантский скачок для всего человечества.

Армстронг

***

1961 жыл. «Восток-1» ғарыш кемесімен Юрий Гагарин космосқа ұшты. Сол кезде: «Ай, Константин Циалковский!..» деп ойлады. Аэро-динамика, ракето-динамика, «әуемен жүзу» теориясы мен бүгінгі космонавтиканың негізін салдың ғой. Бірақ...» деп ойлады жазушы.

– Кедр. Кедр. Қалың қалай?

– Жақсы. Бір қалыпты көтеріліп келе жатырмын, – деп жауап берді Кедр.

– Кедр өзгерістер мен ауытқулар болса хабарла!..

– Жақсы... – деді Кедр.

Орыстың ғарышкері Жерге қонған соң:

– Ғарыш кемесімен Жерді айналған соң, біздің планета қандай керемет екенін көрдім. Адамдар! Осы сұлулықты жойғаннан гөрі оны сақтап, көркейте берейік... – деді сабазың. Көңіл-күйінде бір қуаныш бар. Ол Жерді көрді ғой. Ол әр пенденің пешенесіне жазыла бермейді.

***

1969 жыл. «Аполлон-11» ғарыш кемесімен Армстронг пен Олдрин Айға қонды. Кеменің тепкішегінде: «Мына жерде Жер планетасынан келген адам бар. Олар бірінші болып Айға қонды. Біз адамзаттың атынан Бейбітшілік үшін келдік...» деген жазулар болды. Бойларын үйретіп алған соң, планетаның бетіндегі тозаңды жинады. Сейсмометр мен лазерды сәулелерді көрсететін құралды орналастырды. Термо-ядролық термо-реакцияға және энергияның көзі болып табылатын «изотоп гелий-3» тапты. Айда ондай элементтың 500 миллион тоннасы бар екен.

– Нил қалайсың? – деді Эдвин.

– Жақсы. Ай недеген ғажап!

Кеңістік және Адам. Адамдар үшін бұл Ұлы ұғымдар.

– Ей, Адам! – деген сөздер естіліп жатты. Түсініксіз өзге тілдегі сөйлемдер. Нил үшін олар жат, оған таныс емес сөздер еді...

– Бұл дауыс қайдан шықты Нил? – деді Эдвин жан-жағына қарап.

***

1991 жыл. Қазанның екінші жұлдызы. «Союз ТМ-13» кемесімен Тоқтар Әубәкіров ғарышқа ұшты. Қазақтың перзенті көкке көтерілген әлемнің 256-шы, КСРО бойынша 72-ші ғарышкер болды. Жазушы «Байқоңыр» космодромында тұрып жылады. Көзі көкке қадалған күйі жанарынан парлап жас ақты.

***

Айға одан кейін талай адам сапар шекті.

Бір ғарышкер Айға қонды. Шетіне ұзақ қарады. Айналасына барлап көз тастады. Планета қозғалып кеткендей болды. Ғарышкер шөккен түйедей жерге (яғни, Айға) отыра кетті. Ай оның салмағын көтере алмай ортасынан опырылды.

– Жер! Жер! Жер! Ай опырылып бара жатыр. Қазір бірнеше минуттан кейін планетамызбен соғылысады. Барлығына ескертіңдер.

Барлық ақпарат құралдары жалпақ жұртқа жар салды. Жұрт жапа-тармағай қаша бастады. Аналары балаларын қауыпты жерлерге орналастыра бастады.

***

Миллиярдерлер өзге планеталардан үй сатып ала бастады.

– Ойбай, қашыңдар. Ай Жерге құлап келе жатыр. Қашыңдар! Тығылыңдар!

– Арамниеттілер бункерлерге тығылып өз бауырларын, аналарын, туған-туысқандарын, жақын-жуықтарын да кіргізбеді.

Орын көптеген ақшаға сатылды. Айдың бөлшектері Жердің қабаттарын алмас қылыштай қақ ортадан кесіп өтіп, құлады.

Далада бала, шал-кемпір, шаруа, дімкәс адамдар қалды. Олар Алладан: «Мүміндерін», «қаражүзді құлдарын құтқаруын» шын жүректен сұрады. Көлге түскен бөлшектер шалшыққа түскен ауыр тастай былш-былш етіп сулар цунами болып шашырап жатты. Сел басталды. Планетаны топан су басты. Адамның шын ниетімен айтқан дұғалары Құдайдың құлағына шалынды. Олар аман қалды. Бөлшектер темір бункердің ішіне тығылғандарды жаншып, күлпарша етті. Суға тұншығып өлді...

***

Барлық жұрт Құдайға алғысын жаудырып жатты. Оған сенбейтін немесе мұсылман дініне құлықсыздық танытып жүргендердің сенімі күшейді. Байлардың, қараниеттілердің еттері сол уақытта қарайды. Бейнебір сүрленген етке ұқсап қалды.

– Шеше! Біз тірі қалдық па? – деді баласы Анасына қарап. Анасы перзентін қойнына тығып алыпты. Ай баласын басып қалмасын деген ниеттен туған әрекет қой.

– О, Алла! Сен Ұлықсың! Біздің жасаған күнәларымыз үшін кешіре гөр. Кешір... – деді кемиек кемпір кемсеңдеп. Планетаның дәуір, ғасыр, кезең, жыл, заман, уақыт, сәт, мезеттер айғыздаған әжімдері соншалықты әдемі, соншалықты сұлу болып көрінді жазушыға. Жұмекен Нәжімеденовше айтқанда «Планетаның ең кішкентай тұрғыны» аман қалды. Анасы апаттан қорықпай, баласын жауып қалды. Сол ниеттің өзі Құдайды қуантты. «Ерлік, батырлық, махаббат, сүйіспеншілік, жанкештілік бар екен ғой деген» ой ауада қалқып жүрді.

Жазушы ұзақ ойланып отырды.

Кеш те батты. Жердің беті шұрық-тесік болып қалды. Айналаның бәрі су. Әйтеуір, шөл далалар суға бір қарық болды ғой. ҚҰМ әбден шөліркеген денесіне сіңіріп алды. Бір үйдің ішінде отырып «адамзаттың аман қалуы үшін» шын жүрекпен дұға тілеген діндар жылап отырды.

Бәріне:

– Құдай қандай Ұлы! Құдай недеген Мейірімді! Құдай недеген… – секілді сөздерді күніұзаққа айтудан жалықпады.

Адамзаттың алабұртқан көңілі, атқақтаған жүрегі орнына түскендей болды.

***

Қап-қараңғы болып қалды. Адамдар аспанға қарайды! Ай жоқ. Біртүрлі екен. Жұлдыздар ғана аналық мейіріммен қарап тұрғандай. Жазушыға көздерін қысып қояды. Жұлдыздардың артында Құдай тұр ғой. Ол жаратқан дүниенің бәрі мейірім мен адалдықтан тұрады. Таңғы шық секілді ғой.

Әр үйде жарық жанып тұрды. Бірақ, ол жасанды нәрсе ғой. Ай немесе Күннің жарығы табиғи һәм шынайы…

Нығымет өзінің Қайсар деген еріншек інісін оятты.

Ағасы оған:

– Мәссаған! Бүгін не болғанын сен білесің бе? Бірақ, айтсам сенбейсің ғой... – деп иығынан сілкіп-сілкіп қалды.

– Не болды сонша? – деді інісі есіней жауап қатып.

– Мә… Бүгін сағат үштердің кезінде Жерге Ай құлады.

– Қойшы-ей.

– Сөзіме сенбесең далаға шығып қара... – деді қабағын түйіп.

Қайсар далаға атып шықты. Таңғалғаны соншалық не айтарын да білмей қалды. Аузына сөз түспей, мылқау адамша ағасын нұқи берді.

– Е-й-й. А-на-у А-й ғ-о-й-й-й... – деді кекештеніп.

– Біз қалайша тірі қалдық? Таңғаласың.

– Мен осы нәрсені түсімде көрдім. Түсімде. Байлар мен қараниетті пасықтар өліп қалды емес пе?

– Иә. Сен оны қайдан білесің?

– Мен саған не деп тұрмын. Мен осы нәрсені түсімде көрдім ғой... – деді.

– Түсің қалай аяқталды?

– Есімде жоқ. Әйтеуір, арты жақсы аяқталатын сияқты.

***

«Пендешілік. Әй, пендешілік. Біліп едім…». Жазушы қаламымен ақ қағазды жыртып жіберердей етіп осы сөйлемдерді таңбалады. «Мен қараниеттілерді жақтырмай немесе жамандап отырған жоқпын. Күпірлік айтып, Алланың алдында күнә арқалағым келмейді. Алайда, олардікі дұрыс емес... Сол сынға да шыдамады. Қайдағы бір темір оларды Айдың бөлшектерінен құтқарып қалады деп ойлады. Сол темірде де, Айды да, Он сегіз мың ғаламды жаратқан Құдай ғой. Соншалықты санасыз болуға бола ма?!. Көрсоқырлар... Надандар... Сонда қашып бара жатқанда ойларына шын жүректен дұға тілеу де келмепті. Сабаздар. Өмір – сын. Сын көп. Және ол ешқашанда адамға аз мөлшерде берілмейді. Ғұмырының соңына дейін сыннан өткен талай бақырбастыларды көзім көрді. Солар құралпы да бола алмады...» деп түйді ішінен жазушы.

Иманжүзділер (тірі қалғандар) Жерге Ай құлап келе жатқанда: «Я, Құдай! Жаратушы жалғыз Ием! Біз сияқты пақырларды құтқара гөр! Біз сенің адал құлдарыңбыз!» деген ой естеріне бірінші болып түсті. Қорықты. Дегенмен сенді. Сенімдері ақталды. Пендені күнәһар ететін нәрсе – сенбеу! Бұл етістіктің астарына үңілген адам ғана ақ пен қараны ажырата алады...

Көп уақыт өтпей Құдай-Тағалам Ай мен Жердің бөлінген, сынған, қираған, ойылған тұстарын Құдіретті Қолымен қалпына келтірді...





Көсем

Кезінде ол тірі адамның атын естісе болды бойын үрей билейтін. Өзі – көсем. Оны көрген адамның зәресі зәр түбіне кетіп, қатты қорқып, жүрегі шайлығатын-ды. Жанындағы жандайшаптарын қолшоқпар ретінде пайдаланып, өзіне қарсы шыққандарды басып, өлтірді. Темір тәртіп орнатты. Оған бәрі табынды. Жеке басына ғана...

– Көсемнің басын алды, – деген хабар бойын қорқыныш билегендердің еркін тыныстауға, Азаттық тап-таза ауасын жұтуға мүмкіншілік берді.

Елдер көсемнің басын балтамен шабар алдында, ол:

– Мен өлер алдында мен сендерді әлі іздеп табамын. Келемін. Күтіңдер... – деген.

Нартай оған:

– Жердегі тасты көрдің бе?

– Көрмейтін көзім соқыр ма еді?..

– Егер көріп тұрсаң, басың шабылғанда сол тасты тісіңмен қармап қал. Көсемнің басы домалап барып, темекі ыстаған орсақ тістерімен әлгі тасты қапты.

***

Сол оқиғадан бері маңындағылар қатты соққан желден, есіктің сықырынан қорқып жүрді.

– Ол бізді тірі қалдырмайтын шығар... – деді Дастан ақ кірген шашын салалы саусақтарымен сипап.

– Мен басқа жерге көшемін. Ол мені қанша іздесе де таппайды. Ел естімеген аралға кетемін... – деді Асқар. Әжім торлаған жүзінде үрейден басқа ештеңе жоқ. Жандайшаптары жынданудың аз-ақ алдында еді. Жүйкелері сыр беріп, жындыханаға түскендер де болды. Беріктің аяқ-қолы таңылған. Бөлмеде жалғыз жатыр. «Мен келемін деп айттым ғой. Менен қашып құтыла алмайсың...», – деген дауыс төрт қабырғаны кезгендей болды.

– Жоқ. Жоқ. Кет. Кет. Өмірбақи сенің қолшоқпарың болдым. Көрде жатсаң да, бізге тыныштық бер. Жоғал... – деп айқайлады. Доғдырлар келіп, ем-домдарын жасады.

– Ол мені қуып келе жатыр. Құтқарыңыздаршы. Есікті ашпаңыздар. Оны кіргізуге болмайды... – деп жанарын жас көмді.

– Көсем өлгелі бері болмай жүр. «Түнде көсем менің артымнан қуып келе жатыр» деп шошып оянатынды шығарды. Жақын күндері өлетін шығар... – деді доғдырлар.

Жандайшаптардың көсемнің соңғы сөзі ойынан кетпей жүрді. Бір нәрсе істесе де ОЛ қарап тұрғандай әсер қалдыратын. Асқар мүліктерін сатып, шетелге табан аударды. Көсем пайдаланған заттар оның елесіндей әсер етті. Оның темір тәртібі – еркін қимылдауға мүмкіншілік бермеді. Мұқым елдің жадында тоталитарлық жүйесінің сарқыншағы қалғандай. «Еркіндік» деген нәрсе оларға таңсық көрінетін. Бір күні Жеңіс барлығын жанына шақырып, жақсы жаңалық айтты.

– Барлықтарың жиналыңдар. Қуанышты хабар айтамын. Сендер неге қорқып жүрсіңдер? Біз оның басын балтамен шабар алдында не дедік?

– Басың домалап бара жатқанда, тісіңмен тасты қап дедік... – деп жиналған жұрт қойша жамырады.

– Оның бар назары тасқа ауғанда, мен оның басын шаптым. Енді тыныш өмір сүре берсеңдер болады. Ешкімнен қорықпаңдар. Ештеңе ойламаңдар... – деді Жеңіс. Барлығының езуіне күлкі үйірілді. Көп жылдар бойы шойындай ауыр міндеттерді орындап келген желкелерінен жүк түскендей болды. Өздерін еркін сезінді. Қатты соққан желге, есіктің сықырына мән бермейтін болды. Темір тәртіп не екенін ұмытып та кетті...





Жаратылыс

Түнгі сағат төрттің шамасы. Дархан бөлмені арлы-берлі кезіп жүрді. Бөлме мүлік-мүкәммалға толы. Бәрі бар. Бір бұрышта тұрған айнаның алдына келді. Бетін, мұрнын, көзін ұстап көрді. Орындыққа отырды да, өзіне ұзақ қарады. «Адам деген осындай бола ма?» – деген сұрақ қойды ішкі Түйсігі. «Иә. Осындай болатын шығар. Мынау менің алдымда отырған Адам ғой...», –деді ішінен. Дархан «Адам» деген сөзді естігенде жүрегі қатты қаға бастады. Ол көптеген қиындық пен зобалаң көрді. Өлді. Тірілді. Және осындай болып қалды. Қызық. «Сен де Адамның қатарындасың ғой. Сен де қателік пен күпірліктен жаралған бақырбастысың...», – деді ішкі Түйсік. «Шынында да. Бірақ, неге? Мен Адамды жақсы көремін. Мен өзім олардың нәсілінен болғандықтан емес, мақсаты мен мүддесі... Мақсат. Қандай мақсат? Мен жанарымнан ешқандай мақсат-мұрат көріп тұрған жоқпын. Көзінде тек қана қасірет және одан туған үрей, одан үдей түскен сенімсіздік бар. Сонда мен осындай сезімнен ғана тұрамын ба?..» – деді ішінен қабағы қатулана. «Егер сенде бір қасиет жоғалса, Адам қатарынан ысырылып, ұмытыласың», – деді Түйсік. «Қызық екен. Жанарымдағы жазулар – көңілімдегі сұрақтар емес пе? Көзімнің тұңғиығына сүңгитін біреу табылар ма екен?» – деді ішінен. «Жүрек. Жүрек. Жүрегіңнен сұра. Сауалдарыңды соған қой. Мен тек қана саралап берушімін. Оған қауқарым жетпейді. Ақиқат менің қолымда емес. Биліктің бәрі Жүректе», – деді Түйсік. Дархан айнаның алдында тұрған темекінің қорабын ашып, біреуін суырып алды да езуіне қыстырды. Тұтатты. Сіріңке саусағына тиіп кетті. «Құдайым, ыстық қой. Күйіп қалды. Қара дақ қалды...», – деді ішінен. «Тозақтың оты одан да ыстық. Оған сасық денң шыдай ала ма? Бірақ ол сенің еркіңде емес қой. Әзірше сол ерікке жету үшін уақыт керек. Тазар. Жүрегіңді жаспен жуып-шай. Қиналып кетесің ғой. Тәнің емес, жаның қиналады. Азапқа түседі. Алайда, мәңгі пәк және азат боласың...», – деді Түйсік. Дархан мойылдай қара шашын салалы саусақтарымен тарады. Тараққа қарады. Бірақ, оны қажетсінбеді. Шәугімнен қайнақ су ішті. Айнаның алдына баруға жүрегі дауаламады. Сұрақтарға жауап таба алмай қаламын ба деп қорықты. Сүтпісірім уақыттан соң темірге еніп, жерге сіңген электр тоғындай жоқ болды. Денесі жеңілдеп қалды. Дархан айнадағы сұлбасына көңілі толмады. Жек көре бастады. Ауыр затпен шағып тастағысы келді. Темірді алып ұмтылды. Тоқтап қалды. Қолы бармады. Түйсік мүмкіншілік бермеді. Тұла-бойын шідерлеп тастады. Дархан айнаның алдына қайтадан отырды. «Неге еркіндікке, бассыздыққа ерік бердің? Ол сенің дұшпаның ғой. Адамның бәрі шайтанға ерік берсе, онда Жер-әлемде кім қалады? Бірін-бірі қойша қырады ғой. Дәрменсіз қойды бауыздай салу оңай. Әлсіз екенсің. Әлсіз екендігіңді мойындау – шарасыздыққа мойынсұнумен бірдей. Неге ез емес екеніңді дәлелдемейсің?» – деді Түйсік. «Адамның бәрі әлсіз. Әлжуаз. Еркіндіктің дәмін бәріміз татқымыз келеді. Бірақ, одан кейін сол үшін жауап беру керек қой. Жоқ жауапты қайдан аласың? Таппайсың ғой. Таппайсың...» – деді ішінен. «Жауаптың бәрі болмысыңда. Өзіңде. Ішіңде. Тек қана жолдарын қарастыру керек. Осы тұста әлсіз екендігіңді білдіріп қоясың...» – деді Түйсік. «Әлсіз, шарасыз болу оңай іс. Оны жеңу қиынның-қиыны», – деді ішінен. «Қашанғы бұдан қаша бермексің? Бір күні көрге кіргенде жауабыңды алдын-ала дайындап алуың керексің ғой...», – деді Түйсік. «КЕРЕК!» – деген сөз Дарханға жат ұғым. Ол үшін бәрі дайын тұру керек. Дархан маңдайындағы терді алақанымен сүртті. Тер – еңбектің майдандасы. «Еңбек!» – деген сөз де санасына сіңбеген ұғым. Бірақ, ол терледі. Мүмкін сауалдарға әзер-әзер жауап тауып отырғандығынан шығар. Ол да еңбек қой. Дархан шаршады. Басы мең-зең. Өзі тұрып кеткен төсегіне қайтадан жатқасы келді. Асықты. «Әйтеуір, Адам әрқашанда қашуға әзір тұрады. Сеніңше, қашу ең дұрыс жол ма? Ұтылғаныңды мойындайсың ба?..» – деді Түйсік. «Кім ұтылды? Кім жеңді? Кім пейіштің төрінен орын алатынын немесе тозақтың отына қақталып, қанды ірің ішетінін Құдай мен уақыт көрсетеді», – деді ішінен. Дархан саспастан жатын бөлмесіне бет алды. Жатқан күйі қалың ұйқыға кетті. Түйсігі де оны мазаламағысы келмеді. Ол да ұйықтады...





Жауапсыз махаббат

***

Асқар бүгін бір қызбен танысты. Екі сағаттан кейін үйіне шығарып салды. Жігіттің ұнжұрғасы түсті.

Асқар қызды жек көріп қалды. Біріне-бірі қарап отырғанда қыз бір әңгімені бастап келе жатыр еді. Жігіт тыңдамады.

Қаладан ол қызды екінші рет көрмейді ғой. Көрседе танымайтын адамдардай өтіп кетеді.

***

Келесі күні Асқар Жаннаны тағы көрді.

– Мен сізді бір жерден көрген сияқтымын.

– Сіз де біреуге ұқсайсыз.

– Кімге?

Осы сұрақ қыздың аузынан шыққан сәтте-ақ жігіттің көңілі алабұртты.

– Сіз менің інімнен аумайды екенсіз.

Асқар қызды жек көріп қалды. Бала оны танитын секілді. Мүмкін кеше ғана бір университеттің қабырғасында оқыған қыз шығар. Білетін сырқынды. «Ол кім еді өзі?..» деп ойлады.

***

Жанна бір жігітпен қолыстасып келе жатты. Асқар алдынан шықты. «Мен мына баланы қайдан көрдім? Берік емес пе?» деп ойлады қыз. «Мен бір ғана қызбен таныстым. Көңілімді қалдырған. Ұқсайды екен. О, кешегі қыздан айнымайды ғой...» деп түйді ішінен жігіт.

– Сен ана баланы танисың ба? Саған сонша тесіліп қарады ғой?.. – деп сұрады Жаннадан жанындағы жігіті.

– Танымаймын. Мені біреумен шатастырып тұрған шығар...

Қыздың көзі әдемі екен. Онда қимастық бар. Бірақ, қимайтын несі бар? Кеше ғана мен өте жақсы білетін бір жігіттің көңілін қалдырды ғой.

***

Асқар үйіне бара жатып Жаннаға ұқсайтын тағы бір қызбен танысты.

– Сенің атың Асқар ғой. Мен сені білемін. Осы саябақ есіңде ме? Мына орындық? – деді қыз.

– Атың кім?

– Салима!

– Салима есімді қызбен бірінші рет танысып тұрмын.

Қыз аң-таң.

Салима мен Жанна. Асқар мен Асхат. Бірінен-бірі аумайды. Бірінен-бірі көңілдері әбден қалған. Реніш бар. Шамырқану бар. Менсінбеушілік. Асқар үйге асықты. Кетіп бара жатып қызға деген ренішін үнсіздік арқылы білдірді.

– Сау бол!

– ...

***

Асқар Жаннаны көргісі жоқ. Көңілі қалды. Қыз қимастықпен қарап тұрған жанарымен ұзатып салды. Ауыр сөз айтты. Ренжітті. Олар екінші рет көріспеді...





Қарғыс

– Сен пасықсың.

– Өзіңе қарап ал.

– Маған не болыпты?

– Сен пасық болмасаң, осындай кейіпке енер ме едің?

Денесі – қолтырауын, басы – адам екі сұм бірін-бірі сөзбен сыбап жатты.

– Кеше біреу адам қалпына келіпті дегенді құлағым шалып қалды. Бізден туған бала да өзімізден аумайды. Бұл үрдісті тоқтатайық. Ол үшін көсеммен сөйлесу керек... – деп құйрығын бұлғаңдатты.

Сол түні жиналыс болды. Көсем көсіле сөйледі:

– Біз алдымен әлгі адамды тауып қалай адам қалпына келгенін сұрауымыз керек. Біз қарғысқа ұшырағанбыз.

***

Әлгі адамды бәрі жабылып іздеді. Айлап, жылдап іздеді. Таппады. Жербауырлап арлы-берлі жүрді. Әбден шаршады. Бәрі: «Ол өзге елге жер аударған шығар...», – деп шешті.

Қолтырауын-адамдар бірін-бірі көре алмай, өлтіре бастады. «Ол адам екі күннен кейін келеді. Заң бойынша онымен бір ғана адам жүздесу керек екен...», – деген хабарды естісімен, соның ақыл-кеңесін естігісі келетіндердің саны азая берді. Азая берді. Тамақтарына у араластырып берді. Ұйықтап жатқан жерінен тамағынан орып, о дүниеге аттандырды. Соңында көсем мен бейкүнә сәби ғана қалды. Көсем оны да іздеп жүріп өлтірді. Екі күннен кейін СОЛ адам да келді. Маңы толған жартылай қолтырауын, жартылай адамдар. Бәрі қырылып жатыр. Көсем жербауырлаған күйі жанына жақындады.

– Ей, маған қайтадан адам кейпіне оралудың формуласын айтшы? Өтінемін.

– Ол менің таратқан қауесетім. Мен адам болып тудым. Адам болып өлемін.

– Сонда сен бізді алдадың ба?

– Иә.

– Мақсатың не?

– Мақсатым сендердің терілеріңді сату. Қандарың түрлі ауруларға ем екен ғой. Мен сол үшін келдім. Жанарларың пасықтықтың символы ретінде әр үйдің төбесінде тұрады.

– Сонда мен адам қалпыма енбеймін бе?

– Оны мен білмеймін. Бір Құдай ғана біледі.

– Мен бүкіл руластарымды қырып тастадым ғой. Ой, сұм... – деп ұмтыла беріп еді ол оны мылтықпен атып өлтірді. Терілерін сыпырып, жанарларын ойды, қандарын бөтелкеге құйып алды. Сол жерде киген киімдерін отқа өртеді. Әбден жуынды. Алыста бір азалы әуен ойнап жатты. Бұл сұмдардың шығарған өлеңі еді. Енді оны ешкім тыңдамайтын болды. Өйткені, ешкім олар сияқты болғысы келмейді.

Ол көлікке отырысымен үйіне қайтқысы келді. Жай ғана қауесет үшін барлығын өлтіру көзсіздік, көрсоқырлық. Ол да жас кезінде ақша үшін өзінің досын өлтірген-ді. Онымен ғана шектелмей, барлық мүлігін тонаған. Осы жағдайды көріп, бәрі көз алдынан өтті. Қан сасыған далаға қарағысы келмеді. Жүрегі айныды.

– Кеттік – деді шопырға.

– Асықпаңыз аға. Алда бір апталық жол бар.

– Біз үйге үш-ақ күнде жетуіміз керек еді ғой.

– Жолда бір жерге соғу керек болып тұр.

– Қайда? Ол туралы маған ешкім ескерткен жоқ қой.

– Ескертсін-ескерпесін біз аялдаймыз... – деп жымысқы күлкімен оған ұзақ қарады... Жігіт: «Тоқта!» – деп айтып үлгенместен мәшіне орнынан қозғалды... Көлік баяу жүрді...

***

Бір аптадан соң жолаушылар жолдан бейтаныс жас жігіттің мәйітін тапты. Киіміне түсініксіз, ежелгі тілде қанмен бір жазулар таңбаланған екен... Екі алақанында екі жанар жұмулы тұр екен.





Жоғалған әке

***

Өркен Норильск қаласына барды.

Оны ағалары: «Әкең он жылға сотталды...», – деп алдап жүрген. Бірақ, баласын әкесін солдаттар ұстаған күні-ақ атып тастаған. Бала жанарымен жанынан өтіп жатқан пенделерге қараумен болды. Ашу мен кектен жаралған мүйізімен қарындарын жарып жатты.

– Әке қайдасың?

Жел бір нәрсе деп айтып жатқандай. Құлақ түрді. Дауысында – зар, нала, өкініш бар. «Хал...».

– Естілмей жатыр Жел. Қаттырақ айтшы.

«Халық...»

– Қаттырақ.

«Халық жа...».

– Туй.

«Халық жауының баласысың»...

***

Желдің сөзі баланың жүрегін жаралады.

– Маған әкемді іздесуге көмектесуің керек еді ғой. Мені неге ренжітесің?

Жел айтқан бөлшек-бөлшек әріптер, сөздер көшемен кетіп бара жатты. «Хал...». «Халық...». «Халық жа...». «Халық жауының баласысың».

– Ей, мағынасыз, жалған ұғымдар. Қайда кетіп бара жатырсыңдар? Менің әкем қайда? – деді Өркен өрекпіп.

Санасыз ұғымдар тырнатізбек болып ұзай берді. Ноқатқа айналды. Өзімен бірге қаншама адамды алып кетті десеңші. «Олар қайда?» деген сұрақ тосындау шықты.

Ол мүйізімен қабырғаны қақырата соқты. Басындағы ойлар отырған орындарын ауыстырып үлгерді. Арқар-мүйіздің ұшындағы қан, сол әкені іздеудің мәңгілік белгісіндей болып тарихта қалды.

Ол ұзақ жолды сол сөздерді есту үшін ғана жүріп өтті ме? Қандай сөз? Желдің ауыр сөзі ме? Шынтуайтында, сондай ғой. Маңдайында: «Х.Ж.Б» деген жазулар болды.

***

Өркеннің әкесі мылтыққа қарап тұрды. ТАРС. Шүріппеден сырғыған саусақ. Ол дірілдеген де жоқ. Талайлаған рухтың көкке самғап бара жатқан сәтін көрген көз ғой бұл. Сананың пәрменін қатқыл саусақ жүзеге асырды...

Өркен қазір дәл сол жерді басып өтті. Байқаусыздан. Тарс деген дыбыс құлағына естілгендей болды. Жалт қарады. Қабырғада қап-қара із. Адамның сұлбасына ұқсайды. Ол сол қара белгінің ішіне сіңіп кеткен болды ғой шамасы.

Өркенді сөздер қуып келе жатты. «Х.Ж.Б» баяғы. Жерде жатқан таяқпен сермеп қалды. «Х». «Ж.Б». Оны қақ ортасынан бөліп тастады. Тағы сермеді. «Ж». «Б».

Жел оларды қайтадан біріктірді. Қалтасындағы тапаншамен атып қалды. Олар ізім-қайым жоқ болды.

– Әке қайдасың?

– «Әкең өлді...», – деді Жел.

Баланың ұнжұрғасы түсіп кетті. Ол менің туған әкем еді ғой деп ойлады. Өкінішті. Біз оны білген жоқпыз. Білгенде де не істей алар едік?..





Жоғалған бас

***

– Басты беріңдер!

– Неге беруіміз керек. Әдемі, дәу экспонат екен.

– Беріңдер дедік қой.

– Бермесек не істейсіңдер?

Әлгілер көмейлеріне құм құйылғандай үнсіз қалды. Жалтақтаған жанарлары сұсты сүдіндерін бір шолды да қойды. Бойларын дәрменсіздік биледі. Әйтеуір, әркім әр нәрсені айтып, пәтуаға келмей тарасты. Дәрменсіздіктің кермек дәмі ауызға келді.

***

Бас жат жерде тұрғандықтан Отанына оралғысы келді. Сағынды. Өзге өлкеде жүр. Картадан Отаны орналасқан жерге қарап тұрды. Шетінің бәрі қоршаулы. Бас өтіп бара жатқан бір қызметшіге:

– Ей, бері жақындашы, – деді көзін алартып.

– Не болды?

– Мені жіберетін болды ма?

– Жоқ. Осы жерде қаласың. Сені басшылық қашан босататынын бір Құдай біледі.

– О, Құдай құтқара гөр.

– Ей, байқұс.

– Мен байқұс емеспін. Мен уақытында кім болғанымды білемісің?

– Ал, кім болдың?

– Мен қолбасшы, көсем, билеуші болғанмын.

– Ал, қазір кімсің? Сенің елің қол ұшын созбаса, біз сен сабазды не қыламыз, а?..

Қызметшінің соңғы сөзін Бас көңіліне ауыр алып қалды. Жүрегі ауырды. Ары-аунады, бері-аунады. Ұйықтай алмады. «Сенің елің қол ұшын созбаса, біз сен сабазды не қыламыз, а?..» деген сөз құлағынан кетпей қойды. «Мен сонда ешкімге керек емеспін бе?» деген ойға қалды.

***

Азап, қорқыныш, үрей, сенімсіздік, күдік атаулысы Бастың ең жақын достарына айналды. Әлде, қастары ма, кім білсін? (Он Бас қана біледі!). «Мен кіммін? Мен еліме керекпін бе, өзі?» деген сұрақтарға жауап іздегісі келді. Таппады. «Сенің елің қол ұшын...».

– Жоқ. Жоқ. Мен мына жерде шірігім келмейді. Туған топырағыма жерлеңдер оңбағандар. Сұмдар. Құтқарыңдар мені. Егер темір торға қамалмағанымда, Отаным қанша алыс болса да, домалап болсада жетуші едім ғой. Сендерге сенбес едім... – деп құлағын басып айқайлады.

– Ей, шулама. Өзіңнің жеріңде жүрген жоқсың... – деді қызметші ашу шақырып.

***

«Осы жалғанда тағдырластарым бар ма екен? Мен соншалықты кімге қажет бола қалдым екен? Денемнің бөлшектері жер бетінде шашылып қалған ба, қалай? Денем қайда?» деп ойлады. Басындағы шаштары қайғы, құсадан баяғыда-ақ ағарып біткен. Бас қиналды. Тыныш таппады. Ұйқысы қашты. Жанарынан жас парлап ақты. Булығып жылады.

– Мен қашан шығамын? Мені кім құтқарады? – деген жанайқай бүкіл мекеменінің қызметкерлерін шошытты.

Отанына дейін жетті.

– Сен бе сөйлеген?

– Не деп?

– Сен: «Мені кім құтқарады?» – деп айқайладың ба?

– Жоқ.

– А-а-а. Біреу сөйлеп жатқан шығар...

***

Бір айдан соң Басқа қол мен аяқ бітті. Ол бүкіл күш-қуатын бойына жиып, темір торды керіп, далаға шықты да Отанына тартты...





Зират

Асқар нағашы апасының басына Құран оқуға бара жатыр. «Кеңсай» қазақ көңілінің кеңдігінің дәлеліндей. Зираттың сантүрі бар. Сәндісі, қарапайымы, орташасы дегендей. Өзгешелік сырт құрылысында. Ал ішкі мазмұны жігітке беймәлім.

Өзінің білетінін айтып:

– Жатқан жеріңіз жәннатта болсын!.. – деп топырақтан бір уысын алып үгітті.

Апасы діндар кісі еді. Көзі тірісінде әкесінен естіген діни аңыздарды бірінен кейін бірін айтып отыратын. Өте кеңпейіл, мейірімді жан еді...

Асқар жан-жағына ұзақ қарады. Марғау тыныштық. Біреуді біреу жоққа шығарып, сыбап, жамандап жатқан жоқ. Өлі тыныштық. Шынында да өлі...

Күн – жұма. Жігіт жұмыстан келе жатып осы жерге соғуды жөн көрді.

Назары әдемі тұрғызылған зиратқа ауды. Бақырбастының ныспысы – Кәкімбек екен. Туыстары бай болса керек... Зираттың сырты ою-өрнектермен әдіптелген. «Бұл адам кім болды екен?» деп ойлады. Жан-дүниесі осы зираттың сырты сықылды әдемі болды ма екен? Мүмкін ол жақсы немесе сұм, жаман адам болды ма екен? Қабырдың іші тар ғой. Оның тарлығы өлімнен кейін білінеді. Кең болуы оның тірі кезіндегі істеріне байланысты сияқты ғой. Уақыт аз. Жандосыңа айналған жаманшылық көп. Жаманшылық сананың құбылуы ма? Құбылу. Ол адам өмірінде не істеп үлгерді? Бек мүмкін барлық жақсылық атаулысын жасап, елдің ризалығына бөленген шығар. Немесе... Немесе барлық қарғыс атаулыны арқалап кетті ме? Кім білсін?!.

Жігіт ойға шомып отырғанда қалта телефоны шырылдады:

– Балам жұмыстан шықтың ба?

– Иә, шеше. Қазір Кеңсайдамын.

– Апаңның басына барып па едің?

– Иә.

– Шыққан соң кел.

– Жарайды.

Сағат жеті болды. Мезгіл – қыркүйек. Күз де әдемі мезгіл ғой. Табиғаттың қартайып, адамдардың іштей жасаратын кезі. Жасарып қана қоймай, рухани қартайатын шағы. Таңертең тұрып зеңгір көкке қарасаң көңілің пәс тартады.

***

Аспан көңілсіз. Бұлттар жолдан өте алмай, жөңкілген көліктен жасқанып тұрған қариядай бір орындарында қағылған қазықтай қақшиып тұр. Не ары емес, не бері емес. Жел соғып тұр... Ол жел мына бұлттарды қозғалтса, заман бұлттарын қозғалта алмайтын шығар. Бұл уақытта біреуге бір нәрсе айтып сендіріп, таңғалдыруға болмайды. Қазіргі балалар оң мен солын айыра алады. Өзіңді үйретеді.

Асқар әлгі кісінің зиратына қарады. Бұндай сұлу зираттар қазақта көп. Менің апама мынау да жетеді. Шеті темірмен қоршалған. Көктасы бар. Аты-жөні жазылған. Ең бастысы апам жақсы адам еді. Балаларын аяқтандырды. Артынан із қалдырды. Ондай ізді Құдайым өшіруден сақтасын. Бұл зиратқа кірген, шыққан қаншама іздер бар. Бәрі тапталды. Ештеңе қалмағандай. Ешкім қалмағандай.

Асқар орнынан тұрып шығуға беттеді. «Ей, осы мен оқыған кітаптардың бәрінде бір қорқынышты жағдайлар болып тұрушы еді. Ондай жағдаят орын алмады ғой» деп ойлады. Әкесінің... Ондай бос нәрсеге уақыт жоқ. Тығыз. Қазір үйге бара салып кешті асымды ішіп, мынаны істеймін. Ана жұмысты бітіру керек. Недеген көп... Қой үйге барайын.





Күту

Алдымен туған Сөз еді, сол Сөз Құдай болатын.

Библия

***

Ермек Жандосқа «бір жылда бір ғана сөз айтамын» деп уәде берді. Уәде – Құдай сөзі. Жандос Құдайдан қатты қорқады. Ол өте көп сөйлейтін жігіт еді. Бір күні ашуланып анасына былапыт сөз де айтып жіберді. Жігіттің өзіне-өзі шығарған үкімі көп адамды таңғалдырды. Ол анасын ренжітіп алғанына іштей налып жүрді.

Ермек И.С. Бахтың «Страсти по Матфею» реквиемын тыңдап отырды да есіне бір нәрсе түсті ғой деймін Жандосқа қарап:

– Австрияның гимні И. Гайдннің квартетінен ғой, иә? – деді досына қарап. Жандос басын изеді. Қолында – Шарль Бодлердың «Зұлымдық гүлдері».

Наурыз. Жандос сырттай бір қызға ғашық болып жүрді. 21-нен 22-не қараған күні жігіт оған барып:

– Мен! – деді де кетіп қалды.

Қыз мән берген де жоқ.

Сөйтіп бірінші жыл өтті.

***

Екінші жылы Дүниежүзінде түрлі саяси, экономикалық оқиғалар орын алды. Ланкестік әрекеттер көбейді. Терор, расизм белең алды. Орынды-орынсыз айтылған сөздер де көбейді. Мылқаулардан басқасының бәрі сөйледі. Көп қолданылған етістік те артық сөзге жатады.

Наурыз. Көктем. 21-нен 22-не қараған күні жігіт оған екінші рет барып:

– Сені! – деді де кетіп қалды.

Қыз тағы да мән берген жоқ.

Сөйтіп екінші жыл өтті.

***

Жігіт «тілі бар мылқаудың» рөліне әбден үйреніп қалыпты. Өзін іштей тәрбиелеп те үлгерді. Әдепті бола бастады. Бәрін ым-ишарамен білдірді. Ұлтқа қажетті шаруаларды ешкімге айтпай, білдірмей-ақ жүзеге асыра берді. Достары Жандосқа «Герасим» деп ат қойды. Бұған жауабы дайын еді, бірақ сөйлеуге болмайды. Басын изеп қоя салады. Үшінші жылы елінде кіші-гірім қақтығыстар орын алды. Демагогия көбейді. «Локаничность» деген терминды ешкім жақтыра қоймады.

Наурыз. Құдай адамзатқа сыйлаған ең әдемі, төрт мезгілдің бірі көктем де келді. 21-нен 22-не қараған күні жігіт қызға үшінші рет барып:

– Сүйемін! – деді де оған қарап тұрды.

Қыз тағы да мән берген жоқ. Кетуге ыңғай білдіріп еді, жігіт:

– Ей! Мен сені сүйемін!.. – деп айқайлап жіберді.

Қыздың құлағы таскерең екен:

– А... – деді.

Сөйтіп үшінші жыл өтті.

Бір шал өтіп бара жатып жігітке қарап:

– Қызды сүйемін дегенше Құдайды сүйемін демейсің бе!.. – деп қолын сілтеді.

– Қызды жаратқан Құдай ғой ақсақал...

– Құдай адамды махаббатпен жаратқан. Бірақ, ол сезімді бағалап, шын сезініп жүрген ешкім жоқ!

Бейтаныс шалдың сөзі жігітті таңғалдырды. «Қызды Құдай жаратты. Мен ол қызды жақсы көремін. Алайда, адамзат Құдайды қыз-қырқынды сүйгендей сүйе ала ма? Мен Құдайды қаншалықты сүйемін? Мен оны жақсы көремін бе?» деп ойлады жігіт. Жандос бұл сұрақты өзіне тұңғыш рет қойып отыр. Біртүрлі ыңғайсызданып та қалды...

«Жылына бір сөз айтамын» деген уәде орындалмады. Бірден төрт сөз айтты. Ұят болды. «Қарабет, арсыз, уәдесінде тұра алмайтын «Герасим», бөспе» атанды. Олар да көп сөз айтты. Тым артықтау кетті. Жандос қазір сексенді алқымдады. Жылына бір рет қана сөйлейді. «Қарабет, арсыз, уәдесінде тұра алмайтын, шау тартқан шал Герасим, бөспе» деген атақтары бар... Омырауы толған орден...





Кітап

***

Елдің бәрі адасты. Дәуірдің суреттері сондай болатын.

Кешқұрым кез. Айдар таза ауамен демалу үшін дәлізге шықты. Айнала сүттей аппақ. Бейнебір күміс тозаң шашылғандай. Адамның хаюаннан ешайырмасы болмады. Кәдуілгі малғұнға айналды. Тек екі аяғымен жүреді демесеңіз. Жігіттің өзі де рухани жұтаңдап кеткен-ді. Сиынбаған нәрселері жоқ...

Сол түн – ерекше түн болатын. Әлі есімде. Алла не жыларын, не күлерін білмеген. Адамзат. Адам. Ғаламшар. Яғни, он сегіз мың ғалам.

Жігіт құлықсыз көкке қарап отырды.

– Мына бес күндік жалғанды жаратқан кім? Недеген шеберлік. Бұл кім өзі? – деп күбірледі.

Жанындағы мысығы:

– А-а-а-а-а-а-а-а-а-а-а... – деп есінеді. Көрші тұратын орыстың шошқасы:

– Бұл сұрақ мені де мазалап жүр. Жауап беретін кім бар екен? Мен неге шошқа болдым? Неге адам болып жаралмадым? – деді.

Мысық оған қарап:

– Сен оны бізден емес, басқадан сұра? – деді.

***

Тас:

– Мен неге қаттымын?

Ағаш:

– Мен неге жасылмын?

Өзен:

– Мен неге мөлдірмін? Менің ниетім кейбір адамдардың көңілінен таза.

Жер:

– Мен неге домалақпын?

Ай:

– Мен адамның жүрегіне сәуле түсіремін.

Күн:

– Жоқ, мен түсіремін... – деді ол Жердің бір шетінен басын қылтитып.

***

Құбылыстарды ғалымдар зерттеді, бірақ шыны керек тереңдей алмады. Бір нәрсеге тұмсықтары тіреледі. Бірақ: «Ол не?» деген сауалға келгенде тосылып қалатын әдет тапты. Мына Әлемді ұстап тұрған күш қандай?.. – деген сұрақ көптің көкейінде жүрді.

Айдар есігінің алдында шылым шегіп отырды. Қазір ол туған қарындасымен төсектес болды. Ринат деген інісі бар. Өзі қызтеке. Әйтеуір, бір нәрсеге сиынып жүр. Рекең анасына ғашық. Әкесі қызын зорлады. Бұлардың әрқайсысы орыстың қорасында лай-батпақта домалап жатқан шошқадан айырмашылығы аз. Гермафрадит, гей, транс-сексуалдар көшеде толып жүр.

Айдар көкке қарады. Аспан нұрланды. Ел ауызы ашылып, назарлары зеңгір көкке ауды. Аспаннан құдіретті дауыс шықты. Көз қарықтыратын КІТАП түсті. Барлық тіршілік иесі жанына жиналды. Бірақ, бұл адамзат тарихын өзіне сіңірген, барлық құбылыстарды түсіндіретін кітап болғаны анық...





Қалам

Жазушының қарны ашты. Ұйқысы қашты. Ұйқы оған:

– Мен барып жата берейін. Ертең жұмыс. Ерте тұру керек. Кешіксем бастық ұрысады!.. – деп кетіп қалды.

– Жақсы онда. Шаршадың ғой, – деді жазушы.

Жазушы жапырақтай нанды жұлмалап жеді. Дастарханның үстінде жүрген кейіпкерлер біраз демалып алды.

– Шығармаңды қашан жалғастырасың? Күтіп отырмыз ғой... – деп ашу шақырды.

Түрлі көтерілістерді жаны сүйетін кейіпкерлер ғой олар. Бармаған жерлері жоқ. Іс-сапармен Байронмен Грекияда да болған.

Жазушы ұзақ ойланды. Кейіпкерлер оның қаламына жармасты.

– Сендерге не болған өзі? Әбден ашыныпсыңдар ғой.

– Бізге мына жерің ұнамай отыр.

– Қай жері?

– Бізді нашақор, арақкеш етіп көрсеткенің жарамады. Тарихтың алдында ұялмайсыңба? Біз Тәуелсіздік үшін күресіп жатырмыз. Алаңға ұлттың ертеңін ойлап шықтық... – деді кейіпкерлер тұс-тұстан айқайлап.

– Маған жоғарыдан берілген тапсырма сондай болды.

– Құдайдан ба?

– Жоқ. Одан әлдеқайда төмен.

– Олар өздерін «Жердегі құдайлардың» қатарына қосулары дұрыс болмады. Біз секілді қаражүзді пенделер ғой.

– Енді қайтесіңдер?

– Бәрін өзіміз жазып шығамыз.

– Ертең оны оқыған соң мені қудалайды. Сендердің аттарың өшеді. Шығарма өртеледі. Бәрімізді құртады. Түрмеге тығып, о дүниеге аттандырады.

– Өлсек те шындықты айтып өлейік.

Жазушы терең ойға шомды. Кейіпкерлер қаламды алып, бұрмаланған тарихи туындыны өздері жаза бастады. Таңертең жаңа шығарма дүниеге келді. Жазушы басшыларға оқытуға жүрексінді. Олар үйіне қоңырау шалып:

– Туындыңды аяқтадың ба?.. Аяқтай салысымен, бізге алып кел... – деп маза бермеді.

– Жоқ әлі аяқтаған жоқпын. Уақыты келгенде өзім ескертемін, – деп құтылды.

Шығарма тартпада ұзақ жылдар бойы жатты. Қолқаны қапқан шаң. Жазушы қартайды. Бір күні кітап етіп бастырды...





Қанға боялған гүл

***

Мезгіл – қыс. Қырықтар шамасындағы кісі көшенің дәл ортасында тырайып жатты. Жанында – телефон мен жиырма мың теңге. Сіздер, Біздер, Сендер, Олар әңгімелесіп бара жатқан. Ол:

– Мен сендерді қуып жетіп аламын. Бара беріңдер, – деп қалта телефонымен бір досына хабарласты.

– Күлтегін қалың қалай? Біреудің телефонымен қоңырау шалып жатырмын. Ақыры о дүниелік болып кетті ғой. Жиырма мың теңгесі бар екен. Айтайын дегенім, кеше берген құжатқа бастықтарың қол қойды ма? Неге сөйлемейсің. Алло. Алло. Жауап берсей...

– Бірлік бітіп қалған, – деп Мен тұрып келе жатты.

– Сен қайда?

– Бізге кеткен.

– Жиырма мың теңгені ал да тай. Қазір сақшылар келсе адам өлімін сенің мойныңа іліп жібереді.

– Кеттім Сен.

– Оны қайдан білесің?

– Мынау роза ма?

– Иә.

– Кезінде роза ағылшын карольдары орденінің символы болған. Қазір қанға боялды.

– Біздің қаны ғой. Әйелімнің туған күніне алып келе жатқанмын. Оңбағандар өлтіріп кете жаздады ғой.

– Ой, өлтірген ғой аға...

Ол дауысы диктофонға жазылған адаммен сөйлесіп тұрды. «Соңында осыны барлығына тыңдат. Елдер Мені кім өлтіргенін білсін...» депті таспадағы дауыс.

***

Ол Меннің қанға боялған гүлін оның жарына сыйлады. Бүгін отыз сегізге толыпты.

– Мұсылман екі рет туады, – деді ол.

Бәрі:

– Керемет тост екен! – десіп арақ ішіп жатты.

Әйелі күйеуінің жоғын да білмей қалды. Мен туралы сұраған да жоқ. «Сіз, денсаулығыңыз мықты болсын! Бүгін жаңадан дүниеге келдіңіз... Бақытты болыңыз...» дегенге мәз. Жиырма мың теңге Олда ғой. Мен Сізге әдемі көйлек алып берейін деп ойлаған. Бірақ...

Туған күннің соңына таман Сіз Меннің диктофонға басылған сөздерін тыңдайды. Бірінші қойған сұрағы: «Меннің жиырма теңгесі кімде?» – болды. Ол:

– Жоқ! Маған қарамаңыз, – деді де дастарханнан тұрып кетті.

Сіз ашуланғанынан Меннің қанына боялған гүлін таптап тастады.





Махаббат

***

– Сәбит! Сәбит! Мен саған бір нәрсе айтқым келіп жүр.

– Нені?

– Мен бір қызға ғашық болып қалдым.

– О! Мынауың жақсы жаңалық екен. Сен мына жалғанда ешкімді құлай сүймеймін деп едің. Айтқаның өтірік болып шықты ғой бауырым. Мені түсінетін бірде-бір шүйкебас жоқ. Бес күндік сұм жалғанда махаббат әлдеқайда жойылған-ды. Ол ұлы ұғымды екінің-бірі аяққа таптап жүр. «Ешкіммен бақытты бола алмаймын...» деген сөздің авторы да сен едің ғой, Жақсылық.

– Иә. Ол ғажап адам. Сөйлемейді. Тек тыңдайды. Жан-дүниеңді түсінеді. Ұрыспайды. Кемсітпейді. Оның бар арманы – жаныңда жүру. Болды.

– Мәссаған. Ол періште шығар. Құрбысы немесе сіңлісі бар ма екен?

– Ол жағын білмедім.

– Сұрап көрші.

– Екеуміз... Өте нәзікжандымыз ғой. Болмашы нәрсені көңілге алып қаламыз.

– Ол қыздың есімі кім?

– Жалғыздық!

– Сен үшін қуаныштымын. Ол ерке пе, қыз ба?

– Қыз ғой.

– Мен жуырда Бостандықпен таныстым. Еркек екен. Маған ғашық болып қалыпты. Маған: – Менің жігітім боласың ба? – деді.

– Сен не деп жауап бердің?

– Әрине келістім. Сүйкімді екен өзі.

– Өткен аптада Марат Қателік деген біреумен танысыпты. Сөйтсе, ол қыз емес ұл болып шығыпты.

– Қалайша?

– Хирургиялық жолмен дәрігерлерге жынысын ауыстыртыпты.

***

Марат үйінде Махаббатпен ойнап отырды. Әдемі ойыншық екен. Ойыншық әбден кірлепті. Жігіт оны бөлменің бұрышына лақтырып жіберді.

Түс кезінде махаббат дертіне шалдыққан бір кісі ауруханаға жеткізілді.

– Бұл қайдан пайда болған бақырбасты, – деп бәрі таңғалды.

– Жындыханаға өткізу керек... – деді бас дәрігер.

***

Бас дәрігер өзінің бұрындары түскен суреттеріне қарап отырды. Жүзінде қуаныш, жылылық бар. Қазір ондай сезімнен ештеңе қалмаған. Дәрігер өзіне-өзі ренжіді. Өкпесі қара қазандай. Қазанның ішінде адасып кетуге болады. Себебі, ештеңе жоқ. Қап-қара.

***

Ауру төсегінде жатты. Махаббат қандай болатынын сол ғана айтып бере алады. Алайда, тыңдайтын кім бар?

***

Марат, Сәбит, Жақсылық. Үшеуінің құлақтары естімейді, көздері көрмейді, мұрындары иіс сезбейді. Көршісі:

– Сезімдеріңе не болған? – деп сұрады.

Олар белгісіз бір жаққа кетіп бара жатты. Қолдарында соқырдың таяғы. Тақ-тақ... Тақ-тақ...





Мәңгілік достар

– Айдос. Сен менің мәңгілік досымсың. Екеумізді өлім ғана ажыратады.

– Жақсы сөз – жарым ырыс. Жақсы сөз айтшы Дастан.

Назар мен Айдос кішкентайынан бірге өскен. Қашан көрсең де, жұбы жазылмай бірге жүреді. Қай жаққа барса да, бірін-бірі сүйреп жүргені. Елдер оларды: «Егіздер» – деп атайтын. Кейбір әзілкештер: «Осы, сендер бір-бірлеріңді жақсы көрмейсіңдер ме?» – деп қалжыңдайды.

Төбелессе де бірге. Таяқ жесе де бірге. Екеуі де еңгезердей. Топ адам жабылмаса, жалғызілікті жеңе алмайды. Оларға елдер еліктейтін. Екеуі киген киімді, сөздерді, жүріс-тұрыстарын айна-қатесіз, айнытпай қайталайды. Ауладағы қыздардың бәрі соларға ғашық. Күндердің-күнінде Назар көлік апатына ұшырады. Ата-танысы – баласынан, Айдос – досынан айырылды. Назар жалғыз қалды. Назардың: «Екеумізді өлім ғана ажыратады...», – деген сөзі есіне түссе жанарын жас көмеді. Бір жерге барса, қазір, дәл қазір Назар келетін сияқты болып тұрады. Кешігіп болса да, келетін сырқынды. Бірақ, ол келмейді ғой. Себебі... Себебі, енді белгілі ғой...

***

Айдос жұмысын құлықсыз істейтін болды. Арақ ішуден қолы босамады. Бөлмесіндегі жандосының ілулі тұрған суреттеріне қарап, бастарынан өткен оқиғалар ойына оралды. Ақшасын алысымен кафеге барып ішімдік ішеді. Жанжал шығарып, соңында бәрі жабылып ұрып кетеді. Айдосдың аузы-мұрны қанаған, бірнеше тістері босаған, ерні жырылған. Далада жатты.

– Назар сен де жоқсың. Қайдасың өзі? Мені неге жалғыз тастап кеттің? Әй, досым. Досым. Маған жаның ашымайды ғой деймін. Иә? Мені қалдырмаймын деп едің емес пе?! Бұныңды қалай түсінсек болады? Түсіндірші. Мені алдағаның ба? Жалғызсырап жүрмін. Түсімде мені шақырасың да жүресің. Алып та кетесің. Қайсы, енді? Өзімді-өзім өлтірейін десем, дәтім шыдамайды. Сыртқары адамға қатігез көрінгенмен, жаным нәзік қой. Соны найсаптар түсінбейді. Әйтеуір, бәрі кінә таққыш. Одан басқа түкте білмейді. Недеген санасыз адамдар... – деп өзімен-өзі сөйлесіп жатты.

– Айдос. Ей, Айдос.

– Кім бұл? – деп жігіт есін лезде жиып алды.

– Өзіңнің досыңды танымадың ба? Менмін ғой Назар.

– Қой-ей. Назар қайтыс болып кеткен. Сен Назар емессің.

– Менің әруағымды сыйлағаның сол ма? Сенің досың мен емес, арақ болды ғой.

– Жоқ. Жоқ. Өйтіп айтпашы. Қатты қайғырып жүрмін. Сені сағындым. Әлсізбін ғой. Бұрнағыдай емеспін. Әр нәрсеге морт етіп тез сынатын болыппын. Мені өзіңмен бірге алып кетші.

– Алла кесіп берген уақытың аяқталып, талқаның таусылғанда келесің... – деп қараңғыға сіңіп бара жатты. Айдос артынан жүрді де қарулы қолдарымен ауа қармады. Тізерледі. Жерді ұрғылады. Осы оқиғаны үй-ішіне айтты. Жұма күні жеті шелпек пісіріп, досының рухына Құран бағыштады. Бірақ, Назар Айдостың түсіне ене берді. Қолын бұлғап, шақырады да тұрады. Өзі алыста. Қолжетпестей жерде. Бейнебір сағым сырқынды. Ұмтылады. Жете алмайды. Аяғы талады. Аяғының әлі құрыған сыман.

Назармен бірге доп тебетін аула, көше, жазда ұйықтап қалатын бақ. Бәрі соны еске салатын естеліктердей.

– Апа мен жақын арада өлетін сияқтымын.

– Қой, әке. Ол не дегенің?

– Әйтеуір, бірнәрсе қуалап келе жатқан сияқты. Бір жерге асығып тұрамын. Бәрін асығыс-үсігіс жасаймын. Түнде біреу құлағыма бір нәрсе деп сыбырлайтындай. Дауысы таныс. Бірақ, не деп айтып жатқанын бір Құдай білсін...





Мезгіл

***

Айжанның ауырып жүргеніне біршама уақыт болды. Доғдырлар: «Сен ұзаққа бармайсың. СПИД-пен ауыратындар емделмейді...» деген болатын. Кейде оның жүрегі қатты соғып кетсе, қазір үзіліп кететіндей сезінеді. Бейнебір өзінің сәтін, уақытын, мезгілін күтіп жүргендей. Елдер өлім жайлы айтса денесі тітіркеніп, қорқып кетеді. Анасы кеше ғана бір құрбысының жетісіне барып келген. Далада жүріп жүрегі ұстап, арғы өмірге тартып отырған. Жаман адам болған жоқ, жақсы кісі болуға тырысты.

Айжан қай күні өлетінін бір Құдай білсін. Оны біліп алса, қызықсыз болып қалады. Мәселен, біреу жолдан өтіп бара жатып көлік басып кетсе... Немесе ұлтың үшін ату жазасына кесілу. Әдемі өлім ғой. Қарсы алдыңда мылтықтың ұңғысы. Сен қасқайып тұрып оқпен бетпе-бет келесің. Шынында да әдемі, сұлу өлім. Ез болып жүргенше сөйтіп жастығыңды жата жастанғаның артық.

Айжан үйіне келді. Тамағын ішті. Теледидар қосып жаңалықтар көрді.

– Кеше Қызылағаш ауылын су алып кетті... – деді диктор.

Қыз теледидарды сөндірді.

***

Түнде ұйқысы келмеді. Өлім қандай болады? Ол... Ұзақ ойланды. Мен алдыма қойған мақсатымды жүзеге асырып үлгеремін бе? Анам менің өлімімді көрмесе екен. Қанша дегенмен баласымын ғой. Бірінші сол анам өлсе екен. Менің қазамды әлсіз жүрегі көтере алмайтын сияқты...

Айжан жезөкше. Біреумен жыныстық қатынасқа түсіп дертті жұқтырып алды.

Айжанның сүдіні сұлу. Дәрігер мамандығы бойынша оқып жатыр. Өзінің «сүйкімді клиент», «тұтынушылары» бар. Байдың балалары. Сенбі, жексенбі күндері мәшінелерімен келіп алып кетеді. Кейде пәтерде де қонып қалады. Ертесі күні қалтасында он мың теңге ақша тұрады. Оны жинап анасына алып келеді. Айжан Гүлнәзға бір кафеде официант болып істеп жүрмін деп айтқан.





Оқиға

***

– Мына екі оңбаған зинақорлық жасады. Мұсылмандардың атына кір келтірді. Екеуін екі торға қамаңдар... – деді жиналған ел тырдай жалаңаштанған қыз бен жігітке қарғыс айтып.

– Қазір мінсіз ешкім жоқ. Әулиелер аспанда қалқып, ұшып жүреді. Олар жерге түспейді. Олар сонысымен әулие... – деді жігіт. Бірақ, оны естір құлақ болмады.

– Сені де біреу қызым бар деп жүр ғой қарағым... – деп налыды кемпір.

– Апа мен оны жақсы көремін.

– Сендер әлі некелескен жоқсыңдар ғой. Жақсы көруді басқаша түсінген болуың керек... – деп қолын сілтеп, кетіп қалды.

***

Тордың ішіндегі қыз бен жігіт жалғызсырамады. Өйткені, жандарында нәпсілері болды. Біріне-бірі қолдарын созады. Жете алмайды. Жігіт оны шын жақсы көре ме, әлде құмарлық па? Өзі де түсіне алмады. Жерден бор алып тас еденге ми қантамырының жарылғанын суреттеді. Атын «Махаббат» деп атады. Шын махаббат қандай болатынын ол ұмытып та қалды. Шынымен де ұмытты. Оның иісі қандай еді? Онда иіс бар ма? Бар ғой. Танауыңды жаратын жұпар иіс. Одан жынданып кетуге болады. Жүрегің жиі соғады. Қобалжисың. Күтесің. Сағынасың. Ол үшін бәрін кешіресің. Көзіңді бір нәрсемен тұмшалап тастағандай. Қара дәкемен тарс байлап тастағандай... Жігіт ол сезімді басынан қашан өткеріп еді? Шамасы үшінші сыныпта. Бала махаббат!.. Сегізінші науырызда көрші партадағы бір қызға гүл сыйлаған. Кішкентай бала болса да сүйді ғой. Қазір оның бірі де жоқ.

Жаз мезгілі. Жігіт пен қыз шөптің арасында күнәға батып жатқан. Лезде ел жиналды. Үкім шығарды. Бастабында таспен атқылап өлтірмекші болды. Бірақ, өзі берген өмірді Алла өзі алсын деп ойлады. Бірақ торға отырғызғандары жарамады...

Бүгіндері мінсіз адамдар бар ма? Өздері де күніне бір күнә істейді. Бағанағылардың арасында жезөкшелерге барып жүретін елудегі бір кісі де тұрды. «Өйтуге болмайды! Ұят емес пе?! Құдайдан ұялсаңдаршы...», – деп өзінше ақылгөйсіп. Оны кім көріп жатыр? Ешкім. Немесе бастығымен түнеп шыққан әлгі қыз. Күлкісі өзінің өмірі секілді түсініксіз. Және мысқылмен күледі. Мүмкін: «Қолың босағанда маған соқ...» дегені ме екен. Қолым бос емес қой. Торға қамалған торғайдаймын. Қалай шығамын? Әлгі қыздың сұлуын-ай. Алда-жалда шығып жатсам, үйіне іздеп барамын. Неге ондай болды екен? Менің де сүйкімді де ақылды қарындасым бар ғой. Оған да көз салып жүрген мен секілді нойыстар бар шығар. Қорқынышты. Осы ой санамды осып өткенде денем түршігіп кетті. Түршіккені соншалық Тәнім мені жақтырмай қалды. Бірақ ол санасыз ғой. Яғни, санаға бағынады. Ол мені қалай жақтырмауы мүмкін. Мүмкін емес. Қайдан келген ой?

Кеше ғана бәріне жібі түзу әңгіме айтып жүр едім. Енді не болды? Сайтан түртті ме? Жын ұрды ма? Шайтан азғырды ма? Маған дән риза болып жүргендер иттің етінен жек көріп қалды ғой. Ұят.

Ұялу деген сезімді соңғы рет көпірдің астында отырғанда сезіндім. Көйлегіне қарап отыр едім, әлгі қыз мені сыбады. Қатты ыңғайсызданып қалдым.

– Жігіт не істеп отырсың? – деді қыз.

– Мен сені танымаймын да ғой... – деді жігіт.

– Менің есімім қыз. Сенікі жігіт.

– Мен АДАМ болғым келеді.

– Енді барлығы өз қолымызда. Ештен-кеш жақсы. Түзелейік.

Түзелу һәм түзу жол. Түзейтін құрал – дін. Сенім. Ішкі рухани күш-қуат. Адамның сана-сезімі – Жаратушы алдындағы жауапкершілігі.

Жігіт ұялу мен сүюді сағынды. Сезінгісі келді. Бір рет болса да... Ол қасиеттердің жүзін көргісі келді. Түрлері қандай болушы еді?.. Ұмытып қалдым. Ертең біз де ұмытыламыз...

– Я, Алла кешіре гөр... – деді тізерлеп.

Шын жүрекпен сұрады.

Қыз да іштей күбірлеп, бір нәрселерді айтып жатты. Тырдай жалаңаш болса да, жалбарынып отырғаны әдемі көрінді. Сырты бүтін, іші түтіндер көп қой...

Тордың есігі ашылды. Қыз бен жігіт тырдай жалаңаш күйі бірін-бірі танымайтын адамдардай, ұятты жерлерін бүркеді. Жігіт сол сезімді сезінді. Ұялды. Әлгі қыздың артына ғашық адамдай қарады. Мүмкін шыныменде ғашық шығар.





Ол адам...

***

Ол адам қазіргі кезде өмір сүріп жатыр.

Бірақ Елесі жетпісінші жылдарда қалған. Сол жерде. Дәл сол жерде.

Жетпісінші жылдар.

– Ол адамды көрген жоқсыз ба?

– Қай адамды?

– XXI ғасырда өмір сүріп жатқан.

– А… Әне.

– Сіздер оны жатырқамайсыздар ма?

– Жоқ. Ол өзіміздікі ғой…

Осы сөзді естідім. Жауабы шынайы шықты. «Ол өзіміздің жігіт ғой…» дегенді естісімен кете бердім. Ол сөзді естімес үшін кеттім. Кетіп барамын. Ол Адамды көрдім. Жанына барып:

– Мен қазір ғана бір кісімен сөйлестім. Ол сені «өзіміздің жігіт қой» деп жатыр, – дедім.

Ол бұл сөзге ұялған да жоқ. Қайта:

– Дұрыс айтады. Олар мені туғанындай жақсы көреді. Өздеріне жақын тартады, – деді.

Жанарынан ештеңе оқи алмадым. Чехов: «Көз – көңілдің айнасы» деп еді...

– Әй, осы әдетіңді қойшы. Сен менің замандасымсың ғой, – дедім де жүре бердім.

Жүрісімде қорқыныш бар. Мүмкін болашақтан қорқып жатқан шығармын. Оның жанарындағы келешек.

Ол Адам уақыттың артынан қуды. Жете алмады.

Ол менің артымнан келе жатыр. Менің іс-қимылдарымды қайталайды. Бірақ, ол жетпісінші жылдарда.

***

Ол адамды танитын секілдімін.

– Сен кімсің?

– Мен осы заманда өмір сүріп жатырмын ғой.

– А... Жетпісінші жылдардағы ма?

– Иә. Таныдым. Қалың қалай?

– Жетпіс пе, әлде осы кезді айтайын ба?

– Екеуін де айтпа. Мен сені жек көремін. Сен секілділер ұнамайды.

– Мен жалғызбын.

Мен кетіп бара жатырмын. Соңғы сөзді айтқанда, жүрегі ерекше соқты. Мүмкін өтірігімді әшкерелеп қоймады ма екен деген сезік шығар. Ол жалғыз емес қой. Ол менің замандасым емес пе?! Оның достары бар. Араласып-құраласып жүретін ортасы бар. Неге ол жалғыз? Өтірік. Мен оған сенбеймін. Олай болуы мүмкін емес.

Сенбегенім жақсы болыпты. Оның достары мені іздеп жүрді. Телефонға қоңырау шалды. Үйіме келді. Мен шықпадым. Бірнеше апта өткен соң ол адамды өзім іздеп бардым.

– Достарың не үшін менің үйіме келді?

– Олар мені қатты сыйлайды.

– Мені ме?

– Қойшы. Сені не үшін сыйлайды?

– Мен ол мен... Сен ол сен...

Достары да менің іс-қимылдарымды айна қатесіз қайталайтын болыпты. Оларға не керек болып жүр?

– Кекшіл ғой. Сөздерім ұнамай қалған шығар. Бірақ, оның көңіліне келетін ауыр, дөрекі сөздер айтқан жоқпын ғой.

Қырық жыл. Бұл жай ғана жазыла салған сөз емес. Бұл – даму мен кері кету. Көбіне соңғысы сияқты. Себебі, ол дамымаған. Ол туралы Жанарынан сұраған жөн сырқынды. Мөлдіреген қөзі сасып қалды. Тосын сұрақты санасы қорытып, оған түсіндіріп те үлгерген жоқ. Жауап таба алмады. Бір жұмды, бір ашты. Жауап қайда? Ол жауапты табу үшін оған іздену керек қой. Ішіне қанша үңілсе де таппайды. Бос. Қазақтың сайын даласы сияқты. Бірақ, оған ол да тар болады. Достары сиып кетсе болғаны...

«Қазақтың сайын даласы» деген әдемі сөзіді ол адамға қиғың келмейді. Оның пиғылы тар. Өзінің ешкімге қажетсіз ой-пікірлері бар. Оны және оның ой-пікірлерін қоқысқа да лақтырып жіберуге болады. Бірақ, ол қоқыстың ішінен де жол табатын адам ғой. Ол өзі адам ба? Кім білсін?

Соңғы сұрақ мені қатты ойландырды. Егер ол адам болса, неге ондай қадамдарға барады? Неге ол негізсіз пікірлер айтады. Оның негізі жетпісінші жылдар. Менің анам сол бір кезді сағынышпен еске алады. Сол кездегі сағыныш ол адамның әлі есінде. Дәл қазір сағынғандай...





Сол бір күн

***

Сол бір күнді бүкіл адамзат күтті. Басқаларға қарағанда қазақ өте қонақжай халық қой.

Сол бір күн туралы басылымдар жазып, сан түрлі әңгімелер айтылды. Халықтың бойын үрей мен қорқыныш биледі. Бала анасынан:

– Шеше ол қандай күн? Ол қашан келеді? – деп сұрады.

– Қорықпа балам! Ол қорытынды іспеттес нәрсе... – деді анасы жымия күліп.

Бала ештеңе түсінбеді. Бірақ, қайталап сұрамады.

Сәт, мезет, ол бір минутта болады. Бір минут бір сағат, бір сағат бір күн, бір күн бір ай, бір ай бір жыл, бір жыл бір ғасырдың тарихына енеді. Сол бір күнді бүкіл адамзат қорқынышпен күтті. Байқұс, формациялар мен саяси жүйелер (режим) атасақалы ауызына бітіп, бастарын ақкүміс шалды... «Қартайды». «Қайғы ойлады». Абайды оқыды.

***

Бала бөлмесіне тығылып, қорқып отырды. Көшеде кетіп бара жатқан арақкеш, нашақор, қаңғыбас һәм данышпан:

– Бәріміз тірілеміз! Азаттыққа жетеміз!.. – деп қуанып, жүгіріп жүрді.

***

Жаны нәзік бір қыз:

– Қайдасың «Сол бір күн»? Мен мына жалғаннан шаршадым. Мейірімсіздерден әбден көңілім қалды. «Мен сені танымаймын» немесе «Сәлем! Сау бол?», «Мен сені мынандай екен деп жүрсем. Сөйтсе...» деген сөздерден мезі болдым. Итзықым шықты. Жүрегім – жыртық-жамау. Қайдасың «Сол бір күн»?!. – деп бақырды. Жанарына жас тұнды. Жас жерге тамды. Гүл өсті. Бір жігіт оны жұлып алып, қайтадан оның өзіне сыйлады. Жас жігіт – алаяқ! Мүмкін, жылап тұрған қыз да алаяқ шығар? Оның өтірік әлде шын жылап тұрғанын білмеймін ғой... Көз алдымда тұрып егілсе де сенбес едім...

– Кеттік мына қараңғы бұрышқа! – деп белінен құшақтады.

Гүл сол жерде қалды. Солды. Қап-қара күлге айналды. Күлдің түсі жігіттің ниетіне ұқсайды екен. Ол күлді біреу басып кетті. Күл ауаға сіңді. Күл екеш күл де «Сол бір күнді» сағынды. Тілі болса, біраз нәрсе айтар еді... Адамдар айтып та, айтпай да өліп жатыр ғой. Алайда, күлге тіл біткенде, ол не деп сайрар еді?!. Оны нойыс жігіт, ақымақ және нәзікжанды қыз, солған гүл білмейді. Үшеуінің де күллі арман-мұраттары күлпая болды. «Күлгін көзілдіріктің» бергі жағында қалды. Оны шеше алмады. Ал, шешкенде не болар еді? Қазақша айтқанда мүйіз шығарма еді? Әлде мүйіз де күлге айналар ма еді? Не болғанда да жігіт әлгі қызбен кетті. Оларды сырттан сөз қылған ұят болар. А! Ұят өлді ғой.

***

Ұяттың қазасына бәрі келді. Ұлы Аста әкім, бай-бағлан, жарлы-жақыбай, үй-күйсіз, жетім-жесір, кедей-кепшіктің басы қосылды.

– Ей, анау қайда? – деді бір бай.

– Кім? – деді кедей.

– Ой, Ұятшы!

– Кешіріңіз басеке ол бүгін қайтыс болды ғой. Сіз қазір соның асында отырсыз. Соның дастарханында мына майлы жіліктің басын мүжіп отырсыз.

– Солай ма?

Марғау тыныштық. Ұят өлседе әруағы кейбіреудің жанында желеп-жебеп жүрді. Шыны керек Тыныштықтың өзі ұялып кетті.

– Ұят өлді ғой. Сен неге ұялып отырсың? – деді бай.

– Сізден басқасының бәрі ұялып отыр. Сіз ғана...

***

Марғау Тыныштық бәріне ренжіді. Сабаздың, өкпесі қара қазандай. Ешкіммен амандаспайтын болды. Одан кейін Амандық-Саулық та өмірден өтті. Ол жерде де жоғарыдағы мәтін қайталанды. Жұрт:

– Марғау Тыныштық енді сен өлмеші! Құдай үшін! – деді.

– Мен Мәңгілікпін! – деді де есікті тарс жауып шығып кетті.

Ауыл иттері үріп қоймады. Марғау Тыныштық:

– Ей, сен Ахметке (Байтұрсынов) «абалап» үрген кәнден емеспісің? Сұғанақсың. Бұралқы итсің...

Кәнден ашуланып:

– Сөзіңе ие бол. Мен алабаймын... – деді.

– Айнаға қарашы.

Кәнден сонда да мойындамады. «Мен...» дегеннен айнымады.

***

Менменшілдік Алматыдағы Достық көшесімен төмен құлдап бара жатты. Бір орыс кемпірден:

– Достық Абай көшелері қайда? – деп сұрады.

– Ленина Абая! Вот же она!.. – деп жол көрсетті.

– Буду знать! – деп жауап берді. Ұнжырғасы түсті. Өзін таланған күшіктей сезінді. Жоқ, дұрыс жазбадым. Ой – жүйрік. Ахметке «абалаған» кәнден талағандай күй кешті... Алабайды кәнден талайтын заман болды ғой. Өз арасында мықты еді. Қазір қандай?

***

Түнгі сағат бірдің шамасы. Бала жылады.

– Не болды құлыным?

– «Сол бір күн» қашан келеді?

– Ой, балам шошыттың ғой.

– Сағынғандықтан шошыдым.

– Не деп кеттің қошақаным?

– «Сол бір күнді» әкемнен де қатты сағындым.

Сарыкөбелек сағыныш бөлмеге енді. Ол бағана келген. Дәретханаға барып келді. Елдер жезөкшелерге барғанда, сағыныш дәретханаға бара алмай ма?

Бала түрлі-түсті қарындаштармен «Сол бір күннің» суретін сала бастады. Қаз-қатар тізілген адам. Ағы, қарасы, сарысы бар. Адамзат. Таразы. Есіктер ашылып, жабылып жатыр. Ол бәзбіреулерге белгілі бір уақытқа дейін жабылған. Бала ұйықтап қалды.

***

Көшеде топ-топ болып жүретін адам көбейді. Бәрі – қазақ. Жандарында өзге ұлт өкілдеріде бар. Олар өлген соң барып кімнің-кім, ненің-не екенін түсінеді. Саналары тұманданған.

Топ адамның ішінен біреу жүгіріп шығып:

– «Сол бір күн» қашан болады? – деп сұрады.

– Білмеймін! Бірақ, мен оның суретін салдым. Көресіз бе? – деді бала.

– Қане! Ей, мынауың... Қызық екен. Мынау не?

– Бұл Адамзат! Олардың ішінде мен де бармын ба?

– Сіз өзіңізді адам қатарынан шығарып тастадыңыз ба?

– Мыналар шығарттырды. Мен жай ғана жұмыскер болатынмын. Ақшам аз, жалақым төмен, күйім келіспей жүрген-ді. Мыналар үй, көлік, ақша берді.

***

Сенім құрыды. Оны бәрі іздеді. Сарыкөбелек сағыныш:

– Ол дәретханаға кеткен шығар! – деді.

– Не үшін?

– Дәрет алуға. Қазір Ақшам намазы ғой.

Сенім әлі жоқ. Намаз қаза болды. Жұрт:

– Мынау қайда жүр? – деді.

– Дәретхананы қарадым. Жоқ... – деді Сарыкөбелек сағыныш.

– Бір нәрсе айтайын ба? – деді Марғау Тыныштық.

– Айт! – деді бәрі.

– Осы жерге келе жатқанда мен шайтанды көрдім.

– Оның атын атама. Семіреді. Ібіліс немесе Әлейхлағнет де.

– Қолында ұзын арқаны бар екен Ібілістің...

***

Баланың Анасы теледидардан жаңалық көріп отырды.

– Мәссаған! Әлемде сан түрлі саяси оқиғалар мен апаттар болып жатыр екен. Қарашы!.. – деді де өшіріп тастады.

– Қосыңызшы, шеше! Мен де көрейін.

– Оның бәрін әлі көріп үлгересің.

– Дайын болып жүрейін. Ондай болса мен «Көкбазардан» соның дискісін сатып аламын.

***

Бала бөлмесіне тығылып, жылап отырды. «Ертең шешем не болады екен?» – деп уайымдап жүрді. Көрші бөлмеде Анасы Баласы үшін қорықты. Қорқыныш қантамырдың ішінде айналып жүргендей. Қорқынышты қалай жеңуге болады? Баланың есінде: «Мен мәңгілікпін!» деген сөзі қалыпты. Сол сөз демеу болғандай. Қорқыныштың қолдан жасаған бұлты сетіней бастады. Нөмір бірінші Жаратушы – АЛЛА! Қорқыныш оған «ұқсап баққысы» келді. Еліктеп-солықтады. «Қорқыныш бұлты» тарих сахнасынан ысырылды. Халық оны тықсырып тастады. Дүниежүзілік тарих бетінен аты-жөні, мекен-жайы, түр-түсі өшті. Ешкімнің есінде, жұрттың жадында қалмады. Барынша талпынды. Болмады.

Бұлт басқа қала, өзге елдің басына барып үйірілді. Бала соның «жер аударылып» бара жатқан сәтін фотоға түсіріп алыпты. Суретке түсіргісі келді. Бірақ, фотоға түсіріп алыпты. Өзі сөйтіп ойлады. «Мен осы нәрсені фотоға түсіріп алайыншы» деген ой келді. Ол ойға ешкім бөгет болған жоқ. Ой іске асты. «Фотографияны» бөлмесіне ілді. Еркіндік... Бостандық... Азаттық...

***

Бұлтпен бірге Қорқыныш та кетті. Айтпақшы... Анасы баласына бір нәрсе айтайын деп оқталды да, лезде ұмытып қалды. Тарих сияқты ғой... Ойы басқа жақта еді. «Әттеген-ай, мүмкін ол маған аса қажетті мәлімет болар ма еді?..» деп ойлады бала.

– Балам! Есіме түсті.

– Алақай! Не айтайын деп едіңіз?

– Тарихың мен дәстүріңді, дініңді ұмытпа. Мені есіңнен шығарма. Жаратушының бар екеніне күмән келтірме.

– Рахмет сізге.

***

Бір күн өтті. Мүмкін «Сол бір күн» ертең келетін шығар?!. Бек мүмкін келесі аптада, айда, келесі жылы келер. Оны бәрі күтеді. «Келген күні басылымның бетіне ақпарат етіп жазуға үлгерем бе екен?» деп ойлады бала. Ол келгенін сезбей де қалуы мүмкін ғой. Халық, Адамзат білу керек қой. Білуге құқылы. Жаратушы бәрімізді тең қылып жаратты ғой.

Анасы баласының басынан сипап отырып ұйықтатты. Осы сезім де Марғау Тыныштық секілді Мәңгілік пе екен? Сондай болса екен! Осы сезім туралы ойлағанда баланың бөлмесіне Сарыкөбелек Сағыныш енді.

– Мен сені сағындым! Қашан келесің «Сол бір күн»? – деді бала. Көзіне ұйқы тығылды. Оны саусақтарымен умаждап қойды. Жаншып тастады. Біреудің аса маңызды құжатын диктатор умаждап, бай кедейді жаншығанындай болды ғой бұл...

Таң атты. «Сол бір күн» әлі келмепті ғой. Мен тірімін. Тіршілік жалғасып жатыр. Тірі адам тіршілігін жасайды. Тірі. Өлі. Мүмкін мен осы екі ұғымның арасында өмір сүріп жатқан шығармын. Мүмкін бұның бәрі елес шығар. Мен өлген шығармын. Өмір: «Сен тірісің» деп алдарқатып жатқан болуы керек. Мен бала емеспін ғой. Бәрі алдап болды ғой. Ұлтымызды да бір қырттар алдап келді ғой... Өлсе, осы Алдау деген етістік өлсе екен. Ұят өлгенде, неге Алдау өлмейді? Әлде кейбір етістіктер өлгісі жоқ па?

«Сол бір күн» келгенде мен оны сезіп немесе сезінуші едім ғой. Бірақ, ол қалай келетінін бір Құдай білсін. Құдай бір ғой. Жалғыз. Өмір де, Өлім де жалғыз. Әлде «Өмірдің» сыңары бар ма? Мүмкін мен дәл қазір «сыңарының» патшалығында, спичрайтерлердің сөзімен айтқанда: «Қабылдауында» шығармын. А, ол ертең келетін шығар. Ол мен ұйықтап жатқанда келсе, байқамай қаламын ғой. «Сол бір күн» бүгінгі арайлап атқан таң секілді сезілсе не істеймін? Бір нәрсе істеуге дәрменсіз боламын ғой. Қой құрсын, бүгіннен бастап дайындалайын. Қай бетіммен оянамын һәм тірілемін. Өзім салған суреттің, түсірген «фотомның» арасынан табылмай қаламын ба? Жоқ бұлай жүре беруге болмайды.

***

Таң атты. Мынау кешегі күнге ұқсайды екен. Айнымайды. Бір ерекшелігі кеше жиырма тоғызыншы қыркүйек болған. Бүгін отызы. Бала күнтізбеге қарады. Шынында да отызы екен. 2010 жыл.

Оған алдында көшеден кездестірген бейтаныс келді.

– Менімен бірге жүр. Менде бәрі бар... – деп мақтанды.

Бала ойланып тұрып, аз бөгелген соң:

– Сенде Сенім өлген. Санаңның ішінде ештеңе жоқ. Түзел, – деді де үйіне беттеді. Әлгі жігіт артынан барып:

– «Сол бір күн» келгенде маған айтшы! – деп өтініш айтты.

– Сен оған дейін дайын болуың керек.

Бейтаныс сол жерде қалды. Сенім онымен бірге қалғанын, ол білмей де, сезбей де қалды. Мүмкін: «Мынадан қайыр жоқ» деп басқа біреудің артынан тартып та отырған болса керек.

Бала бейтанысты кездестірді. Бұл шыныменде бүгінгі күн екен. Яғни, «Сол бір күн» әлі келген жоқ деп топшылады.

– О, «Сол бір күн»! Сен келгенше мен дайындаламын! Ұйықтасам да дұға-тілектерімді айтып барып ұйықтайтын боламын... – деді.

Оны түсінгендер басын изеді. Түсінбегендер өздері жолыққан тұманның ішінен бастарын қылтитты...





Мінсіз адам

***

Ол жұмыстан ерте келетін. Ана, туған-туысқан, жақын-жуық, балалар, көрші-қолаң, дос-жарандарын ренжітпейтін. Құдайсыздарды жақтырмайтын. Себебі, ол Құдайды сүйетін. Сынақтарына әрдайым шыдайтын... Бәзбіреулер «сынақты» – қиыншылық деп ауыстырып алған-ды.

Күндердің күнінде алдын кескестеп жүрген адамдар оны түрмеге тықты.

Аула. Мінсіз адам. Бір есік ашылды. Шқ-шқ-шқ... Есік жабылды. Енді қашан шығатыны белгісіз.

Көптеген есіктер. Ол қайдан кіргенін ұмытып қалды. Нақтысында ұмыттырды олар. «Мінсіз адам» деген атағына қап-қара дақ түсті. Әйеліне қарап:

– Мына дақ қайдан түскен?.. Бұрындары жоқ еді ғой?.. – деді жейдесін көрсетіп.

– Алып кел жуып берейін!

– Бұл жуылмайды.

***

Қазақтың Абай атындағы Опера және балет театры. Кілең бай-бағландар жиналыпты. Кешті жүргізуші:

– Осы жылғы «Мінсіз адам» номинациясын ... ... ұтып алды. (Қатарынан жазылған қос көп нүкте аты-жөні; тағдыры; өмір жолы!). Сыйлығыңыз құтты болсын!

Мінсіз адам түрмеде отырып осы ақпарды ұзынқұлақтан естіді. Ұзынқұлақ оған өңін өзгертіп жеткізді. ... Мінсіз адамға:

– Бұл сенің атыңдағы сыйлық па?

– Жоқ.

Түрмеде дүрбелең туды. Қылмыскер (яғни, жазықсыз жандар): «Ол сыйлықты неге Мінсіз адам алмады?» – деп наразылық білдірді.

– Ала берсін. Маған ештеңе керек емес! – деп дауды басып тастады.

Төсегінде жатып терең ойға шомды. Жастығы қатты екен. Тас секілді. Мінсіз адам тастан Анасының мүсінін қашаған. Үйінің дәл алдына қойған болатын. Түнде құзғындар мен қарғалар ұрлап кетіпті. Поның «Қарғасы».

Түрмедегілер карта ойнап жатты. Ұтқан адамға бостандық беріледі. Нойыс ұтты. Мүмкін нойыстар.

Анасынан хат келді. Түрменің басшысы Мінсіз адамға келіп:

– Сен жалғыз қалдың. Егер бір адамды өлтірсең шығарамын... – деді де қолына пышақ берді.

– Жоқ. Мен ондай қадамға бара алмаймын.

– Жарайды. Өзің біл. Анаңды көргің келмей ме? Шамасы сағынбағансың ғой... – деп шығып бара жатыр еді, ол сол қолын түрме басшысының сол иығына артып:

– Кімді? Бұл жерде сіз және мен ғана қалдым ғой, – деді жанарымен қабырғаларды сүзіп.

– Сен өзіңді-өзің өлтіруің керек.

Мінсіз адам берілген тапсырманы асыра орындады. Паршалап тастады. Түрмеден шықты. Анасы, жарын, балаларын оттай ыстық құшағына қысып, еңіреп жылады. Келесі жылы «Мінсіз адам» сыйлығын басқа біреу алды.





Саяси ойын

***

Аяқтар көше кезіп жүрді. Тентіреді. Себебі, тұратын үйі болмады. Қолдар бәтіңкенің үстіне жайғасқан шаңды сүртумен болды. «Енді қай жерге барамыз? Бармаған жер, баспаған тау қалмады ғой. Сыйдырмады...» деп жазды бормен Қол. Үш қол үш тақтаға таңбалады... Ауызбіршілік жоқ екен.

***

Асфальт. Сол аяқ, оң аяқ...

Қазақтың қаны төгілген алаң. Оң аяқ, сол аяқ. Тоқтап қалды. Ұзақ тұрды. Арқасын аяз қарыды. Күрек тиді. Су шашырады. Есеңгіреп қалды. Құмырсқадай құжынаған адамдардың астында жаншылып жатты. Тірі қалды. Үйіне қайтты. Үйіне сақшылар, шошқабасты сардарлар іздеп келді. Таппады...

Қолдар ұялып қалды. Онысына да рахмет! Барлығы қолдарындағы борларын лақтырып жіберді.

***

Олар – Ұлы. Бірақ, өңгелер кемсітті. Ауыздарына келгенді тантыды. Дегенмен, аралары суып кетті. Пәтерден-пәтерге көшіп жүрді. «Көшпенділер». Ілияс Есинберлин. Қолдар әлгі кітапты халық оқысын деген ниетпен таратып жүрді.

***

Қолдары суық екен. Тырнақтарының ұштары көкпеңбек. Жүрегі ауыратын сияқты. Ол қайда? Аяқтар бірінші басты табайық деген ыңғай білдірді. «Күллі адамзатта жалғыз-ақ жүрек емес пе екен?» деген ой келді. Сол үшін елдер оны айыптады. Кісендеді. Осы сәттен бастап қолдар қимылдаған сайын кісеннің сылдыры естілетін болды. Кісен де кісіней біледі екен. Кісен неге темірден емес сағыздан жасалмаған? Қатқылдық созылмалы болар еді...

***

Аулада бөтен біреулер футбол ойнап жүрді. Қолдар мен аяқтар оларды бірінші рет көруі. Ұлттары басқа секілді. ГОЛ! ГОЛ! ГОЛ! Бірін-бірі құшақтап жатыр. Аяқтар жүгіріп жанына барды. Мынау біздің басымыз ғой. Қарашығы үлкейген, тісі қағылған, мұрны, жақсүйегі сынған, қабағы, басы жарылған. Жүзінен қан қашқан. Сұп-сұр. Кеңесе келе жалғыз Бас «Толық адам» бола алмайды деп шешті. Сыртында: «Темекі бұйымдарының түтінінде формальдегид, бензол және көміртегі моноксиді бар. Темекі шегу инфаркт пен инсультқа шалдықтырады» деген жазуы бар өнімді тұтатып берді де аузына салды. Түсіп қалды. Түтін. Тыныштық. «Қызыл қағаз» Басқа көрсетілді. Сықырық. Ойын аяқталды. Әлгілер киім-кешектерін жинап, моншаға бұйда түзеді. Қолдар қабырғаға: «Қайран жұртым қазағым. Абай» деп жазып кетті.

***

Аяқтар байқаусыздан басқа біреудікін басып кетті. Оны ашу буып, бір тепті. Ары қарай жүргісі жоқ. Қорқып қалды. Ұзақ һәм үлкен жолда желеп-жебеп жүретін қолдаушысы табылмаған соң ілгері жүруге жүрексініп қалды. Отырды. Қол жайды. Өзге қолдар тиын-тебен тастады. Жұмылған жұдырық төнді. Бәрін өте қымбат шалбарының (микро-вильвет) қалтасына салып алып кетті.

***

Қол тізесін құшақтады. Басқа құшағына қысатын ештеңе (ешкім) қалмаған еді.

Қол домбыра шертті.

***

Бір Аяқтар чичетка, лезгинка, ирланд степын биледі. Енді бір аяқтар бұрыщта тұрды.

Мына Аяқтар қазір бүгіледі. Тізерлейді. Одан кейін тұрмастай болып құлайды. Құлатады. Мүмкін оны біраз күннен соң табатын шығар... Ол көп жүрді. Біраз жердің топырағын басты. «Мен көп жүрдім...» деген жоқ. Қадамдары нық еді. Ұлттың, тарихтың есінде қалатын қадамдар. Қазір ондай аяқтар сирек...

***

Аяқтар мен қолдар адасты. Қараңғы бұрылысқа бұрылды. Не үшін кетіп барады? Олар орала ма? Қашан келеді? Белгісіз.





Ниет

Мезгіл – күз. Ол үстіне: Қара көзілдірік, қара плащ, қара туфли, қара қалпақ, қара сым, қара жейде киген. Қара тастақ жолмен келе жатыр. Пәрігөйінде ештеңе жоқ. Қара ағаштан құлаған қара жапырақты қара жел дөйдалаға айдап, қуалап барады. Көшенің қара орындықтарында: «Белгісіздік пен Үміт» деген сөздер таңбаланып тұр. Ол қаракөзілдірігін күстенген қара қолымен төмен түсіріп әлгі сөздерді оқи бастады. Ақсамай шашына ақ бантик байлаған, аш етіне ақ көйлек жапсырған, сүдіні сүттей аппақ қыз жанына келіп жігіттің қолынан қысты.

– Өспей жатып қартайыпсың ғой қызым? – деді жігіт. – Жоқ аға. Мен қартайған жоқпын, қоғам, өмір, заман – қартайды. – А...?

Қарт-қыз қолымен көйлегі көк, қарыны тоқ қатынға нұсқады да зеңгір аспанды көрсетті. Жыртық-жамау ақ добын аспанға атып, құлықсыз ойнады. Ойсыз ойынға тойынған сырқынды. Бұл дүние қарт-қызға қызықсыз ба, қалай? Ойы басқа жаққа ауған сияқты. Әлдебір нәрсені армандады. Үлкен, зәулім нәрсені. Жігіттің жіпсік, нілдей қара көздері тыжыранды. Бұл көрініс бірінші рет қайталанып жатырған жоқ. Кішкенесінде қара допты қызыл бояуға малып ойнағаны есіне түсті. Көптеген тырнатізбек оқиғалар көз алдынан өтті.

Қолына сабы сұр балта ұстаған жеткіншек үлкен бәйтеректі балталап жатыр. Бәйтеректің тамыры тереңде ғой. Бала құлата алмай әуре.

Сары киім киген көршісі қан қатқан сары сымын жуып, далаға жайды...

Жігіт Желге кеудесін тосып, нық басып келеді. Жел де оқ секілді ғой. Алаш арыстары да, Екінші дүниежүзілік соғыс кезінде қазақ солдаттары да кеудесін оққа тосты ғой. Қоғамдағы оқиғаларға әбден құлақғдар болған, бақырбастыларға кектенген Жел плащының түймелерін ағытып, жігіттің өкпе, ашу, назға толы өкпесіне енді. Жүрегінен өбті. Құшағына қысты да кері итерді. Ниетінен шошыды. «КЕТ. КЕТ. ҚАСЫМА ЖОЛАМА. МЕН СЕНЕН ҚОРҚАМЫН. ҚОРҚАМЫН. ӨЗІҢ СИЯҚТЫ СҰМ, АРСЫЗ НЕМЕГЕ АЙНАЛДЫРАСЫҢ. МЕН СЕНІҢ НӘСІЛІҢНЕН ЕМЕСПІН. ЖОЛЫМЫЗ БӨЛЕК. АРЫ ЖҮР. ЖАҚЫНДАМА. АЛАС. АЛАС. АЛАС... МАҒАН ЖОЛАМА...», – деп күбірледі. Жігіт қара есігін ашып, өзінің сүйікті, әкесі қиып жасаған орындығына отырды. Дастархандағы қара наннан бір үзімін аузына салды. Терезесіне көз сатып қарады. Қанқызыл бояуға қаныққан көкжиек маңындағыларға маңғаздана қарап батып бара жатты. Жасыл шатырлы үйдің үстінде отырған, жасыл майкалы жігіт үміт пен күдіктен тұрғызылған үйге жасыл шегелер қағуда. Үй өзінің күнделікті өмірі сыман қалт-құлт етеді. Жаңбыр сілбілесе төбесінен су тамшылайды. Қыс түссе тоңады. Өзінің өмірбақи төккен көзжасын шай етіп ішіп келеді. Шегені қаққан сайын: «Сен үшін, заман... Сен үшін, заман...», – деп ышқынады. Басын мұжыған балғаға шеге: «ҰРУДЫ ҒАНА БІЛ. ОДАН БАСҚА СЕН АҚЫМАҚ НЕ БІЛЕСІҢ?!. БЕЛІМ ҚАЗІР МОРТ СЫНАДЫ. БІРАҚ, САҒАН БӘРІБІР ҒОЙ. НИЕТІҢ ЖАМАН...», – деп ашу шақырды.

Жігіт қара төсегіне жайғасып, жамбасы жер иіскеді. Қара көрпесін тұмшалана жапты. Қара тілді сағат түнгі онды көрсетті. Бөлменің ішіне ТЫНЫШТЫҚ, ҮНСІЗДІК, СЕНІМДІК, ЖАЛҒЫЗДЫҚ ауа жайылды. Олар әр бұрыштан орын алды. Жігітке тесірейіп қарап отырды. Заһар төккен көзінен қаймығып, кейде теріс қарады. Алып бәйтерек бәріне қарғыс айтып барып құлады. ЖЕЛ, ЖАҢБЫР, АДАМЗАТ бәрі, бәрі аза тұтты. Жігіт басын бір көтеріп қарады да қара жастыққа сылқ етіп құлады...





«Азаттық» көшесі

– Ойбай құтқарыңдар. Артымнан Ажал өкшелеп келе жатыр. Құтқарыңдар. Құдай үшін. Құтқарыңдаршы. Өтінемін. Қайда қашсам да алдымнан шыға береді... – деп қарт кісі көшені басына көтере айқайлады. Елдер оның сөзіне құлақ аспады. Себебі, «мен де ертең осындай жағдаймен бетпе-бет келемін ғой» деген қорқыныш оларды да іштей үрейлендірді. Сыртқары адамға оның нысыратын да көрсетпеді. Қарт жүгірген күйі үйіне кірді. Есікті құлыптап алды. Ақырын басын көтеріп, терезеден қарады. Ешкім жоқ сияқты. Ажал оған: «Мен сені арғы өмірге алып кетпей тынбаймын...», – дегелі бері зәресі зәр түбіне кетті. Түні бойы қорқып жатты. Керегесінің басында ілулі тұрған қобызды алып, әлдебір әуенді тартып жатты. Түнұзаққа кірпік ілмей шықты. Байқұстың ұйқысы қашты. Жанарына ұйқы тығылса, Ажал мырзаның айтқаны есіне түсе береді. Оның бұл оқыс қылығына көршілері де мән бермеді. Іштей түсінді... Дәурен қарт көрші көшеде күзетші болып істейді. Қарт балалық шағын әкесіз өткізген. Әкенің жылылығын көрмеген-ді... Жұмыста отыр еді, Ажал жетіп келді. Артынан қалмады. Жұмысын тастап шығып кетті. «Ажалдан қалай құтылсам екен?» деп ойлады. «Ажал» деген сөзді естігенде жүрегі шайлығып, есі кетті. Арғы өмірі жайлы толғанды. Ғұмыр бойғы жақсылықтары мен жаманшылық істерін есіне түсірді.

Таң атты. Дәурен қарттың бойындағы діріл әлі тарқамаған сияқты. Табалдырықтан түскенде буынынан әл кетті. Қабырғаға арқасын беріп, жүресінен отыра кетті. Жұрттың бәрі оған мүсіркей қарады. Мүсіркеу – кемсітушілік емес, ол – лажсыздық... Қарт жұмысына барды.

– Дәке кеше жұмысты тастап кетіп қалыпсыз ғой. Бір нәрсе болды ма? – деп сұрады бастығы.

– А... Ештеңе болған жоқ. Тыныштық. Бәрі жақсы. Маған ренжімеңіз басеке.

Ымырт үйірілді. Жел тұрды. Жауын жауды. Найзағай жарқылдады. Табиғат өз жатырынан шыққан перзентіне бір нәрсе деп сыбырлайтындай. Қарт қобызын жанынан бір елі тастамады. Ызыңдаған қоңыр үн қара ниеттің бәрін сейілтетіндей. Оның жандосы, сырласы, мұңдасы – қобыз. Дәурен қарттың жұмыс уақыты аяқталды. Түнгі сағат бір. Талтүсте ғана шұрқыраған бала мен құжынаған елге толы көшеде ешкім жоқ. Тым-тырыс. Тымырсық ауа тыныштықтың замандасына айналғандай. Зеңгір көк зейін қойып тыңдап тұрған адамдай, төбеден төніп тұр. Қабағы – қатулы. Жылқының үйіріндей әр бір жерде топтасқан кішкене ғана бұлттар арлы-берлі жөңкілуде. Өздеріне мәңгілік мекен іздеуде. Бұл тіршіліктен мезі болғандай. Ұзын көше. Кең көше. Тар көше. Көшелер пейілдің проэкциясы сияқты. Арттан бір нәрсе даңғыр-дұңғыр ете қалды. Жүрегі баяу соға бастады. Жалт қарады. Кәнден иттер қоқысқа сықай толтырылған мүшектің ішек-қарнын ақтарып жатыр екен. «УХ!», – деді. Тарылған тынысы қайтадан қалпына келгендей болды. Жүрек тұсын ұстап қойды. Қолын кеудесіне артты. Келе жатып бір қызық нәрсені көзі шалды. Көшенің жиегінде көптеген қазылған көр. Ішінде ешкім жоқ. «Кімді жерлейін деп жатыр екен» деп ойлады ішінен. Үңгіленген көрдің ішіне үңіліп, мойнын созып қараса: «Жандыбаев Дәурен Қасымұлының көрі» деген сөзді оқыды. «Түсінбедім» деген сыңаймен аузын сылп еткізді. Шошынды. «Мен ішінде жоқпын. Осындамын. Сонда менің көрімді кім қазды?» деп ойлады.

– Дәурен мен сенің артыңнан қалмаймын деп айттым ғой... – деген дауыс естілді. Алдында қара киінген Ажал тұрды. Қарт қаша жөнелді. Сүріне-қабына жүгірді. Тоқтамады... Жүгіре берді. Жүгіре берді. Тоқтамады. Әйтеуір, әупірімдеп «Азаттық» көшесі жетті. Ажал ізім-қайым жоқ болды. Көшеде түнеуге болмайды. Үйіне барды. Қатқан нанды түсуге айналған тістерімен жібітіп жеді. Суық суды ұрттады. Дірдек қаққан қолымен ұртын сүртті. Жанын жадыратып, жайдарыландыра түсетін әуенді ыңылдап айтып жатты. Ұйықтамады. Темір төсегі сықыр ете қалса атып тұрады. Түпкі бөлмесінің есігін жауып қойды. Дәлізден: «Кел. Кел. Кел Дәурен. Мен сені күтемін. Қашпа...», – деген дауыстар естілді. Таныс дауыс. Бірақ, кімнің дауысы? Белгісіз. Өзі күнде өтетін «Азаттық» көшесі есіне түсті. Сағынды. Жанарынан аққан жас сорғалап отырып аузына тамды. Кермек дәм. Кермек. Өмірдің дәмі. Ащы да тұщы – өмір. Дәурен шал және өмір. Қызғылықты өмір. Қызықсыз өмір. Біреу кетеді, біреу келеді. Ешкім ешкімнен артық та кем де емес. Адамзаттың бәрі тең. Айырмашылғы санасында. Бірақ, сананың өзі кейде адамды алдап кетеді. Неге? Жүрек алдамайды. Қалай бар, солай жеткізеді. Әйтеуір, шынайы. «Аф-аф. Аф-аф». Тарс-тұрс»... Қарт селк ете қалды. Ішіндегі өлімге деген дайындығы бір-ақ сәтте ғайып болды. Жаны тәтті ғой. Кім өлгісі келеді?!. Ауызбен айту оңай. Онымен бетпе-бет келуге екінің бірінің жүрегі шыдамайды.

– Дәурен далаға шық. Жүр ішейік... На-на-на... На-на... – деді Валодя деген арақкеш көршісі өлең айтып. Сүт пісірім уақыттан соң, оның да абыр-дабыры басылды. Дәурен үстіне шапанын киіп, қолына қобызын алып далаға шықты. Бір тірі, қаражүзді пенде жоқ. Тып-тыныш. Аспастан-саспастан «Азаттық» көшесіне бұйда түзеді. Жетті. Астына анасының қазасында тәбәрік ретінде берілген көрпені астына төседі. Жатты. Қобызын ызыңдатып жатып таңды атырды. Екінші күн ұйықтамады. Әбден әлсіреп, небір ойларға ерік берді.

– Дәурен аға сізге не болып жүр? Біртүрлісіз ғой. Жаман хабар естідіңіз бе? Арықтап, азып кетіпсіз ғой. Уайымдып жүрсіз ғой деймін. Иә?.. – деді Асылан деген әріптесі.

– Иә. Естідім. Артымнан Ажал қуып жүр. Не істеймін?

– Не істеуші едіңіз. Ештеңе істемейсіз. Оған қарсы қояр қаруыңыз жоқ қой. Жалпы, адамзатта Ажекеңе қарсы тұратын дәрмен жоқ. Уақытыңыз келгенде алып кетеді. Оған дейін тайраңдап жүре беріңіз. Сарыуайымға салынғаннан не пайда?.. Ертең менің де артымнан келеді. Мені де алып кетеді. Ода тұрған ештеңе жоқ аға. Өзектігі бір өлім ағасы... Адам туу үшін өледі... Өлу үшін мәңгі өмір сүреді... Ажал өлім мен өмірдің арасындағы дәнекер... – деп шалдың сұрағына суық жауап қатты. Бұл жауап оның көңілінен шықпады.

– Маған өле бер дегенің ғой, сонда, иә?

– Менің қолымда билік болса, сізге мәңгілік өмір сыйлаушы едім. Бірақ, мен Тәңір емеспін ғой. Мәңгілік өмір, ол – Өлім. Өлім аға. Өлім. Көшедегі көрдің бәрі сіз үшін қазылған. Сенбесеңіз қазып жатқан адамдардан сұраңыз. «Мынау кім үшін қазылып жатқан көр?» – деп сұрасаң. «Жандыбаев Дәурен Қасымұлына үшін арналған...», – деп жауап береді. Ажал қорқынышты. Білемін. Бірақ, ол басында ғана... – деп айқайлады. Дәурен қарт жас жігіттің сөзі сандырақ шығар деп сенбеді. Өзі барып сұрады. Шыныменде солай болып шықты. Шал жұмысында қобызын ұмытып, қалдырып кетіпті. Бастабында Ажал «Азаттық» көшесіне дейін қуып келіп жоқ болып кететін. Қазір әлі қуып келеді. Қарт бір бұрышқа тығып қалды. Бойын ұйқы биледі. Көзі жұмылды. Жылан кейпіне енген Ажал Дәурен қартты шағып алды...





Ғұмыр

Өмірдің нақ өзіндей ұзын һәм қысқа бөлме. Репеті Өмірден аумайды. Оны көргенде дәл Өмірді көргендей әсерде боласың. Бөлменің ішінде иін тірескен адам. Ниеттері қандай екенін білмедім... Әңгіменің бас кейіпкері бір бұрышта шылым шегіп отырды. Қораптың сыртында «КЕNT 4» деп жазылған. Бас кейіпкер айналасына көз тастады. Надан, ақылман, дәу, кішкентай адамдар. Адамзаттың барлық түрі бар. Бас кейіпкердің қолында пышақ бар еді...

Біреу жанына жақындап:

– Темекіңіз бар ма? – деп сұрады.

– Бар.

Ұзын бөлменің ұшында, арғы бір түкпірінде жарық бар. Елдің бәрі соған ұмтылуда.

Бір орыс бас кейіпкерден:

– Это Александриский маяк или свет Божи?.. – деп сұрады.

– Не знаю.

Жазушы ұзақ ойланды. Оны: Жарыққа бас кейіпкер жету керек пе, әлде мәреге бір пақыр келу керек пе? деген сауал толғандырды.

– Сізде қарызға ақша шықпай ма? – деді бейтаныс.

Жазушы бас кейіпкерге:

– Ей, оған жолама. Ол алаяқ. Спикулянт. Оған: – Маған жолама. Кет ары деп айқайлап, зекіп жібер... – деді.

Бас кейіпкер бейтанысқа:

– Бар. Сізге қанша керек?

– Мың теңгедей...

– Міне. Алыңыз.

Жазушы ашуланды.

– Сен мені тыңдамайсың ғой.

– Бұл менің өмірім. Ал, заң бойынша: «Жеке адамның құқығына, меншігіне қол сұғуға болмайды». Ол қылмыс. Мен сені сол үшін сотқа да бере аламын.

– Миыңның жеткен жері осы болса, өзің біл...

Елдің бәрі жарыққа ұмтылды. Бірін-бірі таптап, жаншып жатыр. Өлгендер де бар. Көбісі қарттар. Бас кейіпкер бәрін қабырғаға сүйеп қоя берді. Жақындаған сайын адамдар азая берді. Демігіп, шаршап қалғандар да болды.

– Сіздің атыңыз кім?

– Бас кейіпкер.

– Қазақта ондай есім жоқ қой.

– Бар.

– Сіз ана жерге не үшін бара жатырсыз?

– Халық қайда барса, мен сол жерге барамын. Көппен көрген – ұлы той; У ішсең – руыңмен...

– Ол жақта не барын сіз білмейсіз ғой.

– Сізде.

– Мүмкін жазушы мені «ерекше дарынды кейіпкер» деп суреттеген шығар. Ол мені сендердің барлықтарыңды мына түнектен алып шығу үшін «қиялдан шығарған» шығар.

Бас кейіпкер күмәнданып қалды. Бас кейіпкер мен ғой. «Мынау не деп сандырақтап отыр...» деп ойлады. Мүмкін бағанағы қылығым үшін Бас кейіпкерліктен алып тастаған шығар. Жоқ. Мүмкін емес. Егерде бәрі жазарманның схемалық жоспарымен жүзеге аса беретін болса, шығарма халтураға айналады ғой. «Ол неге соны ойламайды?» деп толғанды.

– Сізге не болды? Бір нәрсені ойлап тұрсыз ба?

– Жоқ. Егер сіздің сөзіңіз рас болса, бәріміздің тағдырымыз сіздің қолыңызда. Бастаңыз...

Бейтаныс алдыға озды. Халыққа бір нәрселерді түсіндіріп жатты. Бас кейіпкер оның сыртынан бақылап тұрды. Сөзге шешен екен. Бірақ барлық нәрсе іспен өлшенеді ғой.

– Дұрыс па? – деді жазушыға бас кейіпкер әңгіменің ішінен басын шығарып. Ақ қағаздың ішінен жұдырығын түйіп, доқ көрсетті.

– Ол өтірік соғып отыр. Оған сенбе...

– Қойшы. Ол бәрімізді бастау үшін жазушы мені «қиялдан шығарған» деді ғой. Оған қалай сенбейсің?!.

– Ол қара халықты ұрындырады. Кезінде қазақты қиын-қыстау кезеңде тонап, қанаған қарақшылардың бірі. Анауың уақытында Партия мен басшыларға жағымпазданып, бағасын өсіргеннің қатарынан.

– Біз қазір кеңес дәуірінде өмір сүріп жатқан жоқпыз.

– Ол сол кезеңнің бүгінгі күнге дейін жеткен прототипы.

Айналасы жарты сағаттың ішінде халықтың көбі кері қайтты. Әлгі шешеннің сөзіне сеніп, артынан ерді. Неге артқа кетті? «Мүмкін кері кетушілік деген осы шығар» деп ойлады бас кейіпкер. Жолайрықта не істерін білмей екіұдай күй кешіп тұрған бірен-саран ғана адам қалды. Жүздерінде, қимылдарында сенімсіздік бар. Біресе жарыққа, біресе түнекке қарайды. Біреуі көптің артынан түнекке кетті.

– Ей, қайда кеттің?

– Жалғыз жүріп жол тапқанша, көппен жүріп адас... – деп айқайлады да қараңғылыққа сіңіп кетті.

Бір шал:

– Әй, ауызбіршілік деген сендерде жоқ екен ғой. Енді не істедік?.. – деп уақыт, әжім әдіптеген жүзінде қиналыстың табы білінді...

Бас кейіпкер жанына барып:

– Қария сендерді түнектен алып шығамын... Артымнан еріңіздер... – деді.

– Бәрің тілдеріңді безеген шешен болдыңдар ғой. Кімге сенеміз?

Жазушы бір кемпірдің аузымен шындықты айттырды:

– Мына баланың артынан ергеніміз жөн болатын секілді. Алдамайтынын көзінен-ақ көріп тұрмын. Бүгіндері туған бауырыңа да сенбейтін заман туды ғой балам. Мына атаңа ренжіме. Түсін.

– Жоқ апа! Ол не дегеніңіз?! Қазір кішкене жүрсек жарыққа да шығамыз.

Жүріс өнер емес. Олар бір жүріп, екі аялдайтын болды. Кемпір мен шал ұзақ жолға шыдамайтын сияқты.

– Шырақтарым! Біздің жасымыз да келіп қалды. Құдай маңдайымызға осы жерде өлім құшуды жазған шығар. Сендер кете беріңдер... Біз осында қаламыз...

Бас кейіпкер, бір жас жігіт және отыздар шамасындағы әйел. Жас жігіттің нәпсісі қозды ғой деймін әлгі кісінің қос анарына қарай берді. Бас кейіпкер оны байқап келе жатыр. Бірақ ештеңе деген жоқ. Бір кезде бас кейіпкер ұзағанда зорламақ ниетпен жабыса кетті. Әйел баж ете қалды. Жазушы әңгіменің бір жерінде: «Бас кейіпкердің қолында пышақ бар еді...» деп сипаттаған болатын. Ол жүгіріп барып жігіттің дәл жүрегіне қадады. Әлгі зинақор өлім құшты...

– Жарыққа да жетейін деп қалдық. Міне жеттік...

Екеуі келсе ұзын бөлменің басында шам жағулы тұр екен. Бір кезде жарық та жағылды. Алматы қаласында бір сағатқа жарық сөндіретін әдет бар еді...

Бас кейіпкер ашуланып:

– Сонда бағанадан бері біздің бәрімізді алдағаның ба?

Жазушы: «Бүгінгі адам – сенгіш. Қоғам – өтірікші. Алланың бар екені ғана ақиқат...» деп жазды...





Жанар

Стыли камни в море,

стыли и молчали,

и ходила к ним моя подруга поверять печали.

Эти цветы розмарина

я заклинал поутру,

чтобы от любви излечили,

а не излечат, умру.

Фидерико Гарсиа Лорка

Әсет ол қыздың жанарын бір рет қана, өтіп бара жатып көрген-ді. Болды. Достары ана қызды бір, мына қызды бір айтады. Бірақ, жігітке олардың қажеті жоқ.

Осыдан екі ай бұрын Абай көшесінің бойымен үш қыз өтіп бара жатты. Әсет те, әлгі қыз да кетіп бара жатып бір-біріне бұрылып қарады. Ол қыздың атын да, мекен-жайын да білмейді. Оны көп іздеді. Сан мыңдаған, миллиондаған жанарларды көрді. Алайда, сол қыздікіндей мөлдіреген, шындық пен ақиқат тұнып тұрған көзді бұған дейін көрмеген-ді.

– Әсет! Ана қызға қарашы. Әдемі, өңді, сұлу екен.

Жігіт бұрылып қарады.

– Қойшы. Ұнамайды... Әлгі бейтаныс қыздың көзіне жетпейді. Жанары бүгінгі қоғамның айнасы іспеттес екен. Мұң мен нала бар. Неге налып жүргенін білмеймін. Айта алмай жүрген сыры, ақтара алмай жүрген шері бар сияқты. Ол қайдан пайда болған шер екенін білгім келді.

– Төсектес болғың келді ме?

– Жоқ-ей... – деп досының басынан салып қалды. – Мүмкін үйінде, мүмкін жеке басында бір қайғы-қасірет бар шығар. Бірақ, жанарында жазулар өте көп. Мен бір сөйлемін ғана оқып үлгердім.

– Қандай?

– Ол жалғыз. Жалғыз болғандықтан қиналуда, қиналғандықтан «дертті», «дертті» болғандықтан ойлы, ойлы болғандықтан кінәлі, кінәлі болғандықтан үнсіз, үнсіз болғандықтан «мылқау», «мылқау» болғандықтан жалғыз...

– Сонда оған жақсы жігіт жолықпай жүр демекшісің бе?

– Жоқ... Жоқ, жоқ... – деп қолын көтеріп еді досы жасқанып қалды. – Әдемі, сүдіні сұлу қыз. Мүмкін жалғыздықтың құрсауынан шыға алмай жүргендіктен, кез келген жағдайға көндігіп, мойынсұнып кеткен шығар.

– Бәріміз көнтеріміз. Тез көнеміз. Бір сарынмен өмір сүре береміз... Бір серпіліс, бір жаңашылдық жоқ!.. Адам саясатқа, саясат қоғамға, қоғам индивитке, индивит ғаламға.

– Бұл сөз сценарий бойынша менікі еді ғой.

– Сен оны жазып отырған адамнан сұра.

– Ей, жазушы дұрыстап жазсаңшы. Мынауың не? Менің сөзімді досымның аузына салып бергеніңді қалай түсінуге болады?

– Пенделікке салынба.

– Онда мен әлгі қызды бір түнге, бір жерге шақыра аламын ғой. Иә?

– Сен оның жанары туралы айтып отыр едің ғой...

– Жанарынан бұрын қос анардай тырсиып тұрған омырауын, қысқа көйлегінің астынан жылтырап, мені өзіне дуалап тұрған санын айтсаңшы...

– Не деп шатып кеттің досым-ау?

– Не болғанда да мен ол жанарды екінші рет кездестіре алмайтын сияқтымын.

– Кездестірсең не істер едің?

– Әбден ойыншық секілді ойнар едім... Құмарым қанғанша...

– Барлық ойың сол болғаны ма?

– Жоқ. Мен де адаммын, сонымен қатар кейбір жағдайларда хаюанмын. Түсінетін шығарсың.

Әсеттің досы үйіне қайтты. Бара жатып Әсеттің өзіне-өзі қиялдан тудырған арман-сағымын көз алдына алып келді. Ол қандай болу керек? Не? Әрине, оның жанары. Сол елес оның санасының сан тарабын кезді. Әйтеуір, басқа қызды кездестіріп ұмытты...





Дүбара

Наиболее тяжелая в жизни – это понять какой мост следует перейти, а какой сжечь.

Д. Рассел

Оның аяғы жоқ. Белінен төмен қарай шолақ. Аузы, қолы, қарны ғана бар. Қолы ұрлайды, аузы жейді, қарны тояды... Оның айналасындағылар да сондай шолақ... Олардың ныспылары – Шолақбайлар. Өз әлемдері бар. Тылсым әлем... Ол жерге тек қана сондай шолақтарды ғана кіргізеді. Басқаларға орын жоқ, есік жабық. «Басқалары кім?» деген сұрақ тууы мүмкін. Олардың дені-қарындары сау, аяқ-қолдары бар. Бірақ мылқау. Бірнәрсені айтқысы келеді, бірақ айта алмайды. Өз ұрттарын тебенмен тесіп, кендір жіппен тігіп тастаған-ды. Күні-түні жұмыс істейді. Шаршамайды. Әйтеуір, бітпейтін жұмыс. Шолақтар билейді. Тойлайды. Аста-төк той жасайды. Олар да сілелемейді. Барлығы дерлік бос кеңістікте ғұмыр кешеді. Қиялдардан тұрғызылған үйлерде, кейбіреулері күркелерде тұрады. Өздері перзент сүймеген. Жетім балаларды асырап алған. Шаштарын ақкүміс шалған. Үлкендердің әрекетін жасайды. Кедей. Тамақтары – топырақ, құм, алма. Алмаларының түсі – адамның терісінің түсіне ұқсайды. Әлгілер шолақтарға: «Біз рухани жұтаңбыз. Біздерге азық беріңдер...», – деп мұңдарын шағады. Назданады. Қағазға жазып береді... Қап-қара қағазға... Шолақтардың милары тастөбеден шақырайған Күнге кеуіп кеткендіктен, ойлана алмайды. Бетіңе мүләйімси қараудан басқа ештеңе білмейді. Шолақтар күні-түні ұйықтайды. Таңертең өздеріне көр қазады. Бірақ, көрге басқаларды көмеді. Шолақтар байлықты жақсы көреді. Байлықтары – кеңістік. Жербауырлап жүреді. Қарғысқа толы ауамен демалады. Өкпелері сондықтан қысылса керек. Бірақ олар сан жағынан аз. Олар биікке ұмтылғысы келеді. Алайда, шырқау биікке шығып, шыңырауға құлайды. Екінші дүркін тұрмастай жалпасынан түседі. Біреулер күледі. Енді біреулер жылайды. Еңкілдеп егіледі. Ойсыздықтан, рухани мешел екеніне күйінеді. Көкке қарайды. Мүмкін аспаннан көмек болар деп үміттенетін шығар. Күллі жұрттың үмітін өздері бір ғана әрекетпен күлпая етеді. Басқаларға ілесіп, еремін деп бастарын тауға да, тасқа да соқты. Бас сүйегінің саутамтығы қалмады. Бүкіл ой, зерде, ақыл судай ағып кетті. Ішінде тек қана керімсал жел ғана қалды. Қауашақтың ішін арлы-берлі жел кезеді де жүреді... Енді олар қалай өмір сүрмек? Бірақ олар әлі күнге дейін тірі. Мүмкін олар арамызда жүрген шығар. Кім білсін?.. Шолақтар «Құс жолын» бағдар етіп алып, өңге жерге қоныс аударды. Әлгілер қалды. Шолақтар: «Жүріңдер!..» – деді. Ет пісірім мезгіл өткен соң олар да белгісіз жерге бұйда түзеді. Онға бөлінді. Тарыдай шашылды. Біреу солтүстікке, біреу оңтүстікке, енді біреулер шығысқа тартты. Қай жерде? Қашан жолығарын, олар білмейді. Білетін нәрселерін бұрнағы жылдары-ақ ұмытып қалған-ды. Туыс еді, енді бірін-бірі танымайды... Кеңістік бос қалды. Мәңгілікке бос қалды...





Ауладағы оқиға

Айдар мен Айгүл

Биыл қылышын сүйреткен қыста келіп, қар қалың түсті. Бүгін күн ашық болғанымен, шаңытқан бозғылт мұнар арасынан күннің көзі шелденеді. Ауада бет шымшыған аяз бар. Айгүл үй ішімен ауылдан көшіп келіп, Айдармен қанаттас, қоңсылас қонғалы бері өндірдей жігіт көршінің қызына ынтық. Көрген бойда ғашықтық дертіне шалдықты. Бірақ Айдардың дауасын емдейтін ем – Айгүлмен жүзбе-жүз кезігу. Айдар біртоға, момын, дыр-думанға бой ұра бермейтін, желіккен жастармен бірге әулігіп жүре бермейтін жігіт. «Ех» деп көңілі құлази күрсініп, «көршінің қызын бір көрсем-ау» деп күбірледі. Көрші қызының құлын мүсініне ғана емес, сыртқа сыр шашпас биязылығына да құмартты.

– Балам!

– Ау.

– Бүгін жаңадан келген көршілер қоныс тойын тойлайын деп жатыр. Бас құрамақ екен.

Жігіт түсім бе, өңім бе, сенер емес, сасқанынан:

– А... – деп аңырып қалды.

– Көрші қонаққа шақырып жатыр, барасың ба деймін. Әшейінде бір жаққа барайық десем «қойшы» деп үйде шалжиып жатып алушы едің ғой, – деді аңғал шешесі.

– Ойбай, ондай жерден қалып мені құдай атып па?! – деді.

Анам бір шикілік барын сезді ме білмеймін, әйтеуір «саған не болған» дегендей бетіме таңданыспен қарайды. Көршілеріміз көлдей дастархан жайып, қонақтардың алдына табақ тартып жатыр. Ол құтты қонақтарға жарыды да қалды. Бірақ бүгін мынандай кризисте қоңсыластарымыздың экономикалық жағдайы қиындар. Қайран жұртым қазағым... Жігіттің қарны ашып, оптығып қалыпты. Қара кесек етті қомағайлана соғып жатыр. Қунап, шөліркепті. Ауыл шал-кемпірлері сияқты бір шәугім шайдың түбіне бір өзі жетті. Үйдің іші сауық сайран, у-шу. Дастарханның бір шетінде жылыланып, ұрттап алған жастар бір-біріне ит сүйегі қураған замандағы «сыйластық» мәселесі туралы толғанып отыр. Әйтеуір көңілі орнында емес. Көзімен Айгүлді іздейді. Тапты. Ол иба сақтап, шыбықтай иілген бітімін, сүйріктей саусағын, ордықтай қолын ыдыс-аяқ жууға тәп-тәуір арнап жатыр екен. Сырттай қарап тұрып бір сәт нарау тартып, баяу күрсінді. Осы күннен бастап Айгүл менің рухани меншігім. Жігіттің көрші қызға көзі түскелі түйебас болып, есі шығып жүрген жәйі бар. Қыз жігітті олқысынып отырған сияқты. «Игіліктің ерте кеші жоқ» дегенді демеу тұтады өзінше. Айгүл дастархан жиыстырып жатқан кезде көзі көзіне түсті. Ол серілігінен қалмаған байырғы әдеті бойынша оң көзін оқыс қыса салыпты. Содан қорынды ма, ит көрген ешкікөзденді де қалды. Бүгінгі алты алаштың басы біріккен жиынның жөн жосығы тіптібөлек. «Алаштың» деп дабырайтып жібердім-ау деймін. Айгүл үсті айтақыр дастарханды жинаған сияқты болып, ары бір, бері бір кескестей жылыстап жүр. Тамағыма әлдебір түйіншек кептеліп, сөйлеуге мүмкіндік бермеді, бір мезетте:

– Айгүл! – депті. Дауысы құмыға, көрде жатқан, сұрақ жауапқа тартылып жатқан адамның ышқынысындай шықты-ау деймін. Елдің бәрі оған ежірейісе қарады. Аңғал анасы оны мақтай жөнелгені бар емес пе:

– Менің балам оқуын «қызыл дипломмен» бітірді. Жұмыс істейді. Спортмен. Комсомол, – деп тағы басқа шудадай шұбалған лауазымымды жіпке тізіп жатыр. Әркім өз лағын текешік қойғысы келетін әдеті. «Бай бір жұттық, батыр бір оқтық». Біреулер: «Күйеу-бала» деп лақап ат та қойып үлгерді. «Әрине, бұған ол қуанышты, бірақ ақжаулықтыны алған соң, құжатталған, заңды «күйеу-бала» болған әсілі жақсы ғой» деп іштей ойлап қояды. Айгүлдің ата-анасы керауыз, кердең емес екен.

– Ей, бауырымдап бағанағы масаң жас жігіттер өзінің туғанын тауып, көзіне жас алып жатыр. Бұл жерге «Бармысың бауырым» да керек емес. Қазақта: «Қойныңдағы қатынның елін сұрай келе қарынбөле болып шығады» деген сөз бар.

Жігіт түпкі бөлмеде қасқырдай шоңқиып диванда отырды. Қолды-аяққа тұрмай жүгіріп жүрген Айгүлмен екеуі қас-қабақ арқылы ұғысып, сөз арасында бірер қайырым тіл қатысып қояды. Тер шығарып билеген қонақтар кіші антракттан кейін дастархан басына жайғасты. Айгүлдің анасы:

– Бала-шағаларыңа жетерліктей басқалқаларың бар. Өздеріңе арналған көп бөлмелі, саңғыраған үлкен үй. Көшіп келдік. Таныс-біліс болдық. Мүмкін құдандалы да болуымыз ғажап емес. Жақсы жігіттің етегінен ұстаңдар, – деп еті қаша қоймаған жұмыр білегімен Айдарды итеріп қояды. – Бәрің естідіңдер ғой, иә? – дейді Мәриям тәте.

– Асеке тілек айтып жіберіңіз, – деп көрші қатын киліге кетті.

Асан аға артына біреу ине сұғып алғандай орнынан атып тұрып:

– Енді, не дейміз. Бақыт, денсаулық үшін... – деп шын сүйсінген раймен. Жүкті түйедей шөгерілген Шөміш ағамыз:

– Қоныстарың құтты болсын! Райыс мекендеріңе айналсын, – деп жақсы лепес білдіріп, маңындағыларға көз тастай қарады. Жиналған жұрт дабырласып, стакан соғыстырып жатыр. Масаң біреу стаканды соғыстырамын деп көрші отырған шикіл сарының мұрнын бет қылып та жіберіпті. Ондай-ондай болады. Бас кепек болса да, тіл кеспек жоқ:

– Ішсең жөніңмен ішсей, – деді шикіл сары мұңын шағып.

– Қойыңдар жігіттер, – деп Асан аға бәрін сабырға шақырды.

Жігіт «сырт көз сыншы» болып, мына Өмір атты театрдың қойып отырған комедиясын бақылап отырды. «Комедия фарсқа, траги-фарсқа айналмаса игі еді...» деп қояды ішінен. Бірақ, назары – Айгүлде. Көрші қызының сырт мүсіні ерттеулі аттай жұмырланып, ажарлана түскен. Қыпша белі солқылдап, қызыл күрең жүзінде тоқшылық, жастық нұры ойнап, еріксіз көз тартады. Қаны сыртына теуіп, топ-толық, қара домалақ бала, «ауланың басынан құс ұшырмас еркесі» атанып Айдар жүр. Мас қонақтардың тілі күрмеліп: «Ке-т-с-ті-к!» – деп шолжыңдап көршілер дәлізге шығып барады. Бір нәрсені айтып отырған көрші Мақсат, әлден уақытта манаурап қалғи бастады да төсекке жата кетті. Көршінің қызына деген қызу құштарлық жігіттің жүрегіне сары шырмауықтай оратылып жатыр. Айгүлдің көмейінде іркіп жүрген бір сыры бар ма, қалай? Сол сырды қалай сыртқа шығарудың ретін таппай қиналған кейіп білінеді. Жігітті біреулер жай нәпсінің құлы, қыз төсегін қорыған көптің бір деп ойласа шатасқаны. Батылданып, Айгүлдің қолынан ұстаған күйі далаға икемдеді. Ол асығыстықпен сыртқа шығам деп қолға ілінген кішкентай күртеше мен басқа симайтын тақия киіп, қырыққан серкешбұттанып, шұнтиып шыға келді. Қонақтар музыка әуенімен нар қамыстай ырғатылып билей жөнелгенде, екі жас қосылып кете алмай далада тұрған еді.

– Қайда барамыз? – деген көрші қызының ыстық демі жігіттің бетін шарпығандай болды. «Қазір қолымды қағып жіберсе жертезек боламын да қаламын» деген шайтани ой ішін Ібілістей ластап жатыр. Айгүл киімі әлем-жәлем емес, тым жинақы. Бауырына тартайын десе жүрегі құрғыр иімей, әлдебір бөтендікті сезетін сияқты.

– Кәзір әкем көрсе екеумізді де құртады.

Көрші қыздың әкесінің аты Батыр екен. «Жаман итті Бөрібасар қойыпты». Айгүлдің әкесі орта бойлы, ешкінің асығындай ғана, қызыл шырайлы, жанары шатынап тұратын алакөздеу азамат. Мінезі тым шадыр, әпербақан, жанжалды жаны сүйеді. Өзі бір сөз баққан, бірді бірге соғып жүретін сүйкімсіздеу кісі еді.

– Әкеңнен қорқып тұрған мен жоқпын. Бір нәрсе десе маған айт, – деді мақтанып. Айгүл сөз төркінін түсінбеді ме, таңданғандай оның бетіне ажырая қарады да:

– Сен не деп тұрсың? – деп айтуын айтып алғанымен ұялғандай пішін танытты. Айгүлдың шаруаға піскен, қаражон, еңбеккер, сайдың тасындай ірі Айдын деген інісі есікті ашып:

– Айгүл! – деп арыстанша ақырды.

– Не болды? – деп Айгүл ағаштың артынан атып шығып.

– Мамам шақырып жатыр.

– Қазір барамын.

Есік тарс жабылды.

– Айгүл мен сені сүйемін!

Көрші қызының көзі шоқтай жанды да қайтадан сөнді.

– Жоқ, әлі ерте. Мен сенімен таныс-біліс, жақын араласқанымыз бүгін-ақ қой.

– Иә деші, – деп жігіт те қыспаққа алып жатырмын.

– Мә, мынау саған. Үйіңе алып бар, – деді бүйірі тоғайған пакетті қолына ұстатып.

– Жоқ алмаймын, – деді жігіт.

– Бағанадан бері осының бәрін саған дайындап жүрдім ғой. Таңертең сабаққа барарда, қарның ашқанда жейсің, – деп Айгүл қопаңдап қалды.

– Таңғы нәсіп тәңірден деп жүре береміз ғой, – деп жігіт топастау жауап қайырды.

– Сен барлық нәрсеге жүрдім-бардым қарайсың ба? – деді Айгүл төтесінен.

– Айгүл! – деп біреу өңеші жыртылғанша айқайлап, барлыққан дауыс шықты.

– Ойбай, әкем шақырып жатыр. Мен қазір келемін, – деп Айдардың құшағынан жылыстап шығып кетті. Өрекпіген жүрегі кеудесін қақ айырардай дүрсілдеді. Көрші қыздың бойжеткен, сәулім, тал бойында бір міні жоқ, сүдіні сұлу, жүзі иманды, сөзі сындарлы.

«Төріне төрт кісі шықпаған тексіз. Пейілі тар», – деп көршілер Берік ағаны кекеп-мұқап, қыңыратқи берді. Жетім қозы тасбауыр, жайылар да отығар. Жетім өскен кісі ғой байқұс. Жалтұмсық, қоңырқай өңді, текесақал, кең маңдайлы, көзі оттай жанып тұратын, бұйрабас, едәуір төменшіктеп, күмілжіп жүретін кісі. Жанарындағы жалынды біреу көрсе, біреу көрмес. Яғни, байқамас. Біреуден именгендей, қорғана басып барады. Өмірі киімін кір шалмайтын кірпияз кісі. Сақарға салынғандай жүдеп кетіпті. Тақыр басынан табанына дейін мұң. Құнысқан жауырына қарап, ашу-ызадан жылап келе жатыр деп те ойлайсың. Қолау құнанның жүрісіндей өнімсіз. Беркі аға бит пен ит терісінен биялай жасайтын ісмер, шаруаға шөгел, аса ұқыпты, тұлпар текті қазанаттай асыл адам. Марқаланып жүріп барады. Уақыт құрғыр да жылжымай, тасбақаша табандап жатып алды. Көршіміз туралы сыпсың, тоңторыс әңгіме көп. Ағаның үйінен шәйт-шәттаған дауыстар естіледі. Ауламыздың «Құрметті азаматы», «сантүрлі сыйлықтардың лауреаты» Берік аға дәретханаға бара жатып салқындау амандасып, сыздана қол берді. Қазір Берік ағаның жасы ұлғайып, ұмытшақтық пен жаңғалақтық иектей бастаған, шар тартқан шағы. Жебе қара мұртын сипап тұрды. Өзі қайда бара жатқанын ұмытып та қалды ғой деймін шамасы. Жігіт:

– Ассалаумағалеукум аға, – деді.

– Қалың қалай Демсомол (Жастар демократиялық одағы). «Намыс ер қайрағы» дейді қазекем. Намысты бол қарағым. Біздің аула тұрғындарының бір жаман қасиеті сөдегей-солпы жүретіндерді аңдиды. Мені де аңдитындар көп. Марқа көңілді марқасқалар қазір жоқ. Бәрінің пейілі тақиядай тар.

– Менің әкем, апам, атам, анам комсомол болған. Ал, мен демократпын, – деп жігіт қарттың сөзіне елең етіп. Бірақ, демократ болып біз не тындырып жатырмыз аға? Негізі, қазақ көшеде қаңғыған иттің күйін кешіп жүр ғой ақсақал, – деп жігіт өгдеп барады. – Бопты, оны қойыңызшы! Баларыңыз қайда?

– Барлығы дерлік балапан басына, тұрымтай тұсына тарап, әркім әр жаққа бытырап кетті ғой. Оның несін сұрайсың балам? Бірі – Ресейде, бірі – Германияда. Сүт кенжем – Англияда, – деп көңілі пәс тартты. Оқуын оқып алды да: – Қазақстанда ақша аз, – деп сол жерге табан аударды. Кейде жылап, іш босатқым келеді.

– Ұлттық рухта тәрбиелемегенсіз ғой, – деді жігіт.

– Балаларыма тәрбие беруіндей-ақ бердім. Бірақ өзге елде «сұлтан» болып жүр ғой. Айтпақшы, «Үштікке қарсы» (Либерализм, парақорлық, ысырапшылдық) күрес аяқталды ма? – деді алжыған Берік шал.

«Бірақ ол кісі алжитын жаста емес қой» деп іштей ойлап қоямын:

– Ақсақал Сталинды жеңдік. Ленинді Кремльге жерледік. Жер қабылдамай қойды ғой Владимир Ульяновты. Коммунизм күйреді. Демократия орнады! – деді.

– Демократия не екенін білесің бе? – деді шалың ауру меңдеген адамдай алқынып.

– Халық билігі! – деп шолақ қайырды жігіт.

– Мұғаллақ басыңды жақсылап шайқа. Қоймалжыңың қойыртпаққа айналып кетіпті. Бзждинский, Тофлер, Элиот, Хантингтон, Бердяев, Шпенглер, Фукуяма, Бюкенен, Джондардың кітаптарын оқығансың ба өзің?

– Жоқ!

– Солар кітаптарында көптеген ойлар айтылады. Концепциялар ұсынылады. Бізге керегі дала демократиясы. Лев Толстой: «Бақыт шексіз болу керек. Егер бір қате кетсе, оны ақыл-санаңнан ізде...» деген. Батыстан Дантені, қазақтан Ясауиді оқы. Ұқтың ба? Қоғамымызда резанатор жоқ. Квадраттық теңдеудің формуласын шығарған Франсуа Виет, Афроамерикандықтардың кұқығы үшін күрескен Анжела Девис, Мольерист Рафаэль Санти, он үш жасында алғашқы симфониясын жазған Франц Серафим Шуберт, скульптор Альберт Тордольсен, физиктер Альберт Нобель, Баффорд, Вольт, Ампер, Циалковский, математиктер Ферма, Лейбниц, әнші Энрике Каррузо, биологтар Шухов, Мендель, Рубзентерн сияқты алыптар қазақта жоқ па? Бар болса құрдымға кетіп бара жатқан қазақты неге құтқармайды? Алыптарға кенен елміз. Бірақ заманымыз октайдрдай сегіз қырлы, құбылуы тез-ақ. Қазаққа қазір бір Гарибальди керек-ау балам. Сократтың хакім: «Өнерден жақсы, білімнен үлкен, ұяттан сұлу, қызғаншақтықтан асқан дұшпан жоқ» деген. Сол Сократ үкіметке сын айтам деп түрмеге түскен. Ақыры оны жендеттер у беріп өлтірді. Қазақта ондай жендеттер аз емес, сақ бол. Бір нәрсені ескер! Бұл сөзімді прокламация деп ұқпа, – деді де заржақ шалымыз дәретханаға бет алды.

– Берік аға уақытыңызды алмай-ақ қояйын, – деді жігіт.

Маған мойнын бұрып:

– Ей, Наполеон Бонапарттан құтылу үшін Парижден қашқан Виконт Вальдемар сияқты қайда кетіп барасың? Заманның құрығынан құтылмайсың. Мысырдың Өлім құдайы Асирис та ізіңнен келеді. Не мен сияқты жынды атанасың, не өліп тынасың... Берік ағаның бұл сөзі маған сандырақ емес, хақ сөздей әсер етті.

Күн аяз. Алақаншық борасын бар. Жалаң дала. Аңқылдап жел еседі. Айгүлдің иті жігіттің алдын кес-кетеп, үстіне секіріп, арсалаңдап, олай-бұлай сүйкеніп, аяғына орала кетті. Әлдебір қыңсылаған, сыңсыған үн шығарды. Сиырдың көзіндей айнаны алып, өзіне қарап, шашын тарап қояды. Көңілдегі күдік сырғақсып кетті. Сыңсып тұрған қалың талға көзі түсіп кетті. Есіне ауылда өгізқурайдың үлкенінен оқпан, жіңішкесінен сүмбе жасап ойнайтыны есіне түсті. Сағыныш сарығын басып, көңіл демдейтін кез қашан болады екен, достарыммен қашан көріседі екенмін деп ойлады. Қызық дәурен, шалдуар шақтар. Құлын тайдай тебісіп, тел қозыдай тең өскен құрбы-құрдас. Май тоңғысыз мамырдағы, шуақты нұрлы жаздағы ауылдағы іні-қарындастары, бәрі-бәрі көз алдында көрініс берді. Бір заматта Айгүл үйден шықты. Жылаған секілді, ақша жүзі алаулап, нәркес көздері қызарып кетіпті.

– Не болды?

– Келесі аптада апамның үйіне бір аптаға демалуға барамын. Сені біршама уақыт бойы көрмеймін. Соған көңілім босап отыр. Айгүлдің шам нұрына шағылған күміс сырғасы жарқ-жұрқ етіп көзді қарықтырады. Атжақты, пістемұрын, ақ сарының әдемісі. Мен қасына жақындаған сайын танадай көзін жалт еткізіп бір қарады да, ақ жүзіне қызыл арай теуіп, кірпігін төмен түсірді. Сүйегі нәзік, бойы ортадан гөрі аласалау. Бірақ онысын дәл қазір биік өкшелі ши барқыт етігі білдіре қоймады. Айгүлден жанарын тайдыра алмай, қарап қалыпты. Сол сәтте жүрегім әлденеден солқ етіп, төмен тартып кеткендей болды. Айгүлдің әлдебір сиқырлы күші жігітті байлап-матап алғандай. Жүзінен көз тайдырмайды. Тәңірім! Адам баласы осылай жаратылады екен-ау. Айгүлдің уыз жастығы өз алдына, түр-әлпетінде сұлулықтың қазақи ұғымынан басқа, тіл жетпейтін өзгеше бірдеңе бар. Аққудай иілген мойны, жаңа туған Айдай иіле біткен жіңішке қасы, жазық маңдайынан тура түскен әсем мұрны, алма бет, ақша жүзі, бәрі де қолдан ойып жасалғандай. Церителли немесе Микеланджелоның мүсіні іспеттес. Қыздың көзі нілденіп тұратын ұялы. Нәркес көзінің жауын шайған қарақаттай қаралығы сонша, қою кірпігінің айналасына көгілдір көлеңке түсіп тұр. Мынандай перизат та біреуге пенде болып кетер ме екен? Сондай ой келгенде жігіттің бойын қызғаныштың қызылжалқын оты кернеді.

– Айгүл мен сені ешкімге бермеймін...

Қыз үйге кіретін ыңғай білдірді. Екеуміз үйге беттедік.

– Мен үйге барайын. Ертең сабақ, – деді жігіт алқына сөйлеп.

– Иә, бара ғой, – деп биязы жауап қайырды.

Қайтып бара жатып Айдар артқа қарады. Үйге кірген бойда-ақ Айгүлді ойлай бастады. Көркі көз алдымнан кетпей қойды. Шай ішіп, қарнындағы бос қалған орынды асылған етпен сіреді.

Таңертең шай үстінде Айгүлдің үйіне барғысы келіп, елеңдеумен болды. Есіне кешегі бетпе-бет кездескені түсті. Сол көңіл-күймен сабаққа барды. Ақылына мылжың мұғалімнің сөзі қонар емес. Бірақ кінәрат ұстазда емес қой. Ұстазымен ұстаса кететін Спиноза емес ғой. Ойы көрші қыздың есігінің алдын кезіп жүр. «Сабақтан қаншада келеді екен?» деп уайымдап отыр. Портфелінің құлағынан ұстаған күйі үйге тартты. Асығыс. Келе сала көрші қыздың терезесіне қарады. Отырып алып хат жазды.

«Айгүл бүгін кешкі сағат сегізде паркте кездесейік. Бар болғаны бес-ақ минут. Сені көрсем алабұртқан көңілім орнына түседі. Күтемін. Қазақтар сияқты кешігіп келме». Көршің – Айдар.

Жарық айлы бозғылт кеште ақ жүзі бұрынғыдан да ағара түсіп, көзін салап үнсіз тұр. Әлде түн ызғарынан, әлде ішкі толқыныстан тұла бойының сәл қалтырап дірілдегені байқалады. Кешегі алакөлеңкеде шам жарығымен көрші қызының рең-репеті, бітімі бар бояуымен толық ашылмаған екен. Айгүлдің бүгінгі көркі тіпті ерекше. Таң шұғыласындай арайланып, жымиып күлгенде, болар болмас бет шұқырында әлдебір сиқырлы сағым ойнағандай болады. Кешеден бері өзіне көз сүзіп, көп қараған Айдарды жатырқамай тез шүйіркелесіп кетпеді, өйткені, көрші қызы өте ұялшақ:

– Айдар мен сенен ұяламын, түсінесің ғой.

Айдар екі көзі шоқтай жайнаған, қызыл шырайлы, тым паңдау, әдемі жігіт болып көрінді Айгүлге.

– Ұялатын түгі жоқ, мен сені сүйемін...

Айгүл өзінің сұлулығына қарамай, керенау кербездігі жоқ, кісінің іш бауырына еніп тұратын, сөзуар, ашық қыз. Бірақ, ұялшақтау. Қыз бір сөздің шетін шығарды:

– Сен көрген қыздың бәріне сөз сала бересің бе? – деп күміс теңгенің сыңғырындай сыңғырлаған күлкісімен ауланы бір керемет бір тылсым әуенге бөледі. Күлкісі – әуен, симфония секілді. Айдардың ішінде бір қызық ой қылаң етті. Ақырына дейін ойлап үлгермей, шолақ қайырды:

– Бәріне емес, тек саған ғана сөз салып отырмын, – деп Айдар аптыға сөйлеп, өңі алтайы түлкідей құлпырып. Айгүлдің бал-бұл жайнаған жүзінде торығу бар сияқты, аз бөгелістен соң:

– Сен мені кім деп жүрсің? Көп қыздың бірі деп ойласаң ренжимін, – деді ешкімді шеніне келтірмес, тәкәппар, асқақ көрінді. Сөз мәнері басқа арнаға ауысқан.

– Тілде тиек, ерніде сүйек жоқ. Қағытпа қалжыңыңды қой. Берген сауалыма жауап күтемін, – дедіжігіт.

– Саған бәрі оңай. Әке-шешем оқудың ақшасын төле алмай жатыр. Апам хал үстінде жатыр. Соған байланысты бір аптаға ауылға барамыз. Әкем соңғы кездері арақ ішіп, анама қол көтеріп жүр. Кеше ғана сап-сау жүрген інімді көлік соғып, қазір ауруханада жатыр. Саған бәрі оңай.

Айгүл сыртқа сыр алдырмай, көркімен көз тартып жүргені болмаса, мұңы бір басына жетерлік. Опалы қыздай назданды. Орнымен айтылған сөзді жігіт кек көрмеді. «Қолымда көмек болсашы...» деген өкініш өрті шалды ішін.

– Мен саған имандай шынымды айтайыншы Айдар. Менің әкем мені бір бай-бағланның баласына тұрмысқа бермекші. Жүрекке әмір жүрмейді. Сүймеймін мен оны. Алайда, өз еркім өзімде жоқ. Басым байлаулы сорлымын. Балаға қосақталып өксумен өтемін ғой өмірден. Бұл қалада көп бозбаланың құр көркіме қызығып, сырттай тамашалап тамсанғыны болмаса, жеме жемге келгенде менің жан-дүниемді түсінетін ешкім жоқ. Әкемді райынан қайтаратын күш табылмайтын шығар, – деп жанары жасқа толып, басын көтеріп алып, шын сырын айтты. Айдар өз құлағына өзі сенбей, көз шарасы үлкейіп, сілейіп отырып қалды. Әзіл шығар дейін десе, оның қисыны жоқ. Айгүлдің бүкіл болмысы «шын айтып тұрмын, сенші» дейтіндей.

– Ол жағын уайымдама Айгүл! Бұл шаруаның билігін маған бер, – деді Айдар жымиып, күле сөйлеп. Көрші қызы әңгімені неден бастарын білмей, аз ойланып тұрды да:

– Түн жамылып тұрып, сенен сұрар бір ғана тілегім бар, – деп Айгүл іркілді. Енді, қысылып-қымтырылуды қойып, сәл діріл араласқан нәзік үнмен сөзін байыппен жалғастырыды: – Мені бүгіннен бастап іздеме. Келме. Айдар көрші қызының жанарынан жылылық іздейтін тәрізді. Бір уақытта қыздың қолынан ұстады. Жігіт қыздың қолын қармап, күректей әлуетті алақанымен екеуін бірдей қысып ұстап тұрды. Айдос әлдебір жеңілдік тапқандай қалтырай күрсінді де:

– Осылай деріңді сезіп едім Айгүл, – деп жігіт мұңайып. Бірақ қасынан кеткісі жоқ. Айгүл осымен болды дегендей бұрылды да үйіне қарай кетті.

– Айгүл ойланшы! Асығыстық жасама, – деп мен айғайлап жіберді.

***

– Мына қызды көңіліңе түйіп қой балам. Айгүл деген бет біткеннің сұлуы. Асан деген кісінің қызы. Өзі өңді... – деп Тұрсын Ерден деген ұлының білегінен қысып қойды. Әкесінің мына қылығы – қыран бүркітті зар күйіне келтіре баптап алып келіп, алтайы түлкінің үстінен түсірген жырынды аңшыдан бірде-бір кем емес еді. Айгүлмен Ерден біріші рет жүздесті. Байдың баласы қызды көрген бойда-ақ ұнатып қалды. Екі жақтың ата-аналары қаланың ресторанында бас қосты. Асан мансап атты тайға мінді. Тақымы толмады ма, қалай? Тұрсыннан қызметінің жоғарылатуын сұрап жатыр.

– Тұрсеке Айдай сұлу қызымды сендерге ұзатқалы отырмын. Қазір орынбасармын, директор етсеңіз қалай болады, а?.. Пәрменіңіз жетеді ғой. Заман сіздікі. Осылай өзара араласып, сыйласып жүрейік, – деп Асан өтірік сыр суырғысы келгендей, езуіне ойнақы күлкі үйіріліп. Ұры қартайса сопы болады. Асанның аяқ тастасы кесек жатыр. Асанның: «А», – дегені жай аңқаусығаны, әшейін мекерлік.

– Асеке ол жағынан қам жеме. Бізге қыз бердің. Ал, енді қызмет жағынан көтерілмеуің мүмкін емес, – деді Тұрсын маңғаздана. Тұрсын үшін қыз зат, тауар. «Жақсы әкенің аруағы жаман баланы қырық жыл сүйрейді» деген бұндайда айтылмаса керек. Шыжыммен ұшырып, шырғамен қондыратын тар заман-ай. Тұрсын жінігіп отырған Асанды өзінің жауларына қарсы шүйлеп салатын қаруы ретінде пайдаланбақ. Оның саясатқа ақылы аздау, бойламады...

***

Айдар үйіне қайтып барады. Сіреп жатқан аппақ қар. Дүние кебін кигендей сұлық түсіп, көңілге суық леп алып келеді. Далада денені тоңазытқан аяз ызғары айқын білініп тұр. Көрші қыздың үйі ырду-дырду. Жанамалай өте берді де кілт тоқтай қалды. Мас құдалар бірінің құшағына бірі құлап жатыр. Анасы еркелігі үдей түсіп, күміс сыңғыр күлкісі үйді басына көтеріп жатыр. Бұл күндері көрші қызының зипа бойы жұмырланып, толықси түскен. Айдарды өксік буды. Әбден қыл мойынға тақағанда жігіт не істей алады? Ашқа тартқан, кешке тартады.

– Мал атаулы ыңыршағы айналып, көтерем күйге жетіп, сүйегіне қарысып әрең тұрған. Алдыңғы жылы кілең мәлкілдеген арық-тұрық болатын. Қазір мал семіз. Жілігі татитын, сорпалығы бар малды ал Тұрсеке. Ауылдан алдырамын, – деп Асан жағымпазданып жүр. Күн өткен сайын сұлуланып, құлын мүшесі көз тарта айқындала түскен көрші қызы, бауырынан жараған ұшқыр бедеудей жүйткіп жүр. Айдар терезеден қараған сайын: «Маған айналып келсең ғой», – деп күбірлейді. Бірақ, мұнысы жай дәтке қуат, далбаса ғана. Жігіт жүзінде қан-сөл қалмай, запырандай сарғая түскен. Қайғының қара топаны келіп басты.

– Әй, Асан! Күндердің күнінде бет-беделің безбенге түспей қоймайды. Шалатын баланың бөксесі қисық келеді деуші еді. Аузыңның қалай қарай қисайғанын енді аңғардым. Тоқпағы мықты болса, киіз қазықта жерге кіреді. Айықпас жаулық, айқасар кезең алда тұр, – деп Айдар сыбырлағандай болады.

– Ей балам! Мына жерде не істеп тұрсың? – деді Берік шал.

– Жай ата! Өтіп бара жатқанмын, – деді сасқанынан.

– Асан қыл үстінде қылпылдап жүрген адам. Маған кеше қоқаңдап, қаһарына мініп, арыстанша шабынды. Қыр желкемізге біржола мініп алды. Салқын қабақ танытып, сырттай сызданып жүр. «Арамыз күлбілтеленбей ашық жүрсін» деп айтқаннан басқа жазығым жоқ. Байып, қоттанып алыпты. Бірақ балам саған айтарым есеп-қисапқа құрылған дүниелер әмәнда күйреп, шаңырағы ортасына түспек, – деп түйді де үйіне бет түзеді.

Жігіт көрші қызының үйінің алдында тығылып әлі тұр. Іркілдеген төртпақ денесі ашыған қамырдай қабарып, күбідей боп қонжиып, оған бұғақты қысқа мойны тұтасқан Тұрсын Асанның қолпаш-қошемет, шүкірана сөздеріне кенеліп жатыр.

– Тұрсеке! Сіз мен туралы желімауыз өсекшілердің күңкіл-күбір сыпсың-сылти сөздеріне ермеңіз. Қаланың қара таяғымен араласпаймын, мен тек қана байлармен істес боламын, сізге қарсы шыққан адамды оңдырмай омақастырып жіберемін, – деп сөз ұстаған Асан сақ-сақ күліп жатыр. Көрші қыздың үйіне келген қонақтар далаға бой жазуға шыға бастады. Жігіт Асанның терезесін шағайын деген тасты аулаққа атып ұрып, үйге зытты. Қонақтар ерепейсіз көп келіпті. Ін аузынан ұзамай басы қылтиып отыратын саршұнақ суырға айналды. Терезеден басын шығарып қойып, көрші қыздың үйіне қараумен болды. Жыланнан түк тартсаң да олжа. Іңір қараңғылық қоюланып, көз байлана бастағанмен шамдар аула ішін самалайдай жарық етіп тұр. Айдар кішкентай кезінде жұмыстан келе жатқан анасын көш жерден көрсе құлдыраңдай жөнеліп, жан-жүйесі босап, кеңсірігі ашып жүгіріп бара жататын. Ондай әдет жігітте қазір жоқ.

– Айдар не істеп отырсың? – деді анасы жұмыстан келіп.

– Жай... – деді немкетті жауап қатып. Жанар үнсіз қалды...

***





Тәубесіне келген адам

Бодауы жоқ бос сөз. Қазір өтеуі жоқ дүниелер көбейді ғой. Асан осы сөзге әжім айғыздаған көсе беті быт-шыт болып оқырана күлді. Жігіт күлте жал құла бестісін сағынды. Айгүл сенделектеген күйі күйеуінің мойнына асылды. Ерденнің ішінен бір үрей бас көтергендей болды. Жігітке «мына сыйлығымды ал...» деген белгі ғой. Ерден алақтап айналаға қарай берді. Ырғын қызыққа батпақшы. Бірнеше жігіт Айгүлге жабысып, ұмар-жұмар таласып жатыр. «Қайқы бел қаншық» деген дауыс естілді. Қиюы қашқан дүниені, құмдай сусыған байлықты қолда ұзақ ұстап отыру мүмкін емес. Тұрсын мен Асан қазанбұзар, үйтентек, ұры ма? «Ұяласым», «ұрпағым» деп ұры мен қарыны әуектетіп қойдық қой. Ес жинап, етек жабатын кез келді. Көп ит бір жақ, көк ит бір жақ. Айдардың жақтастары көп емес. Бірақ, бар!

(Таяу маңда ондай сөдегей-солпы қара-құра көзге іліге қоймады). Мұң шағып, мүсәпірсіп Айгүлдің шешесі жүр. Боталаған көзінен үрей таңбасы өшкен жоқ. Оқиғаны ары дабырайтқысы келмеді. Тұрсын жемқор екен. Біреу: «Ей», – деп еді Айгүлдің шешесі бүкшеңдей жөнелді. Сыртта біреулер самбырлай сөйлесіп жатыр. Сырт қаралдысы шағын, тәштиген бір қырттар. Екеуі мас екен. Ішке кіріп, төсекке үйме-жүйме болып құлады. Жердүниені қою қараңғылық тұмшалады. Айдардың өңінде тосырқау бар. «Балам жүр қонаққа барайық», – деп шешесі көңілін аулады. Дерт-дербезе, ауру-сырқау, пәле-жала. Бәрі адамзаттың қас-дұшпаны. Жұнттай семіз тайын сағынды. Бота тірсек бозбала кезінде сол тайдан түспейтін. «Қызым! Айүл! Сен Ерденді жақсы көресің бе?» – деп сұрады шешесі ашық-жарқын мінезбен көсіле сөйлеп. Сәскелік шай ішілді. Асанның шеке тамыры солқылдап, басы зеңіп барады. Тұрсынның бұжырлау қара торы жүзі нұрланып, бусана жылтырап, ажарланды. Жуан мойны ісінгендей қабар түсті. Берік шал жұрттың өрекпіген гу-гу дабырына, желдей ескен өсегіне араласпай шеткерірек жүрді. Ішінде өзекжарды өкініш, қол жетпес арман өксік атады. Алуан-алуан жүйрік бар, әліне қарай жүгіреді. Бір жиында Тұрсын жарытып ой айта алмады. Әшейінде ауыз жаппас, той дегенде өлең таппастың кері ғой бұл. Жаман қойшы өрісін бірақ күнде тауысады. Ерден әкесінің бүкіл байлығын казиноға апарып салды. Басында тартыншақтап еді. Қазір Қапшағайдың маңынан шықпайды. Адам сабыр тағаттан айырылса аңға айналады. Кейде, жануарға...

Ерден – көкжалға, Тұрсын – шошқаға, Асан – құзғынға, Айдар – жылқыға, Берік шал – тазыға, Айгүл – түлкіге, Жанар – жаңбырға, Ләззат – қарға, өсекші, пайдакүнем көршілері – тасқа, достары – лайланған суға айналды.

Ер жігіт ақ алмастай тот жуытпайтын, бес қаруын бабында ұстайтын болар. Айдар – батыр! «Мені дүниежүзі, әсіресе өзімнің ауылым жақсы біледі» деп Сервантестың Санчосы айтқандай, Берік шалды бүкіл қала білмесе де аула, көше тұрғындары жақсы таниды. Аула арасы тарам-тарам жол. Кендір тұзайқай тар үйдің арасы жан-жануар, аңға толды. Жаңбыр, артынан жауды. Лайлы сел жүріп өтті. Тас домалады... «Айгүл үйінен қашан шығар екен» деп жылқы-жігіттің жүрегі атқалақтап, кеудесін жарып жібере жаздады. Айдар – кентавр! Жігіттің ауласында шымқай қазақ тұрады десем, қателесемін. Орыс, ұйғыр, шешен, жебрей (133 ұлт) барлық ұлттар өкілі тұрады. Бірақ олармен ауылымыз аралас, қойымыз қоралас тіршілік кешпеймін. Әйтеуір амандымыз түзу... Аула жастары байланбаған құлындай асау. Тотықұс қанатын көріп түрленіп, аяғына қарап қорланады. Қазақтың екі қолы алдына сыймай жүрген жастарына қарап Айдардың іші ашиды. Білімалып, ғылымға беріліп, ізденіп жатқандары шамалы. Бұл сөз Қыбыладан соққан ақтүтек бораннан кем соққан жоқ. Алыпқашты дақпырт арқаны аяздай қарып, ел сүрепетін ұшырып жіберді. Көні кепкен көпшілік не бітіріп жүр? Кентаврды осы сұрақ ойландырады. Сақалды сәби жұрт. Айдардың көз алдында көп көрініс жамырап қоя берді. Қазаққа ақы төлемесең ақыл тыңдауға да ерінеді. Көптен жазылмай шилі болып жүрген жарасын емдейтін кім бар?! Айдар-кентавр бұны жалғыз өзі жүзеге асыра алмайды. Шошқа, құзғын, көкжалдан қайыр жоқ. Ондай іске жарағысыздар бізде көп. Біздің аулада! Аулада сантүрлі саяси, діни оқиғалар орын алды. Елді есеңгіретіп те тастады.

Айдар түсінде балбал-тастар, Көкбөрілерді көретін болды. Тоныкөк пен Күлтегінмен сөйлесті. Қандағы ақпаратты ешкім жоя алмайды. Ол бір-бірін жоғарғы-Сана, рух, тұқым деңгейінде түсіністі. Жігіт оянды. Ауладағыларды күреске үндеді. Ұйқыда жатқан ұлтты серпілтуге шақырды.

– Ей, ояныңдар! Ұйықтай бергеннен ештеңе өнбейді. Ұйқыларың ғана қанады...

Айдар да көп ұйықтайтын болды. Сағаттап өсе бастады. Бойы бес қабатты ғимаратпен бірдей болды. Түркістандағы Қожа Ахмет Ясауи мешітіндегі найзаны алды. Бірақ, қарақұрым халық оның тобығынан ғана келді. Айдар жауға шабу үшін жанына ниеттестерді жинай бастады. Екі-ақ адам жиналды. Рухани, мәдени соғысқа шықты. Ойлап қараса ол «мылтықсыз майданда» оның ұлты әлдеқашан жеңілген екен. Бірақ, баскөтеретін кез әлі алда...

Айдар түс көрді.

Жаңбыр аралас қар жауып тұр. Қорада қорсылдап, лайға домалап шошқа жатыр. Қасқырдың бас-терісін киген, қолын қылыш ұстаған адам. Оның жанында қаздың қауырсынан тігілген киім киген бір бейтаныс жүрді. Қара жұдырық нойыс жүгіріп келіп, екеуін соққыға жақты...

Ол тек қана қызыл және қара уылдырық жейді. Сондай шошқалар біздің аулада аз ба?.. Жігіт тектіні ұрған тексіздің сазайын берді. Қылықпен қақ бөлді...

***

Бір күні Тұрсынның үйіне жарлы келеді.

– Ей, не керек?

– Садақа бер! – дейді әлгі кісі.

– Мә... – деп жарты нанды қолына ұстата салады. Бір апта өткен соң Тұрсын жолға шығады. Келе жатса алдынан сандық шығады. Дүниеге сараң Тұрсын жүгіріп барып ішін ашып жібереді. Ішінде жылан жатады. Әлгі жылан үш рет домалап Айдаһарға айналады.

– Қазір мен сені жеймін! – дейді Айдаһар.

– Тоқтай тұр. Адамдардан жөн сұрайық.

Бір кісі өтіп бара жатады.

– Мына Айдаһар мені жеймін дейді. Мен сандықтың есігін ашып оны шығардым. Көмектестім. Кімдікі дұрыс? Төрелігін айтыңыз, – дейді Тұрсын аптыға сөйлеп.

– Жақсылыққа жамандық.

– Көрдің бе! Мен сені жеймін...

– Тағы сұрап көрейік.

Екінші адам өтіп бара жатады. Ол да сөйдейді.

– Ер кезегі үшке дейін. Көз ұшында бір кісі келе жатыр. Содан сұрайық, – дейді Тұрсын.

Әлгі адам асықпайды. Жүрісі өнер емес. Әйтеуір, жетті. Сөйтсе жарты адам екен.

– Мен мына Айдаһарды шығардым. Ол мені жеймін дейді. Кімдікі дұрыс? Төрелігін айтыңызшы!

– Сен мына кішкентай сандыққа қалай сиып кеттің? – дейді жарты адам сенбей.

– Міне! – деп үш домалап сандықтың ішіне кіріп кетеді. – Көрдің бе? – деп басын қылтитады.

– Толық сиған жоқсың ғой, – дейді жарты адам.

– Міне! – деп әлгің басын кіргізгенде жарты адам «тарс» еткізіп сандықты жауып, құлыптап тастайды.

– Ой, рахмет! Мен сізге не істей аламын, – дейді Тұрсын.

– Ештеңе істеп керек емес. Мен үйіңе келгенмін. Сол кезде маған жарты нан бердің. Егер біреу бірақ бере салғаныңда жаның бүйтіп қиналмас еді. Сауыңда садақа беріп жүр, – деп жарты адам кетіп қалады.

Тұрсын тәубесіне келеді. Аулада тұратын бүкіл көрші-қолаңды жиып, ту бие сойып, ас беріп, қалған етін таратады... Бір қазақ болса да тәубеге келді... Ал, Асан қорада лайға малынып жатыр. Өйткені, ол шошқа ғой! Шошқа адам болып жарытпайды...

Айдар қол жия алмады... Жалғыз өзі жауға шаба алмайтынын түсініп, үйіне барып ұйықтады...





Көктегі түрме

***

Жігіт торығып отыр...

Терезеге телмірумен, есікке елеңдеумен қарайды. Бірақ оның жан күйзелісін бірде бір бақырбасты түсіне алмауда...

Күннің әдемі ажары күрең тартып, соны көрген аспан сіркіреп жаңбыр болып жылайтын сияқты ма, қалай?..

Сағаттың тілі де: «Ей ей пендем қорықпа...», – деп тіл қатады. Бұл сөзді Құдай-Тағалам аузына салып отыр ғой. Берік «Бір жақсымен бір жақсы жолықпайды» деген сыңаржақ ұғыммен келіспейді. «Шын сүйген адамым жақсы болсын, мен-ақ жаман болайын..» деп ойлады.

Сүйген қызық сүмелек біреумен қолыстасып, жеке үй болып, Қияқ ауылына көшіп кеткен.

«Мені кешір! Біз енді бірге бола алмаймыз...», – деген бір-ақ жолдан тұратын хатты оқығанда Берік бекемдігінен айырылғандай делқұлыдай аласұрды. Көзіне қиғаш көрінген мүліктің бәрін қиратты. Жұдырығымен тамды ұрам деп сұқ саусағын жарақаттап алды. Қолын ұстаған күйі еңіреп жылады. Қолының емес, жанының ауырғанынан күйінді. Жүрегі езілді...

Мөлиген жанары төрт қабырғаны шолып шықты. Өзінің жақынын іздейді. Таппағанда жүрегі шым ете қалады.

Жігітке жылаған жараспас. «Аты ауыздықпен су ішіп, толарсақтан саз кешкен Махамбет жыламағанда мен неге жылаймын. Жылағанан Құдайым сақтасын! Енді сол құдірет маған демеу болып, мені күйзелтпейтін шығар! Алла! Маған демеу бола гөр... Өтінемін, өтінемін, ө-ті-немі-н... – деген сөзді ішінен айтты да басын жастыққа сүйеген күйі тағы да кемсеңдеді...

Берік тумысынан мылқау. Әкесі араққеш, анасы, анасы, енді қалай сыпайылау айтсам екен... М-м-м. Ол кісі, Ана болғандықтан соң ғана кісі дейсің. Анасы – жезөкше. Осылар есіне түссе есіріктерше есіреді. Бірақ, тілі жоқ, қара жерден ашуын алмақшы болғандай, тепкілейді келіп.

Берік отыз үште. Өндірдей жас болсада, өмірден өндірген де, өзегін өкініштің қызыл жалыны шарпыған кездері де жетерлік-ақ.

Алматы қаласының әкімшілігінде істейді. Күні жұмсақ жерін мақпалдай жұмсақ диванға басып отырумен, қағаздармен алысумен өтеді. Қызметі жаман емес. Бақандай бір бөлімнің бастығы. ҚазҰУ экономика факультетін бітірген. Жұмысқа тұрған сәтте, әріптестерімен түсінісу жағы қиын соқты. Ештеңе жоқ. Үш күнде адам көрге де үйренеді. Көндігеді...

***

«Қазпоштадан» хат келді. Айсұлудан екен. Айсұлу Талдықорғанға жұмыс бабымен бес айға кеткен. Өмірге жылап туғанда ата-анасы біреудің бағы болады ғой деп, «киіз құлағына» үш рет азан шақырып Айсұлу демеді ме?.. Ердің соры болды. Хатты умаждады да жыртты. Қыз басқа біреудің қойнында аймаласып жатқаннан не тапты? Осыны ойласа Беріктің жүрегі құрғыр сыздайды келіп. Ойлай-ойлай ойсоқты болды.

Берік Айсұлуды шын сүйген. Бүйтіп бірде-бір шүйкебасқа ғашық болып көрмеген. Алдап соқты нәлет атқыр албасты.

Берік астындағы ойбайлауық орындықты шетке алып қойып, тас еденге отырды. Өңі – түтіккен. Жаны шығып, сүлдесі ғана қалған адамға ұқсайды. Шерімен бөлісер ешкім жоқ айналада. Үш бөлмелі үйде жападан жалғыз отыр. «Бүйте берсем жасық болып қаламын ғой...» деп ойлады. Бүгін – жексенбі. Демалатын күн. Алматыны аралайын. Жата берсем өз-өзіме қол жұмсайтын шығармын. «Ол нәрсеге жол беруге болмайды!..» деп түйді Берік.

***

Абылайхан көшесімен жоғары қарай жүріп келе жатыр. Артта «Алматы-2» теміржол вокзалы. Ұлы ханның ескерткіші Берікке есіркей қарайтындай. «Ей бала! Басыңды көтер...» деп тіл қататындай.

Бекең ешкімге қиянат жасап көрмеген қазақ. Қиыншылық көргені шындық. Сонымен қоймай, қазаққа адамгершілік пен ар мәселесін уағыздап өткісі келеді...

Аңқасы кеуіп қалыпты. Дүкенге кіріп сусын алды. Жүріп келеді, жүріп келеді... Абай мен Әуезов көшесінің қиылысында екі қазақ жігіті жұдырықтасып жатыр. Елдің бәрі араша түсудің орнына: «Астынан ұр, жамбасқа таста...», – деп тұс-тұстан қойша жамырасып жатыр. Астында қалған да, үстінде бетін қанжоса қылып жатқан да қазақ. Ұлттың өзін-өзі құртуы, түп-тұқиянымен жойылу осыдан басталады. «Қазақтың басты жауы – Қытай, АҚШ, Ресей емес қазақтың өзі» ой жігітке келді. «Ақшаға құнығып, құндылықты ұмытқан ғой халық. Нойыстар...» деп тағы ойлады Берік. Жуан жұдырығымен бас-көзден төпелеп, астында қалған байқұстың төбесін ойды. Араша түсетін ешкім жоқ. Берік айқайлайын десе мылқау. Жүгіре жөнеліп, қалың топты қақ жара, араша түсті. Имансыз неменің именетін түрі жоқ. Берікті соққының астына алды. Ішінен, басынан тепкілей жөнелді. Беріктің мұрны қанаса, тоқтауы қиын. Ол нәрсе бала кезінен бар. Бет-аузын көлегейлеген күйі асфальттың үстінде жатты...

***

Біреу иығынан жұлқылығандай болды. Көзін ашса, сақшы екен. «Бридент горствен угронитер» деді. Бекең түк түсінген жоқ. Жігіттің қолын қайырып, ауада қалқып тұратын түрмеге алып кетті. Жанында аудармашы бар екен. Аудармашы қазақ екеніне Берік қуанып қалды.

– Мына бір кісіні өлтіріп кетіпті. Басты күдікті сіз. Ана төртбұрышты ұшқышқа отырыңыз, – деді қарны кебеже, қабағы түксиген адамға ұқсамайтын әлгі сақшы. Берік Абай атасынан ұялғандай, ілбие көтерілді. Қолын ербеңдетіп, мен мылқаумын деп түсіндірген сияқты болды. Мақұлық нені түсінуші еді.

– Ештеңе жоқ! Заң бәріне ортақ. Мылқау екен деп сізді заң айналып өтпейді ғой, – деді сақшы.

Жеделдетіп Көктегі түрмеге де жетті. Көзге көрінбейтін торға тоғытты да:

– Ертеңге дейін күтесіз, – деді аудармашы. Есіктің жанындағы бір нүктені басты да жәйіне жүре берді. Серуендеуге шыққан жігіттің басы бәйгеге түседі деп үш ұйықтаса да түсіне кірмепті. Ашып-арыған, іші құрылдап қарны тамақ сұрай бастады.

– Берік маған тамақ бересің бе? Таң атқалы бері нәр сызбадым, – деді Қарын.

(Тамақтан басқаны білме. Жұта бер, жұта бер. Жұтқыншағың айырылғанша. Же, іш, ұйықта одан басқа ештеңені түйсінбе надан адам). Бұл Беріктің ойы.

– Ей, Берікжан! Мұңайма! Маған сен! Бәрі оңалады. Қорықпа... – деді Жүрек.

– Аузыңды жап! Ой, шұрық тесік неме! Үніңді өшір. Ой, есек. Қарында тамақ болмаса, сенің қалай сайрайтыныңды көрер едім, – деді Қарын.

– Қарқе! Ондай дөрекі сөздеріңізді басқа мүшеге айт! – деді Жүрек. Жүректің бұл сөзін естігенде, Қарын аш екенін ұмытып, елжіреп, жалынып-жалпая бастады.

– Жүке кешіріңіз. Азғындық не дегізбейді, қайғы не жегізбейді. Ашулансаң ақыл да адырам қалады, – деді Қарын.

– Ашуды анау Бас басқармаға жеңдір. Ішінде қоймалжың емес, бүткіл жүйе бар ғой, – деді Жүкесі.

Беріктің бір Ұлы демеуі бар еді, ол Адал Жүрек. Ақ Ниет. Пасықтықтан Арылған Пейіл. Дүние-мүлік құрсын, Адам атаулысына ақша, қызмет, тақ қашанда жетпеген. Жетпейді де... Ең басты жаспен тазарған Ақ Жүректі жоғалтып алмайын. Осыны ойлап, Алладан шын Жүректен сұрады. «Иә, Тәңірім мені жаман ойлардан аралта гөр. Арылта гөр, арылта г-ө-р...» деп іштей ойлады. Жылады...

– Берік, жылама! Тәңірім сені естіді. Бәрі қалпына келеді. Жылама, – деді Жүрек. Көз, інісі Жасты сағыныпты. Парлап ақты.

Келесі камерада айқай-шу!

– Ой оңбаған! Қолыңмен істегенді, мойныңмен көтер! Әлде мойның үзіліп кете ме? – деді сақшы.

– Жоқ аға! Ол қылмысты мен істеген жоқпын. Мен кінәлі емеспін. Ұрмаңызшы, – деді біреу.

– Ол қылмысты істеген сен. Мойындатамын, – аспандағы түрменің қызметкері.

– Ойбай! Ой-бай-ай! – деді көрші камерадағы адам.

– Өшір үніңді...

– Ұрмаңызшы! Өтінемін! Ұрмаңызшы! Ұр-м-аң-ыз-шы, – деді де үні өшті.

– Жат! Тұрма, есуас. Бұл камерадан тірі шықсаң қазақ болмай кетейін... «Бұл жерде де қазақтар бар екен ғой...» деп ойлады Берік. Жігіттің қасынан өтіп бара жатып тоқтап қалды. Беріктің зәресі зәр түбіне кетті. Қолындағы дойырын шошаңдатып: «Мына біреу туралы біреуге тіс жарсаң, соның кебін киесің», – деді де кетіп қалды. Кең тыныстауға мүмкіншілік туды. Ауа жетпегендей тынысы тарылып, жүрегі шаншыды. Берік па көргенін айтатын? Мылқау ғой! Іштен тынғаннан басқа тындырады шамалы.

Кеш батты. Берік оң жамбаспен жатып, Құдайдан күнәһар пақырының істеген жаманшылығын кешіруге өтінді, қол жайып сұрады. Арсыз неме Ұйқы да қысты. Табиғи заңдылық. Басы темір төсекке тиісімен-ақ қор ете қалды.

***

– Сыртқа шығыңыз! – деген дауыс Берікті селк еткізді.

– Қорғаушыңыз келді, – деді аудармашы үзілген сөзін жалғап. Берік қалжыраған күйі, есікке беттеді. Түрі адам танығысыз, көнектей болып ісіп кеткен. Бетін ұстаса ауырады. Әп-әзі, танакөз, қарлығаш қасты қорғаушы қыз, қолындағы дипломатын үстелдің үстіне қойып жатып: – Отырыңыз, – деп қарсы алдындағы орындықты нұсқады.

– Менің аты-жөнім Кеңпейілова Ақиқат Арқызы. Сіздің ше?! Беріктің мылқау екенін естіген. Қалам мен қағаз берді.

«Менің аты-жөнім – Шындықіздегішов Берік Шынжүрекұлы» деп жазып берді.

– Жарайды! Таныстық. Қандай қылмыс үшін құрықталдыңыз. Адам өлтіргенсіз бе?

«Мен төбелесіп жатқан екі қазақты арашаламақшы болып, ақиқат іздегеннен басқа қылмысым жоқ. Адам да, өлтірген жоқпын. Егер шындық, ақиқат іздегендерді бүйтіп жазалай берсек, онда біз құрыған екенбіз. Қылмыскер деп айыптасаңыздар, міне мені айыптаңыз. Бар кінәм осы!» деп Берік қағазға жазып берді де, екі қолын алдыға созды.

– Жоқ, Берік! Тыңдап алыңыз! Сізді Абай мен Әуезов көшесінің қиылысында біреумен төбелесіп, Кінәсіжоқов Пұшайманжан деген кісіні мына пышақпен өлтірген деді ғой маған.

«Мына пышаққа мен бірінші рет көріп отырмын».

Берікті Көктің ең қатал заңы бойынша соттап: «Өмірінің соңына дейін Жер баспайды!» дегеп үкім шығарды. Содан бері Бекең ауада қалқып жүр. Бізге! Қаражүзді пенделерге төбеден, Көктен ғана қарайды...





Нік-Ре мырза

Айнаның алдында тотыдай таранып, галстугымды түзеп жатқанмын... Мен үшін бір оқыс оқиға орын алды. Қарсы алдымда отырған бір кісі сұрақ қойып, сөйлей жөнелді:

– Сен кімсің?

– Адаммын!

– Адам деген ол не?

– Ол не емес, кім!

– Ол атаудың құны түскені соншалық, мен үшін затпен тең.

– Неге?

Өйткені, саяси хаюанға айналдық. Онымен қоймай басқаларды да шыңыраудың түбіне тартудамыз. Мен қоғамдағы жануармын, сен де сондайсың...

– Жоқ.

– Ақталма. Шындықтың жүзіне тік қара.

– Арым шыдамайды!

– Әне ұсталдың бәлем.

– Бірақ, бір мәселе бар.

– Қандай?

– Ар тазалығы жүректің ақтығынан туындамай ма?

– Оның рас!

– Ондай болса, ұлт руханиятының темірқазығы қайда?

Көзім қарауытып кетті. Басым мең-зең. Ой салмағы екі иығымды басуда... Жүрек қағысым дұп-дұрыс. Мені не әбілет басты? Айнадағы адам менмін ғой. Сонда өзіммен-өзім сөйлесіп отырмын ба? Жын ұрған шығар мені. Сабыр. Сабыр. «Есіңді жи Асылбек», – деп қоямын өзіме.

– Ей, сөзіңді жалғастыр. Әдемі-ақ бастадың! Әңгімеміз үзіліп қалды ғой.

– Сенің атың кім

– Е-р-кі-н.

– Менің ныспым Нік-Ре мырза.

– Французсың ба?

– Жоқ таза қазақпын. Руым да қазақ!!!

– Ондай руды естімеппін.

– Ол ру – әр қазақ. Әр Алаш жұрты. «Әр қазақты сүй жалғызым деп...» деген афоризм, идеома кімдікі?

– М-м-м...

– Көрдің бе, білмейсің.

– Білемін. Міржақып Дулатов.

– Дәл таптың бауырым. Әкеш, бетті. «Шөп» етіп бір сүйейін...

– Еркін осы сен еркінсің бе? Бостансың ба? Азатсың ба?

– Жоқ.

– Неге?

– Өйткені, мен саяси бостан болғаныммен, рухани бостан емеспін.

– Неге?

– Өте жақсы сұрақ. Егер сені басқа ұлттар басқарса қалай бостан болмақсың, айтшы? Бастығым – орыс, орынбасарым – неміс, оның орынбасары – үндіс. Ал, мен... Мен... Бопты...

– Дұрыс айтасың бауырым, қолдаймын.

«Айнадағы сұлбам менен ақылды ғой» деп қалдым. Ал, сұлбам мені данышпан деп қалды-ау шамасы.

– Ей, бетіңе не болған? Көзің көгеріп қалыпты ғой.

– Ой, кеше көршілер ішіп алып тепкінің астына алды.

– Кімдер?

– Үшеу: Ұйғыр, шешен, күрт.

– Өзіңе жақсы болса жүр сөйтіп, әркімнен бір таяқ жеп.

– Көмектесетін ешкім болмаса қайтемін енді.

– Ой, малғұн...

– Ата-анаңның қал-жағдайы қалай?

– Әйтеуір «өлмегенге өлі балық» деп жүр.

– Жетісіпсің.

– Наша шегесің ғой деймін.

– Тек мен ғана емес, қазақтың көптеген жастары шегеді ғой.

– Тағы да жетіскен екенсің.

– Қарындасың қайда? Көрінбейді ғой.

– Сәкен Сейфуллин көшесінде.

– Онда атасының басын жоғалтты ма?

– Әркімге бір тәнін сатып жүр.

– Ғажап.

– Неге?

– Сен сияқты есалаң, есерсоқ, көкжұлындар жүргенде олар сатыла береді және сатыла бермек.

– Ағаң қайда?

– Астанада.

– Астанада де, – деп көктұқыл иегін ұстады.

– Қазір депутат болып сайланды.

– Сондықтан екен ғой, өстіп шалқып жүргендерің.

Марғау тыныштық.

– Еркін!

– Ау.

– Жершілдік, рушылдық жойылда ма?

– Жоқ.

– Құттықтаймын. Негізі, халық болмаймыз. Адам болмаймыз. Ұлт болмаймыз. Бытырап, бөлек-салақ тіршілік кешкеніміз дұрыс-ау! Әр ру – бір автономия! Шын жүректен құттықтаймын!

– Рахмет...

– Ой, көкми. Рахметті бұндай жерде айтпайды ғой.

– Сен маған қалай сөйлеу керектігін үйретпексің бе?

– Еркін балам кіммен сөйлесіп жатырсың?

– Ешкіммен шеше!

– Өзіңмен-өзің сөйлесіп жатқаннан саусың ба құлыным? Әйтеуір, анаңды алдағаннан басқа не білесің сен?..

– Нік-Ре мырза! Қарныңыз ашты ма?

– Қарын ашу деген нәрсені сендер білесіңдер.

– Кімдер?

– Сендер... Қанарқарын сұмдар. Мощенник, спикулянттар.

– Сонда, мен ғана алаяқ, қалғанының бәрі періште дегің келіп тұр ма?..

Үнсіздік. Айнадағы сұлба ізім-қайым жоқ болды. «Мына қақылдаған неменің батареясы бітті» деп түйді ішінен. Еркін тасқа айналған басын көтере алмай жерге «сұлқ» құлады. Жербауырлап төсекке жетті. Көзін жұмса өзінің сұлбасы көз алдына келе береді. «Кет, маразматик! Мыжыма! Жоғал. Жоғал дедім», – деп айқайлады. Өзінің айқайын Нік-Ре мырза ғана естіді. Басқа ешкім ести алмады. Әйтеуір, күн батты. Кірпік айқасты... Қалың ұйқы... Х-пш. Х-пш.

– Ұйқысынан, ұйқысынан. Бетіңнен сүйіп алайын ба?

– Сен менің түсімде не істеп жүрсің?

– Түсіңнен шығып кетейін бе?

– И-ә-ә-ә. Әміріңізге құлдық.

Еркін түсінде имансыз кеткен Серік деген ағасын көрді. Серік ағасы диванның шетінде лыпасыз отыр.

– Серік аға неге киімсіз отырсыз?

– Арақ адамның денесінде қырық күнге дейін жүреді екен. Сол уақыт көлемінде адам қайтыс болып кетсе, имансыз кетті деп есептелінеді. Еркін төсектен атып тұрды да теледидарды қосты. Ол жақта да өзінің сұлбасы. Радионы қосып қалды. Ол жақта да сұлбасының дауысы. Бір бауырларын құттықтап жатыр... Шамалауымша, «Сазды сәлем» бағдарламасы ғой деймін...

– Ұйықтасаңшы бауырым. Сен бір жүрген айкезбе екенсің ғой.

– Айға ұшқым келіп тұр.

– Неге?

– Мені сол жақтағы тіршілік қызықтырады.

– Кеттік. Менімен бірге ұшасың ба?

– Ол жаққа апара аласың ба?

– Қолыңды созсаң болғаны.

– Қорқамын.

– Өзің... Қазір ғана ұшқым келеді дедің емес пе?

– Адам өзіне беймәлім дүниенің бәрінен қорқады ғой. Өтірік деші. Не болды? Сүмірейіп қалдың ғой.

– Қазір бүкіл қазақ мен секілді сүмірейіп жүр.

– Неге?

– Неге? Неге?.. Көп сұрақ қоюдың шебері екенсің. Сұрақ қою оңай, ал оған жауап табу одан он, жүз есе қиын.

– Сеніңше, қазақ өз мәселесін шеше алмай жүр дегің келе ме?

– Өтірік па?

– Өтірік.

– Сөзім жалған болса, неге қазақ далада үйсіз-күйсіз тентіреп жүр? Неге қазақ өзінің елін басқара алмай жүр? Неге қазақ орыстанып, жаһанданып бара жатыр? Неге басқа ұлттар қазақты басынады? Неге қазақ өзінің тарих, салт-дәстүр, мәдениет, әдебиетін ұмытып барады? Неге қазақ еріншек? Неге қазақ жершіл, рушыл? Неге қазақ жемқор? Неге қазақ тойымсыз? Неге қазақ ұлы адамдарды өмірден өткен соң ғана бағалай бастайды? Неге қазақ арақкеш? Неге қазақ өзіне келгенде ақылды, өңгеге келгенде топас? Неге қазақ басқа елге оқуға кетіп, қайтадан оралмайды? Неге қазақтың тұрмысы нашар? Неге қазақ өзін тани алмай жатып, әлем оны танығанын қалайды? Неге қазақ аз? Ал көп болғанда не тындырар еді? Неге қазақ дами алмай отыр? Неге қазақ?.. Неге қазақ?.. Бұндай сұрақтардың түбі жоқ. Мәселе жауапта. Еркіннің көзімен жер шұқыды. Яғни, менің көзім... Менің сұлбам жылай бастады. Өкіріп жылады.

– Болды жылама.

– Жылаймын. Неге жыламасқа? Қазір демократия ғой. Мен зәрімді ішсем де, нәжісімнен күлше жасасам да өз еркім. Өз еркім – Еркін. Әдемі ассоцация емес пе?!

– Ол ассоцация емес, менің әйелім әдемі.

– Қой-ей. Таныстыр. Сенің әйелің – менің әйелім, – деді менің сұлбам жанарын көмген жасын сол қолымен сүртіп жатып.

– Абайды оқыдың ба?

– Оқымағанда.

– Оқысаң, бір сөзбен айтқанда «нәпсіңді ти». Есіңді жи ақпақұлақ неме.

– Сен маған өйтіп дөрекі сөйлеуіңді қой. Басынғаның ба? А?..

– Ашуыңды бас бауырым. Сен ол мені басынып жатқан. Әйел керек пе үйлен, бала керек пе таптыр!

– Бұл сөзді мен саған айтуым керек.

– Бірақ мен айтып үлгердім. Лә-лә-лә. Лә-лә-лә...

– Өзің бір жүрген бала екенсің.

Сұлбам айнадан шыққысы келді, бірақ шыға алмады. Өйткені, адам баласының бәрі бір нәрсеге тәуелді. Бастығың басшыға, басшы Президентке, Президент Құдайға. Ал, Құдай Құдайға шүкір ешкімге, ешнәрсеге тәуелді де, мұқтаж да емес. Адам оған тәуелді және мұқтаж. Керек десең, өз дұғаларың, намазыңды, таспихыңды ертеңгі күні арғы өмірде қиналмас үшін, сауап үшін оқып, бағыштайсың. Бірақ дінде сопы болу әркімнің шернегіне жазыла бермеген ғой...

– Сен бүткіл күнәлардан арылып, Көкке көтерілгің келе ме?

– Иә! Әрине келеді.

– Онда қара жүрегіңді тазарт. Әлейхлағнетті жүрегіңнен қуып шық. Көкке ұш. Қалықта. Көзі шелденген ұлтыңды алдыға қарай жетеле. Пәк бол. Құдайды сүй, сонда Құдай сені сүйеді. Дұрыс па?..

– Бәрі дұрыс, бірақ бұл сөзді қазақ тыңдайды ма?

– Тыңдайды. Тыңдамай қайда барады?!. Өзіне қажет болса, тыңдайды.

– Біз неге барлық нәрселерге қорқа-соқта қараймыз?

– Мысалы, қай нәрселерге?

Айнадағы сұлбам басын тыр-тыр қасыды да:

– Бәрінен. Қайтадан сала-құлаш тізім жасайын ба?

– Құдай сақтасын! Жоқ, жасама.

– Ә, бәлем әйтеуір қорқуды ғана біл, басқаны білме.

– Мен мына бес күндік жалғанда ешкімнен қорықпаймын. Құдайдан ғана қорқамын...

– Так держать капитан. Курс – только вперед. Осторожно айсберг...

– Көріп тұрмын.

Айнадағы сұлбам екеуміз жолды қысқартамыз деп Антрактитадан бірақ шыққанымызды да байқамай қалыппыз.

– Құдай – шебер!

– Не болды?

– Қарашы не деген терең, не деген мөлдір. Бұны сен де, мен де қолдан жасай алмаймыз. Оны тек Жаратушы ғана тудыра алады.

– Тудыра...

– Ия, ол тудырады. Ол – мүсінші, архитектор, дипломат, саясаткер, басшы, данагөй, данышпан, спортшы, ғалым. Бір сөзбен айтқанда ол – Ұлы... Ол – бәрі...

– Ол – Ұлы... Ол – бәрі деп күбірледім мен.

– Нік-Ре мырза маған үйге қайту керек. Қазір анам мені іздей бастайды. Байқұс, күйі келіспей жүр. Мен деп қана өмір сүріп жүр. Бір қолымен – Әлемді, бір қолымен – бесікті тербеткен – Ана!

– Анама бір гүл алайықшы.

– Қайдан?

– Міне, прямо по курсу – Голландия бауырым. Сол жақтан аламыз гүліңді.

– Гүлің қаншадан балақай?

– Бес гульден ағай.

– Қалтамда бес жүз теңгем бар. Жете ме?

– Оны біздің ақшаға ауыстырғанда қанша болады аға?

– Ой, білмеймін. Өзің есептеп аласың... Сатасың ба бес жүз теңгеге?

– Иә.

– Рахмет!

– Нік-Ре мырза үйіңізді сағындыңыз ба?

– Ой, сен де қызық сұрақ қояды екенсің. Менің үйім сенің жүрегің ғой. Ол жерді мен әрқашанда сағынамын. Гүліңді құлатып алма...

– О, міне, Алматы! Көктөбе, Медеу, Әне, Алатау! Қазақстан. Осы атаулар біртүрлі жылы, ыстық. Құлаққа жағымды естіледі екен... Әне, менің үйім!.. Есіктің алдында шешем отыр!.. Мені күтіп отыр!.. Қазақстан! Құлаққа жағымды естіледі екен...

– Отаның ғой ақымақ...

– А... Отаным ба?..

– «А... Отаным ба?..». Сен де сандырақтай береді екенсің. Сенің туып өскен жерің Қазақстан. Қазақ ұлты, Қазақ жері, Қазақ елі...





Ақынның өлімі

– Керемет жігіт еді. Жігіттің сұлтаны еді ғой. Ауызын ашса, жүрегі көрінетін ақкөңіл болатын. Ол да дүние салды ғой... – деп ойлы көздерін көкжиекке қадап, қолын кеудесіне артып, жүресінен жерге отыра кетті.

– Арман аға! Ол кісінің ақындығы қандай еді? – деп Ержан сұраулы кейіппен. Аз бөгелістен кейін:

– Даңғайыр ақын еді. Даңғаза кеудеден шыққан дақпырт сөзге ілеспейтін, сол кездері оны бәрі сырттай мойындаса да, іштей қаны қас еді. Сұңғақ бойлы, ірі денелі, қоңырқай ұзын шашы желкесіне түскен өңді жігіт еді-ау. Тіршілігінде еленбей, көзге түспей, қалың адамның арасында аласарып жүріп, өлгеннен кейін рухы аспандап кететін қаламгерлер болушы еді ғой. Дәулет солардың қатарына жататын, – деп ауыр денесімен ырғала қозғалып, мерейленіп сөйледі.

«Іштей», «сырттай», «қаны қас» деген сөздер жас баланың ақылын атала етті. Әлгі сөздерден кейін атан түйе, нар тұлға, апайтөс, ақбөрте ақынның сұлу порымын қара түнек құшағына қысып, көмкергендей болды. Есіндегі мызғымас мықыр ескерткіш шайқалғандай болды. Бірақ, құламады. Тек шайқалды.

Дәулеттің өлеңдері баспасөз бетінде жиі жарияланбайтын. Бір-ақ сол оншақты шығармасын оқыған оқырман, одан түбінде мықты ақын шығатынын сезген-ді. Табиғаттың өзіндей шынайылық, өлеңдегі өкпе қыспайтын кең тыныс, ана тілінің айдынында алабұғадай еркін де терең сүңгитіні, жүзетіні Дәулеттің шығармагершілігіне тән қасиеттер еді. Дәулет мектеп бітіре сала үйленген екен. Әйелі ауылда мұғалім. Екі бетінде қан ойнаған Дәулеттің өзіне ғана тән қоңыр дауысы бар еді. Ержанның құлағына күміс теңгенің сыңғырындай сыңғырлаған күлкі естілді.

– Шапараш көз, керазулылардың жеміне айналды емес пе?!. – деп Арман үзілген әңгімесін одан ары жалғай түсіп. – Мынандай кісі болған! – деп басбармағымен бағалады. Дәулеттің бір өлеңінің өзі кейбіреулердің түйе боталағандай анда-санда шығарып қоятын сапасыз, қалың жыр жинағымен жетеқабыл. Көре алмаған көздер, күндес, шелденген көңілдер көп еді. Сол ауыртпалықтың барлығын көтерген күйі көрге кірді. Жұрт тірі кезінде-ақ оның жаназасын шығарып тастаған. Қабырда ғана ол ақын өзінің лайықты бағасын алды-ау шамасы. Ақынның сұм жалғандағы ішқұса-қыжылын Мүңкір мен Нәңкүр түсінген шығар, – деді Арман ағасы. Неге екені белгісіз, бірақ Ержанның жүзінде «бұндай адам жер бетінде тіршілік кешті ме?» деген таңданыс бар.

– Ол ақын Партиядан, одан кейін қызметтен қуылды. Жетпісінші жылдардың басында одақтың мүшелігінен шығарылды. Бірақ, ақын өлген күні жедел жиналыс ашылып, мүшелікке қайта қабылданды. Жан бар жерде қаза бар. Бейбіт заманда қуғын көрген есіл азамат небәрі қырық бес жасында қайтыс болды. Сұм заманға есесі кеткен еді. Кербаққан қоғамға бар еңбегін сарп еткен адам еді. Бірақ, тағы біраз жас жасаса көп дүниелер қалдырар ма еді, қалай? Былайғы тіршілікте ар жағына зіл сақтамайтын, салдырлаған ақкөңіл болатын. Түс шәйісіп, ренжісіп қалған адамдарымен де араласып жүре беретін. Сиынғаныңнан сүйенгенің мықты болсын деген сөз бар ғой. Дүние салған соң барып шу дегенде шырқау биікке көтеріліп, Ұлы ақын атанып, кейінгі өлеңдеріне кең жол ашылды, – деп күрсінді Арман ағасы. Егде тартқан кісімен жас бала Абай ескерткіші маңындағы гүлзарға дейін сөйлесіп барды.

Бірінен бірі туып балалаған қалың ойдың құшағында, қасындағы серіктеріне бір ауыз тіл қатпаған күйі, шалқар түс шамасында Алматыға кірді. Қаланың шетіне ілінгенде автобустан түсіп бой жазды. Қала далиып, кеңіп кеткендей. Көшелердің ой шұқыры тегістеліп, әр тұсқа көп қабатты үйлер түскен. Шаһарды бірнеше жерден жарып ағатын қарасулар, көкмайса алаңдар көз тартады. Жасыл желек жамылған қызыл шатырлы, көк қақпалы, оюлы терезелері бар, қызыл қыштан өрілген қалың қабырғалар мен түйенің беліндей сом-сом бөренелерден тұрғызылған әсем үйлер алыстан қол бұлғайды. Фонтандар. Көп қабатты этаждар. Зырылдаған көліктер. Метро. Бадырайған шамдар. Бәрі қала көркін сұлуландыра түскендей. Дәулеттің қалада көңіл жетер туыс жегжаты аз еді. Ақын өлгелі бері көп нәрсе өзгеріпті. Бұрынғыдай Партия жоқ. Одақ орнында. Жаңа жүйе, жана қоғам. Азат ел. Сөмкесін көтерген күйі қасындағы ауылдасы қатарласа беріп:

– Дәулет сен бүгін қайда қонбақсың? – деді қуақылана.

Дәулет селк етіп басын көтеріп алды. Бұл туралы ойланбапты ғой. Бұрын көбіне бір досының үйіне түсуші еді. Бірақ, ол үйден қонақ арылмай, ырду-дырдуы мол. Сәл бөгелістен кейін:

– Ержанның үйіне тарттық. Соның үйі тыныштау болар, – деп досының үйіне бет алды.

– Түстен кейін одаққа барайық. Онда мүшәйра болады екен, – деді ауылдасы.

Дәулет төс қалтасындағы сағатына қарады да:

– Әлі уақыт бар. Оған дейін шайға қанып алайық, – деп ауылдасын кафеге икемдеді. Ауылдасы Дәулеттің кең пейілділігіне қуанып, құрақ ұшып жүр:

– Кеттік. Бірақ сен төлейсің...

– Иә!

Ұшар басында ай орнатылған, биік мұнарлы Орталық көк мешіт күн нұрына шағылып тіпті асқақ көрінді.

– Ей, Олжас кеттік мешітке кіріп құран бағыштап шығайық, – деп Дәулет пен Олжас тамақты ұмытып, мешітке қарай аялдады.

Олжас әр қашанда ой үстінде жүретін Дәулетті артық ауыз сұрау беріп мазалаған жоқ. Дәрет алып, мешітке кіріп екеуі қайта-қайта иіліп, тоңқаңдап тәжім етті де «Құдай, жолымызды оңдай гөр», – деп дұға-тілек тіледі. Олжас намазға ұйытқан михрабтағы имамдай, мешітте төрт тағандап, құлдық ұрып жатқан топтың жанына барып жайғасты.

Қара күлгін аспанда қоламтаның шоғындай қозданып көрінетін жұлдыздар шоғырына бір мезгіл осылай қарап тұрудың өзі рахат екен. Баданадай ірі жұлдыздар бүгін тіпті жерге жақындай түсіп, тамып кетердей мөлдіреп тұр. Қалаға келгеніне екеуі жырғап қалды. Күн кешкіріп қалса керек, үйлердің қабырғаларына қиғаш сәуле түсіп тұр. Екеуінің тұла бойы сергіп, жеңілейіп қалса керек. Өзің би болмасаң да, би түсетін үй бол» демекші Дәулет ақын досын ертіп Ержанның үйіне келді. Әлдекім кебісін сыртылдатып келе жатқаны байқалды. Табалдырықтан аттай бере,

бастабында аяқ астынан келе қалған қонақтардан сәл тосырқап қалды, тани алмай, үдірейіп тұрды да Ержан:

– Ассалаумағалейкум, – депті отағасы шіңкілдеген жіңішке дауысын қаттырақ шығарғысы келіп.

– Уағалейксассалам Ереке, – деп Дәулет қуанышы қойнына симай.

– О, Дәке қайдан жүрсің? Сені де көретін күн болады екен-ау, – деп қаңғажақтай қағылез денесін мол құшағына алып, шұрқырасып қалды.

– Танысып қой менің ауылдасым Олжас, – деп Дәулет иығына қолын артып, өзінің досын Ержанға таныстырып жатыр. Олжас бойы ортадан гөрі жоғары, дембелше, иықты келген, қысық көз, жуан қара, сақалын қырып тастап, таңқы танауының алдына едірейтіп мұрт қойған жігіт. Олжас Ержанның өңіне түс тоқтата қарап өтті.

– Ержан! Мен Дәкеңнің жақын досымын. Мен де ақынмын. Бірақ Дәкеңнің шаңына ілесу біздің маңдайға жазбаған екен, – деді Ержан төменшіктеп. Қонақтар шай пай ішіп, абажадай кең үйде аунап қунап жатыр.

– Дәке сіздің келеріңізді білген жоқпыз, қонақасын бермегенімізге ренжімейсіз бе?

– «Қонақта ерік жоқ, май берсе де жей береді» дейді атам қазақ. Әйеліңнің қолынан шай іштік, бізге көрсетілген құрмет, берілген қонақасы осындай-ақ болсын, – деп Дәулет ақжүрек, аңғал, кеңпейіл екенін танытты. – Мен өлгелі бері Алматыда, жалпы, қазақ жұртында сырттай көп нәрсе өзгеріпті. Ал іштей... – деп бөгелді.

– Ал, іштейші? – деді Ержан.

– Өзгеріс жоқ...

Самаладай жарық үйде бір тазалық, кірпияздық байқалады. Қам-қайғысы жоқ бейбіт тірлік ұясындай. Шашау шығып, шашылып жатқан басы артық зат жоқ. Қай бұрышқа қарасаңда ісмер, пысық әйелдің қолтаңбасы тұрады.

Дәулет айналасына көз жүгіртіп тұрып:

– Үйлерің не деген жайлы?

– Әйелім Айнаштың арқасы ғой... – деп Ержан орайы келген, қызуы өшпеген әңгімені қыздыра түскісі келіп.

Дәулет Айнаштың көзді арбаған зипа бойына бір-екі рет ұрлана қарап өтті де, назарын басқа жаққа бұрып әкетті. Айнаш тікбақай емес, өте көргенді, текті жан екені байқалып-ақ тұр. Ержан Алматыға көшіп келгелі бері жақсы толысып, өңейіп алыпты. Қас-кірпігі қою, үлкен көздері, иірілген орақ тұмсығы мен сопақша жүзіне жарасып тұратын, қысқа тұжырылған, мөлідей қара сақалы кіршіксіз ақ жейденің «фонында» айшықтанып көрінеді. Баяғы әркімнің аузын бір баққан жалтаң көздігінен арылып, үні ажарлы, сөзі өктемдеу шыға ма, қалай? Дәулет бір қысылшаңда бір ойнақы мінез табушы еді. Сонысына басып:

– Ереке көшіп келгелі бері өңің кіріп қалыпты. Сұлулана түскен сияқтысың, – деп әр сөзін нақпа-нақ, шегелей сөйлеп.

– Иә, Дәке! Алматыға көшкелі бері нағыз қалалық болып кеттік.

– Абайла қалалық боламын деп төл тіліңді ұмытып кетпе... – деп қағытты Дәулет. Ержанның қыпылдап отырғаны байқалды. Сондықтан сөз аяғын әзілге сүйеп, жуып шайып жатыр:

– Сыртымыз қалалық болғанымен, ішіміз, жүрегіміз әрі ауылдықпыз Дәке. Көңнің иісі әлі кетпеген мына қолыма қарамайсың ба? – деді Ержан.

– Қалжың ғой Ереке! Көңіліңе ауыр алып қалма... – деді Дәулет.

– Жоқ. Болмайтын нәрсені көңілге алып, Құдай ұрып па бізді? – деп сақылдай күлді. Сол түні үшеуі біраз әңгіменің түндігін сыпырды. Дәулет жора-жолдастың арасына түскенде бір ашық жарқын, ойнақы мінез табатын. Неше алуан әңгімелермен екеуінің ішін кептірді. Түннің бір уағына дейін ескі достардың аузы жабылған жоқ. Күлкінің тығыны бір ашылса, оңайшылықпен тоқтамайтыны бар ғой. Көптен бері жайы жараспай, көңіл аспаны ашылмай, жабығып жүрген Олжас осы кеш күлкіден ішегі түйіліп, жағы қарысып қалды. Дәулет жаны кейіген сәттерде өлең шығарушы еді... Ержан да өлең шығаратын. Тұнып тұрған поэзия. Ержан да көп ел көзге ілмей жүрген үлкен ақын... Оның классик екені әйелі мен осы екі досы ғана біледі...

Дәулет бет аузын сипалап еді, тікенектей болып сақал өсіпті. Бұрынғы бармақ мұртының айналасы да тікірейіп, тікенек шыққандай екен. Ақынның өмір бақи көкірегінде күншуақ болып жатталып қалған әні бар. Ыңылдап соны айтты. Ойша өзі туған ауылды аралады.

Олжас пен Дәулет көз ұшында бұлдыраған, жанарға алыстан шалынатын Жазушылар Одағына бет алды. Бұл мекеме үлкен армандардың, дарындардың тоғысқан арнасындай көрінді екеуіне. Келе жатып көшеде босып жүрген сыған балаларының алашабыр тобына қарайды. Мүскіндері мінгі өгіздердей қажыған. Дәулеттің көңілінде жүрген, жүрегімен тербелген жырлар көп еді. Тек қағазға түсіру керек. Осы өлеңдерімді халыққа бермей жатып өмірден аттанып кетемін деген күдіктің жегі құрты жүрегін кеміріп, мүжіді.

Ақбас, ақжал толқындары кемерді сүзіп жатқандай біреу бөлменің есігін дүрс-дүрс қақты. Аурухана ішіндегі дәрі дәрмек иісі шулығып, қолқаңды қабады. Ақын сұмдық арып кетіпті. Онсызда қырым еті жоқ, қатпа денесі бұрынғыдан ары қатып-семіп, сіңіріне ілініп әрең тұр. Абайдың суретіне қарады... Көк тамыры білеуленген тақыр құйқасы мен қатпар-қатпар әжім басқан бет жүзі шыныдай жұқарып, оты қайтқан көз жанары шүңірейіп, ішіне түсіп кеткендей.

– Бауырым менің ауырмайтын жерім жоқ. Жүйке жұқарып, жүрек әлсіреген. Өкпем қабынып, бауырымның жұмысы нашарлаған. Арақтың кесірі ғой. Әкемнің асындай көріп іштім. Мен туралы Ебінің есер желіндей еспе сөздер айтылса айтылсын. Мен оған қорланбаймын. Маған дейін, менен кейін де айтылады ондай бейсеубет сөздер. Бірақ қайбір жетіскенімнен іштім дейсің?! Классиктың ауру-сырқаудан жүдеп-жадап өлгелі отырса да, ақынның даңғыл көкірегі шам жаққандай сайрап тұр. Бір әйелдің айласы қырық есекке жүк болады. Дәулеттің әйелі Жәмиля арақ ұрттап келген күні үйіне кіргізбей далаға қуып шығатын. Мына бастан асып, меңдеп жатқан ауру соның сыйы ғой. Ашқа тартқан, кешке тартады.

– Бұның бәрін білгенде арақ атаулысын аузыма жұқтырмас едім ғой, – деп ақын марғау тартып, басылып қалды да: – Бірақ, басқа салса баспақшыл деген. Құдай маңдайымызға осыны жазды, біз көндік. Осы жалғанда істеген ісім үшін еш өкінбеймін, – деп классик даңғыл кеудесін тіктеп. Ақынның әйелі жасы жер ортасына келгенде: «Байдан шыққан қатындай жылы орнын суыту басқаға жарасқанмен маған жараспас» деп ойлады. Бірақ классиктың жан-дүиесін түсінген жұбайы болды десек қателесеміз. «Кіммен қарайсаң, сонымен ағар» дейді қазекем. Айлас қатын мұңдас. Ұлы ақынның кең пейілділігін барша әдеби қауым білетін-ді. Қай досына болсын: «Отырған орныңа көрімдігім, келген жолыңа ерулігім» деп сый-сияпат ала келуді ұмытпайтын. Қолында барды арда азаматтар үшін аямайтын. Еңбегі үшін қарымта дәметпейтін. Пасық ойлы, сасық пиғылды, пыш-пыш өсек тасушылардың қақайып қалған қағидаларынан қарғып өткен адам еді ол. «Өлгенге белгі, тіріге үлгі жоқ» деген осы. Ақынға мына жатын орны біртүрлі кішірейіп, апшып кеткендей әсер қалдырды. Жүрекке салмақ түсіріп, көңілге алғау салатын ауыр кезең артта қалды. Себебі, классик-ақын бес күндік жалған дүниені талақ етті. Айтарын айтты, жазарын жазды. Бірақ, құймышағым жауыр болып, саусағым сүйелденді деп айтқан жоқ.

Жел көлдің түстік қапталын жүндей түтіп, саумалдай сапырып жатыр. Бірақ, жылбыраған жылы жел. Классик-ақын өлді...





Ұялас

– Аяңкес, жалқау.

– Есен кісі есті, аман кісі ақылды. Сен маған өйтіп ақыл үйретпе.

Мұның бүкпесіз таза көңілін теріс қабылдағанына бір түрлі ренжіп қалды. Әттең, Сәрсен! Әбден жүнің жығылып, ерің мойныңа кетіп бітіпсің ғой мүлде...

Бұл әңгімені лажсыз естіп отырған Манас қан-сөлсіз қаймыжықтай ернін жиырып, салқын жымиды.

Автобус ұзақ шапқан аттай болдырып, бұзыла бастады. Манастың Үлкен Жалаңаш ауылы көзіне сонадайдан жылы ұшырай кетті. Бұл кезде Алатау бөктерінде жатқан ауылдың іргесіне ілініп те қалып еді. Таңдай-таңдай егіс алқабы жоталардан бері асып түсіп, ауыл шетіне дейін сұғынып жатыр. Анда-санда егін арасындағы айдау жолмен арттарынан будақ-будақ шаң қалдырып, машиналар зулап өтеді. Кейбіреулер әлдене іздегендей бітік шыққан бидайдың ішін толарсақтан тоңтаңдап кешіп жүр. Жүргізуші маторға май құйып, двигетелін шұқыланған соң, автобустың хал-жағдайы дұрысталып, беті бері қарады. Торайғыр жазығын қақ жарып, тастақ жолмен сапқының тасындай ыратөмен құйындатып, зырлады дейсің. Ұңғыл-шұңғыл жолға кеткенде автобус ілдалдалап, баяу жылжи бастайды. Қайтадан ішек-қарныңды аузыңа түсіретін тақ-тақ тастақ жол басталды. Көңіл жүйрік пе, көк дөнен жүйрік пе? Манас көлікпен жарысып, ой өлкесі мен жер өлкесін біраз шарлап қайтты. Қозы көш жердегі ауылға бұрын жетіп алған. Қиялы үйін кезіп жүр.

– Шопыр бала ақырынрақ айдасаңшы. Жамбасымыз ауырып қалды ғой! – деді.

– Ой, ақсақал! Міне, жетіп қалдық, шыдаңыз.

Іштей мүнәжат дұғасын бағыштап, бетін сипады. Өлі аруақ разы болмай, тірі қайдан оңсын-ау. Өлгеннің артынан өлмек жоқ. Көп жылдар бойы етігі далақтап қошқар баққан Тұрсынжан Нұрсейітов әкесі батыр тұлғалы, қамшыгер, қара сойыл, мықты, жампоз, жақсы адам болған. Қой-қошқар десе іскен асын жерге қоятын. Жер жадысы, өріс-қоныстың жайы қалай? Қай жерде шөп көп өседі? Қай тұсқа қай түлікті қондырған абзал? Жайлауға қай кезде көшіп, қыстауға қай кезде қону керек? Биылғы қыс қалай болмақ? Күздік желемік. Күн қашан суытып, боран-шашын қай мезгілде соғады? Осының бәрін Тұрсынжан шал үйінде жатып-ақ бес саусақтай біліп отыратын. Бәрі Тұрсынжан шалдың алақанында. Қазақ ұлты мұндай адамдарды есепші дейді. Манастың аға-әпкелерінің алды қазір қырықтың жуан ішін аралап, самайына ақ түсіп, саркідір тартып қалған. Жігіт ауылға да жетті. Анасы құрақ ұшып, қуана қарсы алды. Таныс-білістері қиралаңдап орнынан тұрып, алдынан көлденеңдеп қарсы жүрді.

– Манас бір қойды алып келіп, атаңнан бата сұра.

Қолын жайып, көкке қараған қалпында: – Сенде жазық жоқ, бізде азық жоқ. Әумин, – деп бетін сипады. Манас екі айтқызатын емес, ауылдың іргесінде жайылып жүрген оншақты ұсақты әне-міне дегенше қораға тықырып қуып келді. Манас бұтына тыртиған тар шалбар киіп алған екен, онысы етсіз ашаң бойын ұзартып, тіпті сырықтай етіп көрсетеді. Бұл кезде күн де ұясына кіріп, күндізгі аптаптың беті қайта бастаған. Шығыстан жанды жадыратар жібектей жұмсақ самал есіп тұр. Батыс белдеуден сұлудың қиғаш қасындай иіліп, жаңа Ай туыпты. Шілде артта қалып, сарша тамыздың да келіп қалғаны ғой. Күн суыта бастаған сүркейлеу шақ, борандатқан боран-шашын, боқырау кезден нысырат та қалмаған. Күн мен түн, аспан мен жер сол баяғы қалпында мизімей тұр. Мен туып өскен, кіндік қаным тамған Үлкен Жалаңашым да қаз қалпында. Сол бұрнағы Үлкен Жалаңаш. Мына бір қозданып жатқан қоламтадай жұлдызды аспан мұның жас кезінде де дәл осылай төбеден төне қарап тұрушы еді, сол күйінен бір өзгерсеші. Терістіктен тапжылмай Темірқазық та, соның дәл түбінде «арқандаулы тұрған» Сары ат пен Көк ат та, сол екеуінің қалай ұрлаудың ретін таппай, Темірқазықты шыр айнала беретін Жетіқарақшы да, бәрі-бәрі Манасқа етене таныс, ескі досындай сыралғы. Әр қайсысы алыстан көз қысып тіл қататындай. Әне бір жұлдыз ағып түсті. Бір адам өмірден озды. «Тілек тілеп үлгерген жоқпын ғой» деп ойлады. Бопты. Әне, үзіліп түскен бір уыс маржандай шоқтанып Үркер де көтеріліп қалыпты. Көк аспан төңкерілген көл секілді. Үстіңе төгіліп кетеме деп қорқасың. Төгілсе не істеймін?!. Әуп-әуп үрген ауылдың маң төбеттерінің үні естілді. Ол үн ортақ ансамбльге ұласты. Шамасы, біреу көшемен келе жатқан болу керек. Осындай да біріге кететін иттерге риза боласың. Қазақта жоқ ауызбіршілік соларда бар...

Қонақтар үйді-үйіне тарап жатқанда кеңқолтық анасы қойдың етін пышақ үстінен үлестіріп берді. Шешесі көзілдіріктің ершігі батқан танауының үстін, көзінің астын сипалап қойып, қолын жайып:

– Жаңа Ай жарылқа, ескі Ай есірке. Тәңірім ел іргесін аман қылып, тілеген тілектің бәрі орындалса екен... – деп бетін сипады. Анасы тілінің тіркістігі, мінезінің шәлкестігі жоқ адам. Манас тілдескен адамның іші бауырына еніп, жылдам үйіріп әкетеді. Жігіт қара жұмысқа келгенде қамшы салдырмайды. Манастың үйлері жай ғана басқалқа емес, сегіз бөлмелі сыңғыраған, абажадай үй еді. Оң жақ қабырғадағы терезеден болар болмас қана бозамық сәуле түсіп тұр. Қымыз тұла бойына шымыр-шымыр тарап, жас денесіне сорпа бүріккен терідей балбырата түскен. Оппаға тартылған судай құрқылдаған бір оқшау дыбыс естілді. Көкірегін көріктей керіп, терең күрсінді.

Таң атты. Айнала жым-жырт тыныштық. Оқта-текте үйездеген жылқының бүгелектеп пысқырғаны ғана естіледі. Сонау бір шырқау биікте қанатын анда-санда бір толғап қойып, жалғызілікті қыран қалытқап жүр.

Ақша төлеп, ермек үшін ерге тақымы жабыспай өбектеңкіреп отыратын қаланың балаларын көріп күлетін. Ал мына ат құлағында ойнайтын, сымпыс құйрық, қабажал осқырына ойнақтаған құлаға мінген ауыл баласының жөні бөлек. Манас қасына жақындап еді оқыранып жіберді. Құлағының түбі, сауыры сабынданып, өне бойын ақкөбік басып кеткен екен.

– Ұзақ шапқансың ба? – деді Серікке.

– Қаншырдай қатып, оқтаудай етіп жаратқым келіп жүр. Таяуда Шалкөдеде көкпар болады. Соған жатпай тұрмай дайындалып жатырмыз.

– Қайта елдер бәйгеге тұрқы ергежейлі мәстектерін қосып жатады. Сенікі дұрыс болған екен. Көк дөнен жорға болғанда, жай жол жорға емес, қой жорға емес, шапқан жорғаның өзі.

Жыра-жылға бойларында уылжып піскен қой бүлдірген шоқтай жайнап көздің жауын алды. Манас астындағы ақ бақай қоңырдың сағыздау жүрісімен жол бастап тартты да отырды. Атқа отырысы мағым, жезтақым жітілікті танытады.

Жақсы, ақылды болу ол ілуде бір ғана ит атаулысының пешенесіне жазылатын шығар. Манастың жүрегінің басы кілкіп, көңілін бір қамырық мұң торлады. Әтуерлеп жүрген «Ұяласы» да мерт болды. Бірақ сүйікті итінің өлімі «ақ өлім». Жерден екі тізесі өзіне бағынбай, ауыр денесі шайқалақтап, орнынын сиыршылап әрең көтерілді. Шырма-шату ойлар санасын шырмап алды. «Мына итіңді бізге бер» деп талақ боп жабысқан жұртққа бермеген Ұяласын, енді Құдай өзі алды.

Кешке таман ауадан салқын сыз білінді. Хан-тәңірі аспанын күздің сабалақ бұлттары бүркеп алды. Сонау алыс көкжиекте батар күннің қызғылт сәулесі өлеусіреп қана шалынады. Күзгі жауын тиген жеріне инедей қадалып, үсті-үстіне бүркіп тұр. Ауылдың арасын соқыртұман қаптап, тұтасып кетті. Бозғылт мұнар ішінен үйлердің сұлбасы ғана қарауытады. Түйдектелген бұлт шығыры шыға келді де, сілбілеп ақжауын тәулік бойы басылмай, жұртты көк иық етіп жауды да тұрды. Манас оқу бітіріп, әскерге алыныып, қалаға барды. Үлкен кенттің дулы тіршілігі балаң жігітті жаңқадай іліп әкетті де, ес жиюға мұршасын да келтірмей, өз ағысымен қақпақылдай жөнелді... Манастың шешесі қайтқан соң, артынан «Ұялас» та өлді. Иесінің қайтыс болғанын сезіп, әшейінде көшеден жан баласын өткізбейтін итің, сол кездері мүлде үрмей, көңілсіздеу жүрді...





Бала

Қара мәші қарны қампайып кетсе де әлі ішкенсіп, тұмсығын судан көтермей, көзін жұмып алған. Бала жуан жұмыр таяқпен құймышағынан салып қалып еді, есек қираң етті де суды жалдай кешіп, науаны аттап өтті. Қодас жүнді көк есек. Көбелек қалтаңдап көп ұшады. Тастақ жолмен есек қаздаңдамай, тасырқап келеді. Сәмбі талдың бұтақтары қазір бүршік жарайын деп, буаз сиырдың желініндей сыздап тұр. Жолсызбен малта тасты кібіртіктей басқан көк есектің үстінде бала келе жатыр. Ішін тартып ышқынып, бір ақырды. Ұрғащы есекті көрсе жыны бар. Әңкілдейді. Құйрығын бұлғаңдатып, құлағын қайшылап, дене-тұрқы шиыршық атады. Бала сүйрелеп отырып, ұрғашы есектің тұмсығына тұмсығын тигізтіп, иіскетіп көрді. Пысқырып алды. Еңкілдеді. Көк есек шыжбыңдап, тоңқаңдады. Арыны басылатын емес. Бала тағы да жануарды бастан періп жіберді. Езуі жайындай жайылып, лекіте күлді. Ақсиып күлді. Кімнің шікірәсі. Жанды жеріне тиді. Көк есекке бәрібір. Құйрығын шыжбаңдатып пысқырып-пысқырып қояды. Атырылып ала жөнелді. Лезде басына бір қыршаңқы ой сап ете қалды. Жаңбыр жауып, бала малмандай су болды. Қалбиып отыр. Ылдиға түсті. Есегін кібіртіктетіп бір-бір бастырып, қасына келді. Көк есек тұрмақшы болып итінген кезде бала бастан салып қалды. Қылтың ете қалып еді, аяқтары сереңдеп көрінді де жоқ болды. Бала жақсы танитын әйелдің реңі тайып, көріксіз көдедей күйге түсіпті. Оның күйеуі де есек қой. Шашыратқы көк аспан түстес көкпеңбек гүлдер жәудірейді. Жамбы күмістей жылтырап гүлқайыр кездеседі. Бір шоқ талдың сарыторғайғай құйқылжиды. Емірене ерніне тигізді. Күн батып Алатаудың ақ шыңдарын қанжылым бояуға малды. Туырлықтай тұтылған қара бұлт реңкі де қызғылтым. Баланың бойы шіміркеніп қалды. Шығысқа шұбатылған бұлт бозалаң сүлдесі көрініп қасқа жол әне-міне деп болғанша қара шұбарланып шыға келді. «Қасым ханның қасқа жолы осы емес пе?» деп ойлады бала. Қара шұбар қасқа жолдың май топырағы сабындай жылпылдап, лайсаңға айналды. Табан су. Жауын толастамай төпеп тұр. Қамшы етігінің астына тертеледі. Әлгі қамшымен есекті бастан тағы бір рет ұрды. Көңілім өксиді, көмейім лықсиды. Бала безеріп қалды. Түнде жауған қыламық қардың беті ізденіп шұбарланған. Дәу табандардың ізі де жосылып жатыр. Ыстық су мен суық суды қосып, томыртқылап жылытып, шай ішіп алды. Тыраулған тырналар дауысы құлағына келді. Бағанағы әйелдің күйеуі қашыр сияқты шабан неме. Бірінен-бірі қалғысы келмей қосаяқ қағып, екі ат андыздайды. Жылқы текті жануар ғой. Алыстан ызу-қызу топ қарауытады. Жалғыз-жарымды ториды. Жұлдыздар әлі шақшиып тұр. Бала нарт қызыл таба нанды бұралаңдап ауызға ұрып жіберді. Жайлаудың бал ауасы мен жұпар сан иісіне бала мас болып, басы айналғандай болды. Иманжапырқатың тамырлары адырайып-адырайып сөлге буаз болған кез екен. Өңсіз қылша көп шөптін көркін кетіріп тұрғандай. Бірақ ине жұтып, күшәла жеген ит сүйретіліп жүріп жайлаудан қылша тауып жесе, жазылады деседі білетіндер. Көкше шөптің түйме басы үркердей шоғырланып, әр-әр жерден ағараңдайды. Су жиегінен көк қасқа бақалардың барылдақ дауысы естіліп жатты. Оларды малта таспен атса, екінші тұстан құрқылдаған аузы томсырайған құрбақалар қылтияды. Бала тағы да қолындағы тасмен тарғыл тастың үстінде қонақтаған бақаны бастан қонжитты.

– Тидім, тидім. Басына тиді. Өлді ғой деймін... – деп жағамен қаздың үйрегіндей балпаң басып жақындады.

Бала қанша тырысқанымен есекті мәдениетке үйрете алмады. Бірақ, адам да кейде есек секілді ғой...

«Адамды жойып жіберуге болар, бірақ жеңу мүмкін емес» Э.Хэмингуэй





Мінез

Мезгіл – түн. Абажадай үлкен бөлменың сықырлауық, ойбайлауық төсегінде Арман ары бір, бері бір дөңбекшіді. Кірпігіне ілінген ұйқыны қарақошқыл қолдарымен жаншиді келіп. Бадырақ көздері тас еденді, төбесі шұрық-тесік қарағай ағаштан қиылған үйдің қабырғалырын сүзеді. Арман сүдіні сұлу, сүдері жұмсақ бала. Жалғыз сүйеніші анасы, жұмыстан сілелеп келіп, ұйықтап жатыр. Ала таңнан қара кешке дейін өндірісте тырбанып жұмыс істейтін анасы шаршамағанда не қылсын? Түнгі сағат үштер шамасы. Арман шырт ұйқыда жатқан анасына үн қатты:

– Анашым?

Арманның сөзін анасы естімеді. Жұмыстан келе сала анасы шай-тамағын іше сала ұйықтайтынын бала жақсы біледі.

– Анашым? – деді Арман оянар деген үмітпен.

– Ау, – деді анасы ұйқылы-ояу.

– Менің әкем қанда? Арман әкесін алты жасында ажырасқалы бері көрмеген-ді. Есінде бала кезіндегі әкесінің ессіз қылықтары мен кертабандығы ғана елес беретін сықылды.

– Әкең жақсы адам ғой, – деді анасы ақкөңілдікпен.

Арманның әкесі елудің ішін аралап кетсе де, бойына артық ет жимаған, қаршығадай ғана, аққұба, аса кірпияз, сырт көзге өзін зиялы етіп көрсеткісі келетінін жүріс-тұрысынан, киім киісінен да байқалып тұраты. Қуақы мінезді, қалжыңбас, әсершіл, қағылез адамдарға тән әдеппен лапылдап, шапшаң сөйлейтін адам. Иә, тор жорғадай толықсып, бұлаң кердей бұлықсып тұрған кездерде кімдердің бағы шалқымаған. Құданы құдай қосады, досты әркім өзі іздеп табады. Арманның анасы Гүлнәр басын жастықтан сәл көтеріп, қолын кеудесіне артып, баланың көңілін демегендей бір басалқы тілек айтқандай болды:

– Кеше ойқы-шойқы жолмен ырғатылып жұмыстан келе жатып әкеңнің ескі достарымен ұшырасып қалдым. Шаштарына бурыл кіре бастапты.

– Балаң елең-селең бос жүрісті қойды ма? – дейді маған.

– Менің балам туралы өйтіп айтпа... Қандай қақың бар?..

– Арманның жаман балалармен жүреді дегенді ойласам жүрегім май ішкендей кілкиді. Бүйте берсе не тамтығы қалмақ. Тайбурылдың баптауында қырық күндік кемдігі бар деген сөз бар ғой. Балаңды дұрыстап тәрбиеле, – деп әкеңнің Берік деген қырма сақал досы, нақ бір туғанын жолықтырғандай елеуреп, қамқорсыды. Бұл сөз Гүлнәрдің бүйіріне шаншудай қадалса да сыртқа сыр бермеді.

– Арманның жүріс-тұрысына уайымдап, қам жемей-ақ қой. Қолыңда билік бар кезде өз балаңды ұшпаққа шығармадыңба! Оқыған да жоқ. Көшеде бос андалып жүр деп сенің балаң туралы айтуға болады, – бетін қайтарып тастадым. Іштей бір күрсіндім де, тілімді тістеген күйі үнсіз қалдым. Бірақ бүйірлері қызып алған, елеуреп алған достары оған тоқтайтын емес. Бірталай әңгіме айтып тастады... Біреуі шапалақпен тартып та жіберді. Мас екен... Кабырғасы қатпаған ұлынан басқа сүйеуі жоқ шешесі кімге мұң-галасын айтарын білмей, іштей тынды. Бүйтіп басына берсе өмірі не болмақ? Баланың көкірегі толы тәтті арман. Барлық жақсы кездері әлі алда тұрған сияқты көрінеді оған. Келер күнді ойласа, жүрегінің басына бал тамғандай болады. Арман КазҰУ химия факультетінің үшінші курс студенті. Кезекті сабағы аяқталған студенттер разы-хош болып тарасты. Арман үйіне кетіп бара жатқан.

– Арман бері кел балам. Бір нәрсе айтам, – деп бейорганикалық химиядан беретін Дархан Мұшықев деген мұғалімі шақырып алды. Дархан орта бойлы, қоңырқай өңі майға бөккен бидайдай жылтырап тұратын, маңдайының қасқасы шүйдесіне дейін созылған құлжа бас, қоңқақ танауының қыр арқасы көзілдіріктен босамайтын, қорғасын құйған сақадай шымыр кісі.

– Ертең ғылыми конференция болады. Соған дайындал. Сен бірінші болып өз жобаңды қорғайсың. Мен саған көмектесемін. Мақұл ма?

Арман мақұл дегендей басын изеді.

– Ә, болды онда, – деп мұғалімі Арманның арқасынан қақты.

– Сау тұрыңыз ағай, – деп Арман ұстазымен қоштасып, аялдамаға бет алды. Аялдама маңында ығы-жығы иін тіріскен адам. Адам Смиттің қарапайым экономикалық қағидасы бойынша алдына темекі, шемішке, қаламсап жайып тастаған саудагер әйел тауарын сатып жатыр. Екі қара санынан қиылған, түбіртек мұқылдар да ұшырасып қалады. Арманға бұл адамдардың тіршілігі өлмеудің амалы ретінде ғана көрінді. Өлмегенге өлі балық. Жанын жегі құрттай жеп жатқан қамырығын сыртқа шығарғысы да келді. Халықтың бұндай күйін көрген бала көмек көрсеткісі де келді. Бұл баланың жазылмас жарасы, бір бүйірінде беріш болып қатқан мәңгілік арманы деуге болады. Қайғы атты қайыс ноқта сіріге айналып, тарыла түсті. Арман мәміле дегенді білмейтін, өмірге тек жоғары өлшемдермен ғана қарайтын, нағыз максималист. Салым, пешене, жазмыш дегеннің болатынын мойындағысы келмей, кейде дүниедегі әділетсіздік атаулысына бір өзі қарсы шабатын «Донкихоттығы» да бар еді. «Қай жаққа қисайсаң, сол жақа қисайтамын...» деп Құдай-Тағала айтты дегенді еміс-есіс еститін. Айтты. Өйткені, ол мәңгілік! Өл өлмейді. Мәңгілік. «Бақырбасты ажалдан ғана қаша алмайды және оның таңдау еркі бар...» дегенді біреу айтқан. Зейін-зердесіне дақ түспеген таза, жады тұнық бала, берген дәрістерді қомағайлана қабылдап, шөлейт даладай лезде сіңіріп алады. Өзі шырттай болып киініп жүреді. Арманның мінезі бірде шөл, бірде көл. Маркстың сенімді серігі, «Капиталды» бірге жазысқан Энгельс болса, курстық жұмысты бірге жазысқан, Арманның сенімді досы Ермек. Ермек марксизм-ленинизм классиктерін ұнататын. Ішімдікке бой ұра бастағаныны болмаса жаман жігіт емес. Марксистік қағида бойынша, комунистік қоғамда адамдар қабілетіне қарай еңбек етіп, ортақ өнімді қажетіне қарай пайдалануы керек. Социализм әлем мойындаған бес формацияның бірі. Бірақ ол идеяның бір ғана кемшілігі болды. Ол дінсіз қоғамды орнату. Соның зардабынан «атам мен апам құм қуырып, тас шайнады» деп ағам бұлқан-талқан ашуланғаны есімде. Бір күні сабақтан кейін Ермекті жоғары курс қоңқақ мұрын, еңгезердей, қазандай тұмақ киіп алған «ағалары» местей қып сабапты. Бұрында екі беті шиқандай қып-қызыл, борбиған толық жігіт еді. Беті көнектей болып ісініп кетіпті. «Не үшін ұрды?» – деп сұрап едім: «Өзім де білмеймін...» – деп жауап берді.

– Әй, Құдай біледі. Социализм туралы идеяңды қорғап қаламын деп таяқ жеген шығарсың, – деп әзілмен қағытқам. Сөйтсем, күдігім расқа шығыпты. Соққыға жыққан скинхедтер екен. Ұлтшылсымақтар...

Арман ашуға басып:

– Кеттік, әкелерін танытайық, – деп жылдам жүріспен жатақхананың алдынан бір-ақ табылдық. Бесінші қабатқа көтеріліп, «ағалардың» жағасынан алдық. Арманның ыңғайын баққан бөлмедегі басқа жігіттер де сөзге араласты:

– Досың өзін бір данышпанмын деп санайды ғой деймін шамасы, сол үшін де жұдырық жеді... – деп шикіл сары Алмас деген жігіт зілденіп. Арманнан ығатын Дәулет деген орта бойлы, қара бала көпшік тастай, көпіріп сөйлеп жатыр:

– Армеке оған біздің тырнағымыздың ұшы да тиген жоқ. Өзімізбен өзіміз болып жүрген ақкөңіл жігіттер емеспіз бе? Оған ренжіме. Ағайын арасында ондай-ондай болып тұрады. Жатақхана заңы солай, – деп ағынан жарылды. Өзін ұлтшылсымақтар екенін байқатқысы келмеді. Арман Алмастың жоқ жерден сыншыл бола қалғанын ұнатпай:

– Соны да сөзім бар деп айтып тұрсың ба Алмас? Ондай заң «Конституциямен» бекітілмеген. Заңшыл болсаң, ұлтыңа байланысты қисық-қыңыр заңды өзгерт. Қолыңнан келе ме? – деп Арман Алмасқа шүйлікті.

– Ал, сен Ермек! Қымс етсе: – Папама айтам... – деп қорқытатын бай баласының әрекетін қайталамай, жігіт сияқты жүр... – деп Арман тағы да ашу шақырды. – Бірақ Алмас мыналарың дұрыс емес. Қазақты ұру ғана қолдарыңнан келеді. Шешендерге (Тау халықтарына) тиісіп көрші, ертең-ақ бір қалтарыста қарныңды ірейді. Қазекең біртоға, иі жұмсақ, қойдан қоңыр момын ел ғой. Мына опасыз қылығың өзіңді орға жығып жүрмесін, – деді де Ермекті өзіне қарай икемдеген бойы бөлмеден шығып кетті.

Аялдамада тұрған Арманның ойын «Сейфулин көшесімен төмен түсеміз. Отырыңыздар, жол ақасы 50 теңге, «Студентік билеті» барлар үшін 25 теңге» деп қақылдап қоя берген кондуктордың тарғыл дауысы бөліп жіберді.

– Ей, жігіт қайда барасың? Кеттік! Фшт, – деді кандуктор Арманның үйі Сейфулин көшесінің бойында орналасқанын іштей сезгендей. Майауыз жігіттің «фшт» деуі бұл да ым сөздің бір сарқыты болар деген ой келді. Арман кірген бойда артқы орындыққа барып қаздия қалды. «Болымсыз стипендияны бір айға себездеп жеткізу керек», – деп күбірледі, тиын тебендерін санап жатып. Сиқырлы сандықтай сырын ішіне бүккен, біраз кітапты сатып алатын ақшасын бөлек қойды. Өзі ұнатқан кітаптар Арманды бауырына тарта бастағандай. Қақтап ембей қоймайтын кенже қозыдай, Арманның көп уақыты кітап оқумен өтеді. Арман денесі семіз тартқан, майға бөккен бауырсақтай домаланған бір кісіні көзі шалып қалды. Қасында бойы ұзын, денесінде қырым ет жоқ, жағы суалған, сылыңғыр қара отыр. Қас-кірпіксіз жылан көзімен адамға тесіле қарағанда, тұла бойың мұздап кетеді. Балаға көз тастасынан-ақ «кім де болса, тегін кісі емес, адамдар табиғатын жетік меңгерген, мәттақым біреу...» деп ойлады. «Әлгі ұзынтұра кісіні танымаймын, бірақ бір жерден көрген сияқтымын» деп ойлады Арман. Арман әкесінің түрін бұрын соңды көрмеген. Бала пысық болғандықтан факультетте «атқа жеңіл телпекбай» атанған. Мұғалімі бір жұмыспен Ғалымдар үйіне бір хатты апарып беруге өтінген. Армекең анасы керемет жан. Көкөрім жігіттің арманы мықты химик, ғалым болу. Жұмысының шалажансарлығы есіне түскенде алыстан қылаң беретін үміт сәулесі өшкендей болады. Ойында жүрген формулалар мен жобаларды ерте күнді кеш қылмай жазып, біраз дүниелерді жүзеге асыру. Одан басқа аужал етер ой да, үміт те жоқ. Ашаршылықты басынан өткерген Арманның нағашы апасы көрген білгенін көп айтатын: «Аш адамның бет ауызы күлкілдеп ісіп кетеді. Бүткіл тұла бойы қамырдай қабарады. Қарны үрленген шардай болады. Әбден кендірі кесіліп, өзегі үзілген босқындар көзіне көрінгенді талғамай жей беретін...». Баланың жолда келе жатып өзегі талып, жүрегі қарайғанда шежіре көкірек апасының айтқан әңгімелері есіне түсетін. Тамақ атаулысын тегін тектемей, жей береді. Бірақ оның қарны тоқ болса да, көңілі құлазыған жұт секілді. Себебі, бала өз тұрғыластарына қарны ашатын. Өзінің жанын түсінетін біреуді көрсе әжептеуір қаужаңдасып қалатын. «Балбармақ анам қандай тағам дайындап қойды екен?» – деп қарнын сипады.

Бала автобустан түсіп, орталық көшеге сұғынбай, шет-шетпен баспалап келе жатыр еді, біреу атын атап шақырғандай болды. Арман жалт қарады.

– Арман тоқташы балам, – деді қоңыр дауысты бейтаныс кісі.

– Сіз кім боласыз?

– Мен сенің әкеңмін, – деді қуақылана жымиып.

– Өтірік.

– Имандай шыным балам. Арманым менің, – деп бейтаныс құшағына қыспақшы болып еді, бала оны итеріп жіберді.

– Әкем болсаң сонша жыл шошқа тағаладың ба, әлде жұлдыз санадаң ба? А... – деп Арман бейтанысқа қандауырдай қадалды.

– Балам менен сырт айналмашы, – деп бейтаныс жалбарынды.

Соқада қамытқақты боп жүрген арық аттар, әлі да жілігіне май жүгіре қоймаған көтерем өгіздер болушы еді ауылда. Арман бейтаныс кісіні көргенде көз алдына осындай суреттер көрініс берді. Жұдырықтай баланы әлгі жұлқылай бастады:

– Мен сенің әкеңмін. Сен менің кіндігімнен тарағансың ұқтың ба? – деп басынан нұқып жіберді. – Түсін! Мен сені көзіңді жәудіретіп, далада тастағым келмеді, – деп дағдарды.

– Далаға тастадың. Мені шешем бағып-қақты. Мені нағыз ер етіп тәрбиеледі. Сен бере алмаған жылуды, анам берді, – деді де Арман жүгіре жөнелді. Арман көше бойлап қашып келеді. Ар жағы алма ағашы мен бытқыл теректер өскен шағын бақ, одан ары үйіне апаратын үлкен көше. Көшеге шығып алған соң, қаз-қатар өскен қалың ағаштардың далдасымен құстай ұшып жүгіріп келеді. Көшеде бір тірі жан жоқ. Кеш батып, ақшам үйірілген кез. Үйдің терезесінен жарқырған сәуле көшедегі шамның шұғыласы айнала самаладай жарық етіп тұр. Арманның үйі аңдағайлап алдында тұр. Үйге жеткен бойда анасынан тамақ сұрады. Сый қылсаң сыпыра қыл. Анам тамақты молырақ жасаған сияқты. Дастархан көл-көсір.

– Анашым бүгін қандай ас даярладыңыз? – деп Арман байсалды қалыпқа түсіп.

– Сенің ең жақсы көретін тағамың – ет.

Сылынып піскен етті ал кеп жеді. Біраз шөпектеп қалды.

– Мінезің әкеңе тартқан. Ол бір нәрсеге төзе алмаса, қоңқылдап жүретін. Бір нәрсеге ренжісе үйге келген қонақты қоңырқай қабақпен қарсы алатын. Қай жерге барса да қасына көзі жайнаңдаған, Жанат деген жігітті ертіп алатын. Жанат аю жоталы, кертпеш танау, шүңірек көздеу келген жігіт... – деп Гүлнәрдің айтып отырған әңгімесін есіктен салдыр-күлдір, алқын-жұлқын арсалаңдап кіріп келген бір бейтаныс кісі бөліп жіберді. Анасының сыныптасы Айдын екен. Әр сөзін санап сөйлейтін, өте салмақты, бойы ортадан гөрі төменірек, жасы әлі елуге іліге қоймаған, үстіне қылау қондырмай, соңғы сәнмен киінетін, аққұба, бұйрашаш, сырбаз, әр сөздің дәмін тұшынып, аспай-саспай, орнықты сөйлейтін кісі. Кезінде анам қалжыңдап «жақсы жігіт» деп лақап ат қойған екен. Бұл кісінің келгеніне Арман оң қабақ таныта қоймады. Сезік тудырмау үшін, күлімсірегендей болды. Баланың еркелігі ұстап кетті де:

– Ше-ше маған ... жасап беріңізші... – дей қалды.

Келген қонақ ыңғайсызданып қалды.

– Бала – ананың қуанышы. Үлкен есім ауыр болады деп арманшыл болсын деп Арман қойдым... – деді шешесі. Бір әредікте Арман бейтанысқа:

– Осы Абай хакім: «Есектің артын жу да, мал тап» демеп пе еді? Бейтаныс өзін-өзі бекітіп, балаға қарап:

– Оның дұрыс, – деп үйден шығып кетті.

***

Көшедегі көп халық құмырсқа-қытайлар секілді. Қарақшы кезеңде тосып, ойпаңда тонайды. Біреулерін баланың алдынан атып шықты.

– Мына жігіттің алдын тоспасақ болмайды. Қойқаңдап менің інімді басынуы жаман еді, – деп қабағын түйді.

– Ей бала бері кел, қалтаңда не бар, – деп сес көрсетті. Қалтасынан пышақ шығарды. Бастан құлақ садақа, көнбеске амал жоқ. Әлгілерге ақшасын бере салды. Армекеңнің Дархан деген көршісі бар. Ол байқұс шыр бітпеген тақыр кедей болса да, көңілі көкорай шалғын, ниеті таза. Кедейлігін бәзбіреулер бетіне басса, арқасына ер батқан шилі жауырдай бүгежектей береді. Танаудан шаншылатын көп жұмыс жоқ. Арманның әлі де ойына алған дүнилері көп еді. Бала өзін зар күйіне келген тастүлек бүркіттей сезінді. Капиталистік жүйенің ырық бермей, ырқиып кеткеніне іштей наразы.

Көк мұз мен ақ кебіннің көбесі сөгіліп, бұрынғы қақаған аяздың беті қайтып, көктем өзінің билігін жүргізе бастаған шақ. Күн жылынып, көк қаулаған маусым айы. Көктемнің өз күшіне еніп, дүниенің түлеп жасарғанын енді аңғарылды. Тампыс табиғат мәңгі бір қалыпта тұрмай, тез алмасып, бірін-бірі ұмыттырып отыратыны ғажап-ау. Күн жаманы кетеді, адам жаманы қалады. Көк жүзінде теңгедей де бұлт жоқ. Зеңгір аспан мөп-мөлдір. Тымық ауаны дар-дар айырып, ен даланы басына көтеріп әтеш азан шақырып жатыр. Күн арқан бойы көтеріліп қалыпты. Күн көзі мыс табақтай балқып, көкжиектен енді көтеріліп келе жатыр. Арманның үйінің жанында ақ көбігін атқылап өзен ағып жатыр. Кішкентай шатқалды бойлай самал жел есіп тұр. Өзен жиегінде бетін сумен жуып жатып Арман Дарханның айтқан сөзін еске ұстаған еді.

Басында Арманның дарбазасы кісі бойындай ғана еді, кейін түйе бойламайтын бетон қабырға айналды. Медеуге көтеріліп қараса, қала алақанға салғандай анық көрінеді. Көз ұшында бұлдыраған жасал желек жамылған қала сымбаты.

Арман еті ояңдап, шау тартқан бүркіттей, біртүрлі шабытсыз жүрді. Көк төсіне қанат қағып, шарықтай самғау үшін, өз бабын тауып, қайта бір түлеуі керек еді.

Арман химик деп басында айтып едім ғой. Ол ғажап (жақсы!) тұрмыс-тіршіліктің формуласын ойлап тапқысы келді. Күнде ізденді. Кітапханадан шықпады. Утопистердің еңбектерін көп оқыды. Ол формулаға тіл, діл, салт-дәстүр, әдет-ғұрып, мәдениет, дала демократиясы, одан кейін барып дінді қосты. Дархан: «Жер бетінде жұмақ орнату бекер. Сен Құдай емессің ғой...». – деді. – Бұны басшылар мен шенділер де жүзеге асыра алмай отыр. Ленин мен Маркс та бұл ұлы формуланы соңына дейін жеткізе алмаған. Оның үстіне сен жалғызсың. Ойларың бір жерден шығатын, осындай идеямен ауыратын тұстастарың жоқ, – деп үзілген әңгімесін ары қарай сабақтап.

– Бұның дұрыс досым!

Интернет арқылы Әзірбайжан, Қырғызстан, Түркиядан достар тапты. Алқақотан отырып ақылдасты. Артына «Үш әріптің» адамдары түсті. Бұл формуланы оларға түсіндіре алмады. Түсінбеді. Арманды түрмеге қамады. Бір айдан соң: «Ұлтқа қарсы жұмыс істеген тыңшы. Халықты ереуілге үгіттеп жүр» деген желеумен оның көзін құртты. Егер сол формула жүзеге асқанда мүмкін біз жақсы өмір сүріп кетер едім... Бірақ ол идеяда «ұлтқа қарсы» ештеңе жоқ. Қайта ұлтқа жұмыс жасайтын нәрсе. Белгісіз немесе біз білмейтін тың дүниелер әрқашанда қауыпты болып көрінетін әдет қой... Жөргегінде тұншықтырылған, жанбай жатып сөнген қаншама формулалар, идеялар бар...





Жеті немесе он жеті... (жетібасты әйелдің әңгімесі)

***

Бір дене. Жеті бас. Нәсілі – адам. Жынысы – әйел. Жетібасты әйел. Жетеуін де жалғыз жігіт жақсы көреді. Мүмкін жақсы көрмейді. Кезінде сүйген шығар.

– «Шығар» деген сөзді айтпа маған, – деді төсекте етбетінен жатқан әйел жігітке жас тұнған жанарымен қарап тұрып.

Дауысынан сенімсіздік сезіледі. Сол үшін де жылап жатса керек. Жігітке сенбейді.

– Сен жезөкшелеріңнің қойнында жатып келіп, маған: «Сүйемін» деп өтірік айтпай-ақ қой. Саған сенбеймін. Мен сенің жұбайыңмын ғой жігіт-ау, – деді жасын шашымен сүртіп.

Шашы ұзын екен. Өріп алыпты. Беліне дейін түсіп тұр. Қап-қара. Кезінде жігіт сол шашына ғашық болып үйлене салған.

– Шашына. Менші? Адам шашқа ғашық болып үйлене салады ма екен? Ақыл-есің дұрыс па өзі? – деп ашу шақырды.

Дұрыс сияқты. Жұмысы, үйі, көлігі бар. Ақшаны жақсы табады. Кітапты өте көп оқиды.

– Көп оқығаның құрысын. Жанымда тұрып басқа бір нәрселерді ойлап отырасың. Ақшаны далаға шашасың. Балаңды елдің әкелері секілді қыдыртуды да білмейсің. Білетінің аз емес, ал білмейтінің одан да көп.

Барлық адам біліп, тану үшін дүниеге келеді ғой. Сол үшін ізденеді. Қателеседі. Түзетеді.

– Сен түзелмейсің. Сен түзелсең мына мұрнымды кесіп берейін.

Ешнәрсені кесіп керек емес. Ол тәнді зақымдайды ғой.

Жігіт терезеге қарап отырды.

– Таныс жезөкшеңнің бірі өтетін шығар деп үміттеніп отырсың ба?

Ол жай қарап отырды. Тамылжыған табиғат. Көп адамның табиғаты да сондай әсем болса ғой.

– Менің мінезім ұнамай жүр ме? Басқа төмен етектіге баратының сондықтан екен ғой.

Ол кімге барды? Қашан? Бірақ кім білсін. Мен оның жанында күнде жүрмеймін ғой. Аяғы болған соң жүреді. Ең бастысы мүгедек емес. Беті ары. Тфу-тфу.

– Сен мүгедек болсаң жақсы болар еді. Қасымнан шықпас едің.

Неге адамдар біріне-бірі жақсылық тілегесі келмейді. Егер ол мүгедек болса, әйелі оған қарамас еді ғой. Мүмкін, басқа біреумен қыдырар еді. Егер қыдырғысы келсе, әрине.

– Мен сен сияқты емеспін. Өңгені өзіңдей көрме!

Бірінші әйел ұйықтады. Сүйкімді екен. Әйелі ғой деймін шамасы. Сөздері сондай ойға жетеледі. Жанарынан жас парлап ағыпты. Адамның көзжасы. Түсінде де жылап жатқан шығар. Егер жігіт оның түсінде жүрсе жұбатар еді. Неге жігіт жұбайы ұйықтамай жатып жұбатпады. Мүмкін әйелі оны кеудесінен итеріп тастайды деп қорыққан шығар. Екеуі ұрсысып жүр ғой.

***

Екінші әйел оянды.

Жігіт оған қоңырау шалып, далаға шығуын өтінді.

– Қазір шығамын.

Бұл артықтау еді. Әйел әрқашанда оның айтқанын орындап жүрді. «Жоқ» немесе «болмайды» деген сөздер ол қыздың ауызынан мүлде шықпайды.

– Мені сағындың ба?

Ол білмейді. Бұл әйелді талай жігіт сағынып жүр... Сағынған жоқ. Себебі, сүймейді. Себебі, ол жезөкше. Сол үшін ғана ма? Жоқ. Оның әйелі бар. Болмаса, үйленер еді. Соңғы сөйлемді көрінген айтып жүр емес пе? Себебі? Себебі, тәнін сағынды. Болды ма? Жоқ. Басынан өткен қызықты, шытырман оқиғаларын естігісі келеді. Көп жағдай жадында сақталған болса керек. Әр жігіт – бір оқиға. Оның жанына «Мың бір түн» мен «Дэкамерон» ілеспей қалады.

– Бүгін білесің бе не болғанын?

Білгенде не істейді? Қазір ақпараттан бас айналатын заман ғой. Ештеңе тыңдағысы жоқ. Электронды ақпарат құралдары, баспасөз. Қаптаған, жылт еткен жаңалық. Лексиконындағы: «Тыңдау» деген етістікті ұнатпайды. Оны айтпайды. Немесе айтпауға тырысады. Біреулер: «Тың...» деп бастап келе жатқанда сұқ саусағын ерніне апарып «тыныш, сөйлеме» дегенді ишарамен білдіреді. Ол сөзді ешқай тілде қолданғысы келмейді.

– Сен мені не үшін кездесуге шақырғаныңды білемін. Бірінші рет келіп тұрған жоқсың ғой.

Ол одан кейін де қандай мақсатпен шақыратынын білетін болады. Ұнаған нәрсені ұмыту қиын ғой. Қызығы кеткен соң жігіт те қызды ұмытады. Адамның бәрі ұмытшақ. Көп жағдайда жақсылық жасаған адамдарды ұмытып кетеді. Танымай кетеді. Басқа жүректің есігін қағады. Үй иесі ашпауы да мүмкін. Өйткені, сенбейді. Естіген. Басынан өткен.

– Жүр.

Ол мүгедек болғанда бұл әйелге келмес те еді. Бір жағынан жұбайы да дұрыс айтқан. Неге сөзіне құлақ аспады? Кетіп бара жатыр. Ол туралы ойлауға мұршасы жоқ. Шыққан соң... Бірақ, онда кеш болады. Алайда, «кеш» деген сөз есіне түскен сайын көңілі алағызиды... Түсті. Өкініш. Қайталамайды. Оны уақыт көрсетеді. Әлсіз. Әлсіздігі ұмытшақтығында. Ертең жұмысына барады. Шаршап тұр. Екінші әйел ұйықтады. Бұл кім? Есінен тарс шығып кетті. Кім еді... А... Жоқ ол емес.

***

Үшінші қыз оянды. Көп сөйлемейтін сықылды. Сені тек тыңдағысы келеді. Жігіт аузын алақанымен көлегейлеп есінеді. Шайтан еніп кетпесін деген ой ғой баяғы. Қыздың қолында кітаптар бар екен.

– Сіз кітап оқығанды жақсы көресіз бе?

Бүгіндері көп адамдар кітап оқымайды. Ол ғажап әлем ғой. Бір кірсең шыққың келмейді. Кітаптің орнын ешнәрсе баса алмайды.

Қыз үйде отырады. Түсінде де, өңінде де кітапті көреді. Кейде, кейіпкерлерімен вальс билеп, мұңын шаққысы келеді. Еліктейді. Ол да ұйықтады.

***

Төртінші қыз оянды. Үстінде – хиджап. Діндар қыз. Жігіт әйелі бар екенін айтқан жоқ.

– Еркек пен әйел үш рет қана көрісуі керек. Хадис бойынша үшінші рет кездескенде үйленетінін айтуы керек.

Үш рет кездескеннен адамды тану мүмкін емес.

– Сіз...

Қазір сенетін адам да қалмады. Қазақилықтан алыстап кеткен. Екеуі үйленді. Үш ай тұрды.

– Талақ! Талақ! Талақ!

***

Бесінші қыз оянды. Басында – сәукеле, үстінде – қазақша көйлек, камзол. Қолында – нарқобыз. Қоңыр үн көкті жылатты. Жаңбыр жауды...

– Ұнады ма?

Бұндай ғажап әуен барша адамзатқа ұнайды.

***

Алтыншы қыз оянды. Бай. Орысшалыс.

– Привет! Как дела? Сегодня встретимься?

Қазір орыстілділер көп. Биліктің бір ұшы солардың қолында. Алдыға басқан аяқты артқа тартатын да осылар.

– Ладно! Пока! С тобой не интересно!..

Бұларға ақшаң болса ғана қызықсыз. Жаныңнан қалмайды...

***

Жетінші қыз. Өмірді, сантүрлі қиыншылықты көрген қыз. Ақылды қыз.

– Үйде екі сіңілім, шешем отыр. Жұмыс істеуім керек. Ақша керек. Шешемнің көзіне ота жасау үшін қаржы керек. Кафеде официант болып істеп жүрмін. Ақшасы аз.

Қазір маңдайы шылқып отырған ешкім жоқ...

– Мен кеттім. Уақыт жоқ. Жұмыс істеу керек!.. Қош бол!

Уақыт аз. Өте аз. Жұмыс істеу керек...





Table of Contents

Құлдар патшалығы (әңгімелер жинағы)

30 үй, 5 пәтер

Одағай әңгімелер

Ең мейірімді адам

Дарынсыз артист

Демократияның көлеңкесі

Диктатордың өлімі

Емші

Ессіздер қоғамы

«Жағымсыз кейіпкер»

Ит. Адам. Өмір...

Зұлымдар мекені

Кәдуілгі өлім

Кешегі күнді сағыну

ҚОЖА

Құлдар патшалығы

Құмырсқа

Қорқыныш

Қуыршақ

Бейтаныс

Адамды іздеу

Айлы түн

Арыстан

Аяқталмаған картина

Қаржыгер

Қастандық

Маникен

Бетсірі

Делбе

Үміт

Алматы

Нәрестенің күнделігінен...

Тапанша

Пиғыл

Саяси қате

Сауда

Сезім

Соңғы адам

Жынданған жігіт

Жұма

Мүжілген ескерткіш

Тәуелділік

Шындықты іздеу

Ұрлық

Ұмытылған кезең

У

Тірілу

Түс кезі

Ұмыту

Ұялу

Тоқтаған уақыт

Темекінің тұқылы

Терезе

Жүргізуші

Су

Скальпель

Пендешілік

Көсем

Жаратылыс

Жауапсыз махаббат

Қарғыс

Жоғалған әке

Жоғалған бас

Зират

Күту

Кітап

Қалам

Қанға боялған гүл

Махаббат

Мәңгілік достар

Мезгіл

Оқиға

Ол адам...

Сол бір күн

Мінсіз адам

Саяси ойын

Ниет

«Азаттық» көшесі

Ғұмыр

Жанар

Дүбара

Ауладағы оқиға

Тәубесіне келген адам

Көктегі түрме

Нік-Ре мырза

Ақынның өлімі

Ұялас

Бала

Мінез

Жеті немесе он жеті... (жетібасты әйелдің әңгімесі)





