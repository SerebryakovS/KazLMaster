	Адам Мекебаев

	Құпия қойма





	Роман





	Белгiлi жазушы Адам Мекебаев 1932 жылғы қолдан жасалған аштық арқылы қазақ атаулыны жер бетiнен мүлде жойып жiберiп, олар мекендеген Ұлы даланы түрлі бөгде ұлтпен толтыруды көксеген кеңес өкiметi кезiндегi империялық саясаттын қаталдығын қат-қабат оқиғаға қатысқан алуан пейілді кейіпкер тағдыры аркылы суреттейді.





БІРІНШІ БӨЛІМ





Бірінші тарау




	Ол бүгіннен қалмай баласы мен әйелінің, сосын өзінің аштан өлетінін білді. Сонау 1925 жылы болыстық атақ калып, өзі пешірліктен босағанда ит басына іркіт төгілген тоғыншылык заман еді. Бірақ бұл ұзаққа созылмады. 1928 жылдың жазында ел ішінде түрлі қатер төндірген өсек-аяң өрттей қаулады. Сұсы қатты Советтік саясаттан сескенген – мыңғырған малы бар байлардың біразы ерте қамшылап, елден безе қашып бара жатты.

	Бұрынғы болыс – Байбол:

	– Түктібайға айт, бізбен бірге жүрсін," деп өзіне арнайы кісі жіберіп сөз салды.

	Түктібай ілескен жоқ. Іштей кедей болыстың пешірі болып, жаңа өкіметке сіңірген еңбегін малданды.

	Сол жылы күзде даланың астаң-кестеңі шықты. Бұрын бір өзі бір рулы елді соңына ертетін, біреуінің өзінен ғана тұтастай ауыл айбынатын бірнеше шынжыр балақ шұбар төс шонжарлар енді мылтық асынған солдаттар алдында түнере томсарып, тізбек-тізбек көшті өздері бастап, жат жақтан Көктөбеге құлап, шыпырлатып үй тігіп жатты.

	Өрісінен мезгілсіз айдалып, Көктөбенің төңірегіне жиналған мың-мыңдаған мал жердің ақ шаңын аспанға көтерді. Төрт түліктің ызы-қиқы, қым-қуыт даусынан бас айналып, құлақ тұнды.

	Пешірліктен түскелі бері оқшауланып саяқ кеткен Түктібай қызылттанау болып, өзгелерге жол-жоба көрсетіп шапқылап жүрген кемсамол белсендіден: .

	– Бұл не жиын? – деп сұрап еді, ол атының басын тежеуге де мұршасы келмей айқайлай дауыстап:

	– Дала алпауыттары – феодалдарды кәмпескілейміз, мал-мүліктерін бұрын қаналған кедейлерге бөліп береміз. Өздерін жер аударамыз, – деді. – Көлектеп құрамыз.

	Үнінен үлкен іс тындыруға бекінген жанның мақтанышы байқалады екен.

	Кемсамолдың айтқаны тұп-тура келді. Үш күннен соң Көктөбе ауылкеңесіне қарасты сегіз байға:

	– Мал-мүлкін кедейлерге үлестіріп, өздері жер аусын, деген үкім шықты.

	Кіндік қаны тамған туған жерден аласталғалы арбаға еріксіз тиеліп, айдалып бара жатқан бай-бәйбішелердің зарлап айткан жоқтауына дала көпке дейін күңіреніп тұрды.

	1929 жылы өкімет – орта шаруа, бай-құлақ атаулыны қолга алды. Көлектеп болып ортақтасуға жаны қас олардың ірі қара мен уақ жандықтарын кәмпескілеп, мың-мыңдап етке өткізуге айдап кетіп жатты. Бұл жолы Қазан төңкерісіне дейін кедей болып келіп, НЭП кезінде шыр біткендердің өздері де сау қала алмады.

	Атауы әр түрлі салық көбейді. Есік алдында қалған мал күнкөріске жарамайтыны сезіле бастады. Ал жоғарғы жақтағы өкімет басшыларының нұсқауы:

	– Қазақстан аулында кіші Қазан төңкерісін жасаймыздан! – өзгермеді.

	Ғасырлар бойы малды – ішсем тамақ, сатсам киім, мінсем көлік, – деп есептейтін құбатөбел ғана қоңы бар қазақтың өзі мына сұмдықтан шошынып, елінен, жерінен безіп, басқа жақтан пана табуға ұмтылды.

	Бірақ олардың бұл жансауғалауы өкіметке ұнамады. Соңдарынан әскер шығарды. Ұстағандарын абақтыға жауып, қарсыласқандарын қанға бөктірді.

	Түктібай жиырма тоғыздың күзінде бай-құлақ есебінде кәмпескіленетіндердің қатарына ілікті. Әйтеуір, қалайда сотталып кетпеудің қамымен жан сауғалап, ежелгі қонысын тастап, бір күндік қашықтықтағы он-он бес үй бірігіп көлектеп атанып, артель құрып отырған ауылға барып қосылды. 1930 жылы әлгі бұрынғыдан қарасы сәл көбейген артель мүшелерімен бірге егін салуға қатысты. Қалайда бай-құлақ деген көзтүрткі күйден құтылу ниетімен ақ тер-көк терге түсіп еңбектенді. Бірақ адал адам атана алмады. Белсенділер таққан басты кінә:

	– Пешірлікті пайдаланып, қара халықтың қанын сүліктей сорғансың, – болды.

	Ақырында сотталып Ақмешіттің абақтысынан бір-ақ шықты.

	Жамандығына бақса, енді су түбіне кететінін білді. Сосын таныс іздеді. Тапты. Ақылдасты. Шешті. Пешір болып дәуірлеп тұрған кезінде бір бай параға берген қос бірдей алтын білезік пен алқаны – үйіне астыртын адам жұмсап алдырып, оны алгi танысы арқылы түрме басшысы мен сотқа беріп, он бір айдан астам уақытта – 1931 жылдың қазан айында əзер құтылды.

	Түктібай Ақмешіттегі абақтыдан “Бозарық" колхозындағы үйіне дейін үш күн жаяу жүріп, арып-ашып әзер жетті. Қатыны мен баласы қайыр сұрап жүр екен. Өзiн алғаш танып жүгірген он жасар ұлы Ердәулет жете бере мойнынан тас қылып құшақтап алды. Сонан соң:

	– Көке, енді кетпеші, – деп жалына өксіді, – тастамашы. Белсенділер апам мен мені күнде боқтайды, ұрады.

	– Қой, балам, – Түктібай өзінің де көңілі босап бара жатқанын байқап, қайта қатайды. Жігіттің жылағанынан гөрі қиындықтан жол табуға тырысқаны абзал.

	Түктібай баласын жұбатып, көңіл бірлегеннен кейін ғана (барып, зайыбы Сырғаға мойын бұрды. Жүдеп кетіпті. Екеуі дәстүрлі дағды бойынша қысқаша амандық-саулық сұрасудан соң Ердәулетті ертіп жаңа қоныстың шетіне таман тігілген өз үйіне қарай аяңдады.

	Түктібай эдепкі қарқында елден біржола кетуге бел байлап жеткен-ді. Сөйтсе ойлағанын орындай салатын дәуір келмеске кетіпті. Бір жаққа көшпек түге анда-санда ау арытып, шаруа қамдастыратын көліктік; ағарғанын жүрек жалғар ететін сауымдық мал да қалмапты. Ақмешіт шаһарының абақтысында жатып емен-жарқын еститін малды тегіс ортаға алу жайлы жаңадан шыққан қаулыға сәйкес жұмыс бұл жақтағы ел ішінде қызу жүргізіліп жатыр екен. Құбатөбел шаруаның өзін қалтыратқан науқанның алғашқы тегеуірінді екпіні бай-құлақ атанған Түктібайдың от басына қара дауылдан кем тимепті. Өзі сотталғанға дейін – көмпеске мен түрлі салықтан қалған бір ат пен жеті-сегіз уақ жандықтан – тігерге тұяқ қалмапты.

	Бұлардан басқа Түктібай – ел ішінің бұрынғыдан да бетер қызыл сүргін екенін аңғарды. Күн сайын жайлаудың желке тұсына жиыстырылған төрт түлік малдың санына Қызыл шоққа қыздырылған орақ-балға таңбасы басылған соң, үйір-үйірімен аудан орталығына – етке өткізуге белсенділер толассыз айдап әкетіп жатты. Сол байлықты көзбен көріп жүргенімен Түктібай үшін бәрібір қатын-балаға талшық қылар тамақ тауып беру, қазабат шаруаға айналды. Кешке қарай арып-ашып, үйіне бас сұққан күйеуіне Сырға:

	– Ердәулеттің көкесі, ауылдың біраз адамы жер-суды тастап, басқа елге кетіп жатқан көрінеді, – деді. Күні жылы, жер қарада біз де тәуекел деп көрсек қайтеді.

	– Есінен танып, есеңгіре жүрген халықтың қай әрекетін құптап болады кісі, – деді Түктібай. – Қазір бұл төңіректен мен де қара батыруды қалар ем, бірақ қалай?.. Кеткенде қаражатсыз, ас-ауқатсыз қанша жер ұзап, қай елге сиямыз. Онан да әліптің артын бағайық. Әлі де әрекет жасап көрейін. Мүмкін өлмегенге өлі балық дегендей бір нәрсеге табан тигізерміз.

	Түктібай біраз жанның әлі де тұлдырсыз қалмаудың қамымен жанталасқан әрекет үстінде екенін кездейсоқ білді. Алда күтіп тұрған ұзақ қыстан от басы отанын аман алып шығу үшін, қолда қалған малдың ең соңғысынан айырылғысы келмеген халық, енді соны өкіметке тегін өткізбеу амалына көшіп, белсенділерден бұрын қимылдап, қара суық түспесе де жас еттің борсып, бұзылатынына да қарамай, ыңғайы келсе-ақ сойып тастауға кірісіпті. Тек көбісінің дымы iшінде, жымы білінбейді-ақ.

	Түктібай осы бір сәтті өз пайдасына шешу үшін алдымен сабылып дала кезді. Арманы – әлдекімнің жасырған малының үстінен түсіп, басқа жаққа айдап әкету, белгісіз біреудің тығып тастаған етіне тап келіп, үйіне жақын жерге тасып алу. Сөйтіп мол олжаға кенеліп есін жинау. Бірақ қалыңды қанша шарлағанмен саяқ жүрген мал кезікпеді. Жыра, сайды тімсінгенмен ет иісі шықпады.

	Үйіне түн ортасы ауып, аяғы жүруге жарамай қалғанда барып оралса, Сырға ұйықтамай өзін күтіп жатыр екен. Орнынан тұрып, шешінуіне жәрдемдесті. Сонан жылы төсекке кіріп, көрпесін қымтанып жатып:

	– Әбден шаршап, ашығып жететініңді білсем де, ешнәрсе алдыңнан әзірлеп қоя алмадым, – деді айыпты адамдай жасқаншақтап, әрі баланы оятып алмас үшін сыбырлап қана. Үйде үнем жок. Бағана ертеңгісін Ердәулетжан тамақ сұрап кыңқылын көбейткен. Өзің білесің, бұл маңда бізге жәрдемдеспек түгіл, жылықабақ танытатын тірі пенденің жоқ екенін. Сосын беттің арын белбеуге түйіп Жиенқұлдікіне барғанмын.

	– Қай Жиенқұл, әлі ұзынтұра ма?

	– Иә, – Сырға қысқа ғана жауап қайырды.

	– Мына кез, өтіп кеткен кісілікті бұлдайтын уақыт па. Бұрын босағадан орын тимейтіндерге енді Құдай алақан жайғызса, көнбеске амалың кәні. – Жасыған үнмен күрсіне сыбырлаған Түктібай кенет басқа бір көңіл-күйге ауысты, – E-ее, Жиенқұлдың үйіне барсаң онда біраз жер жүріп қайтқан екенсің ғой. Оны Тәтім қыстауында жалғыз үй отыр деуші еді, сол рас па екен?

	– Рас. – Сонша жеке шығынғаны несі екен, байғұстың?

	– Шамасы түтін аңдыған белсенділерден кашқан түрі шығар.

	– Ау, ол қаратаяқ қу кедей емес пе?

	– Кедей болса не?.. Олардың бай, кедей деп кісі айыруды қойғандарына біраз уақыт өткен.

	– Мүмкін, әбден мүмкін... Қашанда асқатықтан тарыққанмен жер тырнап, егін салып, атала-жарма ішіп, жыкпа-жығылмамен жан созған отбасы ғой. Белсенділерді дүметіп, қонақ етіп отыруга қайбір шамасы бар дейсің.

	– Бұйырған дәмді ішіп аттанса, ғанибет дерсің. Олардың ұраны: бар десең – бер, жоқ болса – тап. Әйтпесе бітті – тап жауысың. Алдына ас қойсаң, "Мына аталаға шайған ұнды қайдан алдың?" – деп сұрайды. Шынын айтса, аштан өледі, жасырса, абақтыға жабады. Әйтеуір мен білетін белсенділер түтін түтеткен шаңырақтың ошағының отын өшірмей тынбайды. Осылардан кейін алысқа көшуге шамасы жоқ кісі елден оқшауланбағанда қайтсін... Оны қойшы, кісі қайда қыстаса да өз шаруасы емес пе, мені жаныма қатты батқан нәрсе басқа. Алақан жайып барғанда Жиенқұлдың шешесінің міз бақпағаны. Қайта әйелі Зәуре күйбеңдеп жүріп тобықтай нанды әзер ұсынды. Сырға тамағына тас тығылғандай даусын өзгерте жұтынып, сөзін әзер жалғастырды. Ердәулеттің аузынан жырып, ол наннан саған ауыстыруға дәтім шыдамады.

	– Оны сөз ғып қайтесің. Жалғыз баланың нəсібіне жармасқанша онан да мені жер жұтқаны жақсы емес пе. Қазіргі менің жанымды жегідей жеп жүрген нәрсе: сенің де, өз басымның да қам-қаракеті, қайғысы емес, Сырға, – Түктібай тістене сыбырлады. – Соған жете алам ба, әлде жете алмай бұл өмірден арманда өтем бе, міне мендегі уайым әзірге сол ғана.

	– Соншама сарқыла айтарлай ол қандай уайым?

	– Ердәулеттің амандығы. Мына қазақ атаулыны әбжыландай жалмағалы жылжып келе жатқан ашаршылық апатынан ізімнен ерген жалғыз тұяқты аман алып қалу уайымы. Абақтыдан тезірек шығуға жанталасуымның да сыры сонда еді. Бірақ қарын тойғызып ас ішкізуге жарамай шерменде күйде жүр емеспін бе.

	Сырға күйеуінің күйзелген көңіл-күйін сергіткісі келді ме, әлде аузына түскені осы-ақ па, әйтеуір баласын тілге тиек қыла сөйледі.

	– Ердәулетжан cенi қайта-қайта сұрап әзер ұйыктады. Онсыз да жаны күйзеліп, қасірет шегіп жатқан Түктібай:

	– Аш бала күтпей қайтушы еді, – деді аузынан от-жалыны ақтарыла күрсініп. Мені асқар тау, алып жан көреді ғой, құлыным. Әкесінің қауқиған құр сүлдері ғана сүйретіліп жүргенін қайдан білсін. Дүниенің ақіреті еңбегіңді сатса, нан беретін пенде таппау екен ғой. Мен қазір ақы төлеп, ас ұсынар адамға құл болып жалдануға да дайынмын. Садақа берер ел болса, қайыр сұрауға да арланбас ем. Қалайда баламды ашықтырмас үшін бәріне әзірмін. Әттең дүние -ай мына далада тірлік, тіршілік көзі құрып, қазақты – алақан жайған мүсәпірге, кайыр-садақа бере алмайтын мүшкіл халге жетер-ау деп кім ойлаған.

	– Ердаулеттің көкесі-ай, айтпашы, қорқамын.

	– Айтайын деймін бе, ішім өртеніп бара жатыр смес де, ішім... шіркін-ай, мына қорлықты көргенше, баяғыда Байбол болыс кісі жіберіп хабар салғанда жат ел асып кетсемші. Тіпті қазір де бұл төңіректен қарамды батырар ем, жол қаражатқа жарататын қолыма алтын-күміс асыл тас түссе. Сонда артымнан ерген жалғыз қара нақ мынандай аштан бұрлығып жатпас та еді.

	Түктібай өз жарасын өзі қапқан бөрідей ышқына сыбырлап тым-тырыс бола қалды. Ердәулет көп жылап солығын баспай ұйықтап кеткенін әкесіне сездіргісі келгендей, ызбайлана ыңырсып барып аунап түсіп, қайта ұйықтады. Біраздан бері демі үзіліп кеткендей сыбыссыз қалған Сырға да ауыр күрсінді. Ал сыртта жаңа көтерілген жел – қарманарға тал таппай, тіске басар дән таппай, маңдайын төпелеген сормаңдай пендесіне – шулайды келіп, сыңсиды келіп.





Екінші тарау




	Түктібай жапан далада жағыз келе жатып, өз-өзінен қатты қорықты. От басы ошағына қатер тиіп, әрбір басқан ізін бұта баспалаған белсенділер бағып тұрғандай тұла бойы тітіркенді. Кенет ол: “Бұл заман қолында билігі бар, әмірін өткізе алатындардың заманы, – деген тұжырым жасады. Белсенділер сияқты біреуді қорқытсаң ғана алақаныңа бірдеңе тамады. Әйтпесе көрген күнің қараң, құрып кетесiң“. Сонда менің кімді қорқыта алуым мүмкін? Колхоз басқармасының бастығы қорықпайды. Ауылкеңес қорықпайды. Белсенділер қорықпайы. Ата-тегі кедейден шыққан шаруа екеш шаруалар да бұрынғы болыстың пешірі, бай-құлақ атанған кісіден қорықпайды... Иә, иә менен қорықса сол ғана қорқады. Ол бұрынғы би – Өрімбай, оның елге де, жаңадан құрылған көлектепке де сыймай осыдан сәскелік жерде жеке үй отыруының өзі де қазіргі кезде жер басып, ел билігін қолына ұстаған адам атаулыдан қорқатындығынан. Рас, белсенділер оның да есігінің алдына тышқақ лақ қалдырмай, сыпырып әкетіпті деп естіген. Бәрібір сонда да кәрі қақсалдың жасырған-пысырғаны жоқ деп ойлау ағаттық. Тек өзі тап басып сескендірер сөзді айта алса, Өрімбай шатасып сәт осалдық байқатса болғаны, таскенедей жабысып айрылмас еді.

	Мақсатын айқындап алған Түктібай кідірместен 1931 жылдың қазан айының соңғы аптасының сарсенбісінде жолға шықты. Біраз жүріп шаршаған ол есіктен ішке енсе, екі-үш бала ошақтағы отқа бұттарын қақтап, Өрімбайдың өзі мен кемпірі екеуі төрде шүңкілдесіп әңгімелесіп отыр екен. Қысқа амандық-саулық сұраудан соң сыртқа шығып кетуін өтінді.

	Мезгіл іңір қараңғылығы. Айнала қарауытқан бұтадан басқа қыбыр еткен қарадан ада екеніне қарамай, Түктібай Өрімбайға сыбырлап қана тіл қатты.

	– Өмеке, мен сізге жайсыз хабар әкеліп тұрмын.

	– Е, о қандай хабар? – Өрімбайдың үрейлене елең ете қалғаны даусынан аңғарылып қалды. Соны сезе қойған Түктібай:

	– Ортаға өткізбей, жасырып жүрген малыңыз бар екен, соны біліп қалыпты, – деді бұрынғыдан да бетер төндіре түсіп. – Бай-құлақты құрту керек деп жатыр, түгі?

	– Кімдер?

	– Ауылдағы белсенділер.

	– Апыр-ай, бұлар тұқымымызға тұз себейін деген екен! – Өрімбай сақтықты ұмытып, бір сәт зарлана дауыстап, тұнық ауаны тiтiретiп жiбердi. – Рас айтасың ба, Түктібайжан, шын ба?

	– Рас. Тек, жай сөйлеңіз. Бұтаға да құлақ біткен заман ғой. Екеуміздің кездесіп, тілдескеніміз өкіметке жетсе, тас түрмеден бір-ақ шығамыз.

	– Жаным күйгесін шыдамай кеттім. – Өрімбай қайта сыбырға көшті. Енді мынаны айтшы, кімнен естідің өзі?

	– Кемсамолдардан. Екі-үшеуі сөйлесіп тұр екен. Жандарынан өтіп бара жатып, құлағым шалды.

	– Ол антұрғандар не дейді?

	– Не десін, Байбол болыстың құйыршығы Өрімбайдың жасырған малын күні ертең ортага өткізіп, өзін итжеккенге айдату керек дейді. Мен есіткен бойда шыдамай бері қарай жүгірдім.

	Біразға дейін жағы қарысып қалғандай, үнсіз қалған Өрімбай қайта тілге келді.

	– Ертең дей ме?

	– Ертең деген, – Түктібай Өрімбайды даусынан тұйыққа тіреліп тұрғанын, енді қалайда әйтеуір біреуден жәрдем сұрағысы келетінін аңғарып, нақ осы жерде өзін бұлдамаса барша еңбегі зая кетердей, – ал жарайды, Өмеке, мен міндетімнен құтылдым, енді кетуге рұқсат ет, – деп едi, Өрімбай ойлағанындай-ақ жаныға сыбырлады.

	– Тоқта, ақылдасар шаруа бар... Өрімбай ышқынған сайын Түктібай мардымси түсті. – Кейін бір айналып соқсам қайтеді.

	– Жо-жоқ, кешіктіруге болмайды. Өте тығыз. Бір кездері маңғаз би атанған Өрімбайдың жөпелдеткен даусы бірте-бірте тақала жақындап, демі Түктібайдың құлағына ып-ыстық боп білініп тұрды. – Белсенділер менен бұрын атқа қонса, құрыған жерім сол емес пе... Әңгіме былай, әлгі кемсамолдардың айтқандары шындық. Қолдағы барды ортаға түгел салғанмен, жұрт көзінен жасырып жүрген бір құнажын сиырым бар еді. Атама ас қылу үшін смес, ашықкан кезде балалар өзек жалғар етсін деуші ем, бірақ мына кемсамолдар оны да итше тімсініп жүріп, біліп атыпты ғой. Енді бүгіннен қалдырмай тездетіп қарасын батырмасам, ертең түбіме жетпей ме? Жауға жем, өзіме сор қылғанша сойып алайын оны... Түктібай, алдымен қауіп-қатерден сақтандырған хабарыңа рақмет. Сосын сен де қайбір жетісіп жүрген жансың. Абақтыдан келгенің кеше. Қайыр қылaтың халықтың сиқы мынау – тегіс қайыршы.

	Өрімбай көп жылап басылған жас балаша, ауыр өкси күрсініп барып, лебізін қайта жалғастырды.

	– Менің де жетісіп жүргенім шамалы. Бірақ сенің қатын-балаң тісінің суын сорып отырғанда мен қалай үнсіз қалайын. Қиналған кезде бергенім болсын, өз қолыңмен сойысып, әлгі құнажынның бір аяғының етін ала кет.

	Түктібай Өрімбай атаған тиесілі сыбағаны олқысынып өзін-өзі тоқтата алмай:

	– Рақмет, – деді ызғарлы пәс дауыспен. – Құнажынның үш жілігіне бола әуре қылып кайтесіз. Мен жолымнан қалмайын.

	– Бұл не сөз, азсынып тұрғаннан саумысың? – Ол сәл бөгеліп жауап күтіп, қайта сөйледі. – Үндемеймін де, жарайды түсіндім. Онда жарты етін ал. Жазмыштан озмыш жоқ деген, Құдайдың маңдайға жазғанын көре жатармын.

	Түктібай Өрімбайдың мына мырзалығының артында өзін жарылқаудан гөрі өкпелеп кетсе, белсенділерге сыбырлай салар ма екен деген сақтық; сараңдық жасаймын деп құнажыннан түгел айрылып қана қалмай, малын жасырған, саясатына қарсы адам ретінде итжеккенге айдалып кетер ме екенмін деген қорқыныш жатқанын түсіне қойды. Түктібайдың күткені де осы болатын. Қиналған кейіп танытып барып, келісімін берді.

	Көңілі орныққан Өрімбай жас жігітше лып етіп, үйіне кіріп шықты да:

	– Ал кәні, кеттік, – деді.





Үшінші тарау




	Мезгілдің көзбайланған шақ екеніне қарамай, қылт еткеннен сескеніп, қыбыр еткенен қашқақтап, ылғи жолсызбен төтелеп тартқан Өрімбайға ерген Түктібай жалқұмнан да асты, жазықпен де жүрді, су да кешті. Ақыры бір кездерде ескі қыстаудың үстінен шықты. Аралап жүріп аласа тамның есігін ашып, табалдырығын аттады. Өрімбай қалтасынан шырпы шығарып, білтелі шамды жағып жатып:

	– Қорықпа, бұл маңайда тірі жан жоқ, – деді. – Бәрі құрыған. Ауқаттыларын жер аударып, ауылда қалғанының тұқымын тоз-тоз қылған. Қалған кедей-кепшігін колхозға ұйыссын деп осыдан екі ай бұрын айдап әкеткен.

	– Енді білдім, – деді Түктібай қаракөлеңке бөлме ішін көзімен шолып шығып. – Шамасы мынау Мыңжасар байдың қыстауы ғой деймін.

	– Дәл таптың. Талай бас ұстап, қазы-қарта жеген шаңырағың шығар.

	– Несін айтасыз.

	Өрімбай онан әрі сөз өрбітпей шығып кетті. Сәлден соң құба құнажынды жетектеп қайта енді. Білтелі шамның жартымсыз жарығына қарамай, екеуі қызу іске кірісті. Жарықтық әлдеқашан желіндеген болса керек, тууға жақындап-ақ қалған екен, пышаққа қимаса да жықты, қолы бармаса да бауыздады. Терісін сыпырып, қарнын жарғанда, ішінен бұзауы тулап түсті.

	Түктібай Өрімбайдың өтініші бойынша, бұзауды сыртқа сүйреп алып кетті. Қараңғыда түртiнектеп жүріп, есік алдындағы бір бұтанын түбін тырналауға кірісті. Жері жұмсақ екен, соның өзінде әжептеуір әуреге түсті. А өлексе бетін жасырмай тастай салуға қауіптенді. Ертеңгі күні қызыл көрген қарға-құзғын осы маңның аспанына айналар болса, қыбыр еткенді қиырдан баққан белсенділер жетіп келер деп сақтық жасады. Бір нәрсені сезсе-ақ біттi қыстаудың төңірегін шарлап із шығарып алып, тiптi үйіне ат басын тіреулері де мүмкін гой. Онда өзі абақтыдан оралғалы бері ырыстары ортайып қалғандай, алакөздерімен ата қарап жүрген әпербақан белсенділер келген жеріне қайта жөнелте салмай ма?!

	Ол өзіне жүктелген жұмысты тындырып, қайтадан тамға кірді. Өрімбайға құнажынның омыртқа, қабырғаларын ажыратып, қол еті мен сан етін жіліктеуге жәрдемдесті. Біраздан кейін барып етті қылдай ғып екіге бөлген Өрімбай:

	– Мынадан қалағаның сенікі, – деді көн үстіне қарай саусақ шошайтып. – Тек, бұл жерден тезірек қара батыруымыз керек. Ауылдағы белсенділерді сезіктендірмес үшін, таң ата әрқайсымыз өз шаңырағымыздың астынан өріп жатсақ тіпті жақсы,

	Осылай қарай беттегенше мұншалықты олжаға кенелу түсіне де кірмеген Түктібай:

	– Қайда алып кетсем екен, – деді кәдімгідей қиналып. Ауылға жолатсам бәлeгe қаламын...

	– Айта көрме! – Өрімбай шыр ете қалды. – Арам өлесің, айдалып кетесің. Менің ақылымды алсаң, әзірше етті ана жатқан қапқа сал да, апарып осы жердегі қыстаудың бірінің бопырына жасыр.

	– Сонан соң?

	– Сонан соң ба, күндіз ойлан. Сен қимастай қалкозда қайбір емешең үзілер етжақының бар. Қайта қолыңа бірдеңе түскенін сезсе, аш қасқырдай талап жер. Айтпады деме, ақылмен әрекет жасамасаң, бүгін болмаса да күні ертең қара қарғадай шулаған қаратаяқ белсенділер бұл күніңді де көп қылады. Ініңе су құйып, үніңді өшіреді.

	– Оған өзімнің де көзім жетті. – Мына сөз Түктібайдың діттеген жерінен шыққаны соншалық, ағынан жарылып ақтарыла жөнелді."– Көз жеткенмен онан не пайда. Аяқ артар көлігі, ауқат қылар азығы жоқ кісі қайда көшіп береке таппақ.

	– Алысқа ұзай алмасаң да, әзірше қалың елден іргеңді аулақ сал. Не көп, бұл маңда мына біз тұрған сияқты қаңырап қалған қыстау көп. Солардың біріне барып кір. Мүмкін уақытша көзден кетсең, көңілден де өшерсің. Әрі мына етті де сол маңға жеткізіп алып талшық қыласың, қалқоздың ішіндe отырғанда жегізеді деп үміттенбе. Әзірше осы ақылымды алсаң, қалғанын пешенеңнен көре жатасың да.

	Түктібай табан астында кесiп жауап беруден тайсақтағанмен, үнсіз іске кірісті. Өзіне тиесілі құнажынның жарты етін екі қапқа бөліп салды. Қолбасындай ғана жұмсақ етті терінің үстінде қалдырды. Сосын қаптың бірінен соң бірін қараңғыда арқалап апарып, іргелес қораның бірінің бопырына жеткізіп, жасырып тастады.

	Шаруасын бірыңғайлап тамға қайтып келген. Білте шамның жарығымен бүгежектеп, езіне назар салудан қашқақтаған Өрімбайға қарап тұрып, ішкі ниетін сезе қойды. “Менің кетуімді қалайды, – деп ойлады. Мейлі солай-ақ болсын, еш куәсіз жасыратынын жасырып, көметінін көміп көңіл бiрлесiн, байғұс”.

	Түктібай қоштасып тұрып өзі қалдырған етті алып кеткелі еңкейе беріп еді, Өрімбай көз қиығымен бақылап тұр екен:

	– Таста, – деді басын көтеріп. – Бәлеге қаласың. Сен қатардағы кедей емессің, болыстың пешірі деген құйрығыңа тағылған қалжауыры бар адамсың. Сондықтан да аттаған адымың санаулы. Бәлки біле бермессің. Бір жылға жуық абақтыда болдың ғой. Онан бері көп нәрсе өзгерген. Қазір кәменесі ме, кемсамолы ма, белсендісі ме кісінің басқан ізін ғана емес үйінен шыққан түтінді де аңдиды.

	– Естігенмін.

	– Естісең, тіпті жақсы. Сақ жүр, белсенділер бір нәрсенің иісін сезсе, қыр соңымнан қалады деп ойлама. Құртпай тынбайды.

	Етті қалдырып шығып бара жатқан Түктібайға Өрімбай соңғы кеңесін айтты.

	– Үсті-басыңа жұққан қанды, қолыңды жолшыбай кетіп бара жатып тазартып көлдің суына жуып ал.

	Түктібай тас қараңғы түнде түртініп жүріп көл кешті. Өрімбайдың ақыл-кеңесін орындап барынша жуынып-шайынған болады. Сосын сонау елдің түзігінде Мыңжасар байдың қыстауынан Бозарыққа қарай талай жүрген соқпақтарын есінде қайта жаңғыртып, жолын қайта жалғастырды. Жалғастырып келе жатыІп жаңа біразда қалдырып кеткен етті есіне алды. Әйелі мен баласының қайыршы құсап, бір кездері өзіне сәлем беруді мәртебе көретін – Жиенқұлдың есігін тағы да сығалайтынын жүрек сыздата есіне алды. Сол қаралы көңілмен “Бозарық” колхозына жетті. Бұта-бұтаны баспалап кеп өз үйіне кірді. Сырға алдынан карсы ұшырасып шешінуге жәрдемдесті. Түктібай:

	– Бала жылады ма? – деп сұрады.

	– Көпке дейін ұйықтай алмады.

	– Aш қой, бала ғой, – деді Түктібай сыбырлап. – Бүгінше шыдаңдар, сәті түссе ертең сорпа-суға тойынармыз.

	– Иә, – деді Сырға да бәсең үнмен, – Ол да алыс емес қой. Сенің үстіңнен жас еттің иісі шығып тұр.





Төртінші тарау




	Түктібай сілелеп келіп қатты ұйықтап қалса керек. Онсыз да ашыққан адамның тәбетін құтыртқан ерекше бір жағымды иістен оянды. Көзін ашса, әлдеқашан таң атыпты. Киіз үйдің іргесінен қазан айының суық желі азынап соғып тұр. Ортадағы ошақта маздап от жанады. Сырға соның қасында отыр. Көрпеге оранған баласы – Ердәулет мойнын қылқита созып, анасының көсеумен қызыл шоқты қалай жиыстыратынын бағып қалыпты. Енді аңғарса, отқа күйі көңірсіген ет иісі де сол жақтан шығады екен.

	Сырттан дүсірлеген дыбыс естілді. Сырға селт етіп құлақ тікті. Түнде Түктібай қараңғыда қанша тазарттым дегенмен етігінің жұлығына жұққан қанды толық кетіре алмапты. Бәле іздеген кісінің назарына іліксе, ұшы-қиыры жоқ әңгіме. Іштей жаны ышқына күйзелгенмен, табан астында не істесе жөн боларын алдымен санасында айқындап үлгіре алмай жатыр еді. Сырға соны сезіп қалғандай, жанындағы өзі жамылған көрпені шетінен ұстап, жұлығына қан жұққан етіктің үстіне жая лақтырып тастай салды да, өзі бұрынғы қалпына келіп, ошақтың жанып қысқарған отынын ілгері ысыру үшін еңкейді.

	Ізінше сау етіп, сабаудай төрт жігіт ши есiктi сiлке ашып, ішке енді. Тізе бүгер сыңай танытпай, есік маңына тікелерінен тік тұрып қалды. Шаңырақты сыйлап сәлем де бермеді. Әрқайсысының қолында екі бүктеп ұстаған қамшы. Бейне жан алуға келген әзірейіл сынды түстері сұсты-ақ.

	Солардың ішінен оза шыққан мығым денелі, жирен мұртты:

	– Әй, қатын, – дедi шірене зекіп. – Айт кәні, бүкіл ауылға бұрқыратып не пісіріп жатсың?!

	Бір сәтке киіз үй ішінде ұшқан шыбын ызыңы естілер тыныштық орнады. Ошақта жанған жас жыңғылдың шоғы шегірткеше секіріп тырс-тырс сыртқа қарай ұшады. Дауыс шығарып жылаудан қорыққан Ердәулет көзі жасаурап, әркімге бір жалтақтап мұрнын жиі-жиі тартады. Далада жел шайқаған бұта шуылы құлaққа алынады.

	– Не болушы еді, түсінікті емес пе! – Жүзіне жымысқы күлкінің табы жүзіп шыға келген ысқаяқ қара сөзге араласты. – Бұрынғы болыстың пешірін малсыз қалды дегенге итім сенеме. Бірақ ортаға салуға сұрап көрші, ант-су ішіп, аузын қу шөппен сүртсін.

	– Рас айтасың, – толық денелі сары ысқаяқ қараның сөзінен қуат алғандай ілгері қарай екілене ентеледі. Мен білсем, бұл залымдар соны жасырып сойып алған. Енді тышқандай тасып, шетінен кемiрiп жеп жатыр.

	– Ой, бай-құлақ, біз келгенде сен неге төсегіңнен тұрмай шіренесің! – Таал бойы төртпақ қара төрге қарай мойнын созды. Әлде кеңес өкіметінің кәмөнесі мен кемсамолын менсінбейсің бе?!

	– Пешірліктің буы әлі бойынан тарамаған ғой, – деп ысқаяқ қара кекете күлді. Қайдан тарасын түрменің түбінде шіруге тиіс адам бір жылға жетпейтін уакытта дін аман қайтып келсе. Сосын бәлсiнбегенде қайтуші еді.

	– Мен бұған бәлсінгеннің не екенін көрсетейін! – Жирен мұртты камшы сабымен Түктібай жақты шошайта нұсқап бұйыра сөйледі. – Жұлып таста үстіндегі көрпесін, өзін айдап алып жүр ауылкеңестің үйіне!

	Онсыз да ләпбайға зар толық денелі сары өңмеңдеп ілгері ұмтыла беріп еді, Сырға орнынан атып тұрып:

	– Тоқта! – деп жолын кес-кестедi. – Жақындамаңдар, ауырып жатыр! Егер қол тигізсеңдер шала шашып мына үйді өртеп жіберемін.

	– Немене, сен байбалам жасап бізді қорқытқың келе ме?! – Жирен мұрт әні-міні қамшымен осып өтердей Сырғаға төніп барып тоқтады. – Біліп қой, бай-құлақтың қатыны, үй түгiл өзiңдi өртесең де, кеңестің кәменөсі мен кемсамолын алған бетінен тайдыра алмайсың. Онан да жөнге көш, шыныңды айт!

	– Hе сұрап тұрсыңдар? – Сырға сырттай сескенгендіктің белгісін байқатпауға тырысқанмен, іштей толқитыны қолына ұстаған көсеудің дірілдегенінен аңғарылып тұрды. Нені айтуға тиіспіз?

	Жирен мұрт ендігі қалған жердегі сөздің тізгінін өз қолына бірыңғай алып, мына топтың басшысы екенін аңғартқысы келгендей түсiн бұрынғыдан бетер суытып:

	– Оттағы не? – деп сұрады. Сырға өзін-өзі зорлап: – Жілік, – деп әрең ерін қимылдатты.

	– Немене?! – Түкке түсінбеген жирен мұрт әйелге сенімсіздікпен тесіле қарап алып барып, қарсы алдында тұрған тапал бойлы төртпақ қараға қысқаша бұйрық берді. Тексер!

	Төртпақ қара алаңсыз тұрған Сырғаның қолындағы көсеуге сап етіп жабысып, жұлып алды да, оны ошақтағы шоққа сүңгіте сұғып, жоғары көтеріп қалып еді, екі басы отқа күйіп күйелештенген қырым етсiз iсектің ортан жілігі сопаң етіп көтеріліп, ашық жерге қарай ыршып кетті.

	Басқаны күткенмен белсенділер нақ мынадайды күтпесе керек. Олар әлі де әңгімені ширықтырып, ілік шығарар істің ұштығын іздеп, жан-жағына тімсіне көз жүгірте бастады. Әсіресе үн-түнсіз шығып кетудi өзiне осалдық санаған жирен мұрт:

	– Ұялы бөрiнiң қаншығы мен арланы қарманып қалмай, қарап жатушы ма еді, – деп тістене тіл қатты. – Кедейлер өкімет үшін, көллектеп үшін тап жауларын жою үшін құйрығы жер иіскемей еңбек етсе, бұлар өздері ғана кеміріп жату үшін, ең кемі, сүйек жинайды.

	Сөздің арты қатая түскен сайын Түктібай құтырынған белсенділер үйдің ішін тінтіп, астаң-кестең етер ме екен деп шошынды. Бұл шаңырақтың астында кісінің жаны ашып, көзі қимайтын дүние-мүлік әлдеқашан таусылып біткен дегенмен, етігінің жұлығына шашыраған қанды көрсе-ақ істі бітіре салмай ма. "Бұл бай-құлақ жасырын мал сойып келген" дей де алады. Әлдеқайда кісі қолынан жазым болған белсендінің жаласын да жаба салуы мүмкін. Әйтеуір тек қалмасы ақиқат. Баланы балa, əйелді әйел, өзін кеше ғана абақтыдан ақталып келген жан деп қарамай, алдына салып айдап кететініне басындағы шашындай сенеді. Бәлки Сырға да соны ойлады, бәлки мына тірлікте жарық дүниеге деген ішкі наласы еріксіз аузынан шықты, әйтеуір қалайда Сырға кенеттен:

	– Құдайым-ау, қураған қу сүйек үшін де жазғырасыңдар ма? – деп жаулығының ұшын көзіне басты. – Сорлы басым, баланың қарны ашқан соң, шағып майын жесін деп едім.

	– Көрсетпе сораңды! – Жирен мұрт тыжырына қалды.Онан да кімнен алдың соны айт?

	– Өз басым әлі бай-құлақтардың бір-біріне жанашырлығы құрып бiтті дей алмаймын, – деді ысқаяқ қара майыса жымиып. – Мүмкін бізге білдірмей солар мүсіркеп жатқан шығар. Етін өздері жеп, сүйегін берген болар...

	– Иә, айтсын!

	– Кім екенін сездірсін!

	– Сендер көрсетті демейміз! – деп қалғандары жамыраса шулады. Сырға басын шайқады.

	– Ешкім де...

	Әйелдің жауабына қанағаттанбаған жирен мұрт қайта түксиіп:

	– Сонда сүйектің аспаннан түскені ме?! – деп ақырып қалды. Әңгіменің ақыры немен тынарын білмей көрпе астында құр сүлдері жатқан Түктібай тағы қандай уәж айтар екен деп әйелінің бетіне қарап еді, өңі жуған шүберектей қуқыл тартып, әлгінде ғана жанарында жылтылдаган жас тамшылары әп-сәтте құрғап кеткен екен. Сырға зәресі ұшып қорқып тұрғанына қарамай:

	– Жоқ, – деді иегі кемсеңдеп. – Жаңа біразда далаға шықсам, бұтаның арасында ит кеміріп жатыр екен, қуып жіберіп алып қалғанмын.

	Белсенділер сенерін де, сенбесін де білмей бір-біріне қарады. Сәлге созылған үнсіздікті ысқаяқ қара қайта бұзды:

	– Қанша дегенмен өз еңбегімен емес, өзтені қанап үйренген бай-құлақтың қатыны емес пе, – деді жымыңдап. – Кедей теңдік алғасын, енді итті қанауға шыққан ғой.

	– Ха-ха-ха!

	Түктібай белсенділердің күлкісінен үйі шайқалып тұрғандай сезілді. Ал солардың ішінде ерекше ішек-сілесі қатып бұратылған төртпақ қара:

	– Ендеше, ендеше, иттің несібесін өзіне қайтарайық! – деді де, анадай жерде жатқан жілікті ұстап алып, шаңырақтан асыра шыңылата лақтырып жіберді, алақанын бір-біріне соғып тазалап алып, – кеттік – деді. Бұл бай-құлақтың бізге құйрығын ұстатар түрі жоқ.

	Сыпырыла шығып бара жатқан сыбайластарының ең соңында қалған жирен мұрт ши есікті көтеріп, табалдырықтан аттай бере кілт тоқтай қалды. Мойнын кейін бұрды. Қамшысының сабын төрде жатқан Түктібай жаққа қарай безеп:

	– Әй, бай-құлақ! – деді. – Ана қатыныңа айт, бұдан былай итті қанауды қойсын! Жаңа қоғамда, кәллектепке сіңіп, өз еңбегімен күн көруді үйренсін.

	Бұлаң етіп ши есік жабылды. Сырттан бұта жапырған аяқ дыбысы, қарқылдаған күлкі құлаққа шалынды. Ал үйдегі үшеу бір-бірлеріне тіс жарып тіл қатса-ақ бітті әлгі кеткендер қайта айналып жетіп келердей, олардың дабырласқан даусы құлақтан әбден үзілгенше қыбыр еткен жок.





Бесінші тарау




	Бір қатерден аман қалғанына сенер-сенбесін білмей есеңгiреген Түктібай, төсек үстінде кеуде тіктеп біраз отырды. Кенет іштей тағдырына налып, Тәңірге тіл тигізді. Артынша белсенділерге қаны қайнап карғыс жаудырады. Сосын тірлік қамына кірісу қажеттігі ойына түсіп, киіне бастады. Өзiн қылмысты қып ұстап бере жаздаған етігінің жұлығына шашыраған қанды сүртті. Қасына жайлап басып Сырға келді.

	– Ердәулеттің көкесі, кетейікші бұл жерден, – деді. Қалғанмен бәрібір бізге күн көрсетпейді мыналар. От жаққызғанмен қазан астырмайды. Кеше елден безіп жапан далада жалғыз үй отырған Қабыштың бар астығын сыпырып әкетіпті.

	– Қабышың қай Қабыш?

	– Қыпшақ Қабышты айтамын.

	– Ау, оның сирағы шыққан кедей емес пе еді.

	– Болса ше... Ол тұрмақ өмірі асқа жарып көрмеген Әбілқасымның өзін айдап әкетіпті. Сорлының жасырып жүрген жарты қап бидайы бар екен, соны белсенділер жиналған отын астына істік темір шаншыл жүріп тауып алыпты. “Не үшін қылмысты етесіңдер. Ұрлап алғаным жоқ, өзімнің табан ақы, маңдай теріме бола түрмеге жабасыңдар ма?!” – деп зар еңіреп жылаған екен: “Өкіметтің саясатына қарсысып, салықты төлемей астықты жасырып, айла жасаған тап жауысың" деп тыңдамапты. Елдің жағдайы жаман. Көбісі бет-бетіне босып кетіп жатыр. Оларды бұрынғыдай қазір соңынан әскер шығарып ешкім қумайды да, кетейікші...

	Ашу-ызаға ұқсас бір қыжылдан қаны қайнап, көз алды тұманданған Түктібай тілге келсе-ақ бітті, кімге екені белгісіз әйтеуір адам төзбес балағат сөздер аузынан ақтарыла жөнелердей үндеген жоқ. Жалғыз-ақ қандай күйде екенін байқағалы баласы жаққа назар салып еді, ас-ауқаттың жетімсіздігінен жүдеп-жарағын, оның үстіне әліде ғана ата-анасын бидайдай қуырған белсенділердің зәрлі сөздерінен құты қашып, жақ жүні үрпиген Ердәулетті көріп жүрегі қан жылап қоя берді. Аяғанмен, мүсіркеп бауырына басып, мейір таныта алмады. Асығыс табалдырықтан аттап сыртқа шықты. Түктібай ауылдан ұзап барып қана, кейін қарай мойын бұрды. Алдымен көзге іліккені – колхоз болып ұйысқалы бері кейбіреулері ғана салып үлгерген алты-жеті қамкесектен өрген тоқал там болды. Қалғаны өзіне бұрыннан белгілі жер кепе, киіз үйлер. Әлденеге көңілі толмай, тағы да жанға жақын, қанға сіңісті бір нәрселер көргісі келетінін сезген. Сөйтсе, қырық-елу шаңырақ бас қосқан елді мекен маңайында – қарайып жайылып жүрген мал неге жоқ деп іздейді екен. Бірақ онан әрі ой қуып, уақыт оздыруга шамасы келмеді.

	Түктібай талай жерге соқты. Бірақ байлардың қақырайтып салған тамына кіруден қорықты. Зауқайым белсенділер кезігіп қалып, елге: “Бұрынғы өмірді көксейді, сән-салтанат іздейді екен", – деп аузы-мұрны қисаймай жеткiзiп барса бітті емес пе, айдайды да кетеді. Сақтықта қорлық жоқ деп өз-өзіне түсіндіріп жүріп, ақыры Бөгетқұмдағы жер кепеге тоқтады. Кеш түсе Мыңжасар қыстауындағы бопырға тыққан құнажын етін жаяу арқалап тасуға кірісті.

	Жеткізгендерін қыстау маңындағы ыспа құмға шыққан бір жыңғылдың түбін белуарына дейін қазып, көміп тастады.

	Ұзақты күн тынбаған Түктібай шаршап сілелегеніне қарамастан, түн ортасы ауа “Бозарықтағы” үйіне қайтып оралды. Сырға бұл жолы да ұйықтамай өзін тосып жатыр екен. Орнынан тұрып, қалтасынан шырпы шығарғанын құлағы шалып қалған Түктібай:

	– Шамды жақпа, – деп сыбырлады да, тор алдындағы бос жерді ойша жобалап жантайып құлай кеттi,

	– Мен аяқ суытып алғанша, Ердәулетті оятып киіндір. Байқа, бала жылап, көрші үйдегiлерді дүрліктіріп жүрмесін.

	– Жайшылық па? – Сырғаның үнінен таңырқағандық байқалды.

	– Қоныс аударамыз.

	Сырға қайта сұрақ беріп мазаламады. Қазымырлықты ұнатпайтын қашаннанғы әдетімен іске кірісті. Қараңғыда қарманып жүріп, ұлын оятып, оны тастай ғып киіндірді. Сосын сәлден соң үшеуі ең қажетті деген заттарды ғана қолдарына ұстап, үйін сол тігулі қалпында қалдырған күйлері қараңғы түнді жамылып, “Бозарық” колхозынан ұзап бара жатты.





Алтыншы тарау




	Белсенділер құрығынан құтылып, Бөгетқұмда қарауылсыз қазан қайнатып, әйелі-баласымен бірге отырып қорқынышсыз сорпа-су ішкенімен Түктібайдың қайғысы ортаймады. Қарашаның басында-ақ жауған қалың қардың арты бірден үскірік боранға ұласып, онсыз да аш адамның аранын ашып, апшысын қуыра түсті. Сырға қанша үнемдегенімен қара азық араласпаған құнажынның жарты еті желтоқсанның ішінде-ақ еңсеріліп қалды. Ал белсенділердің шүйлігуінен зәрезап болған Түктібай әдепкі айда жер кепеден ұзамағанымен, келе-келе қамданбаса, көп кешікпей аштықка ұрынатындарын түсіне бастады. Сосын-ақ байыздап бір жерде отыра алмай, белшеден қар кешіп, бетін үсікке шалдырып жолға шықты. Әдепкі ниеті өзін танымайтын ауылдары аралап, баласы мен әйелі өзегі талғанда талшық етер нәпақа жинап алу қамы еді, өзі көшіп кеткен уақыт ішінде бұрынғыдан да жаман кісі шошырлықтай болып өзгерген елдің сиқын көріп зәресі ұшып кетті. Даланың өн бойына дендей жайылып, жазылмас дертке айналған, енді халықты жайпап өтпей тынбайтын алапат апаттың тегеурінін сезіп, әні-міні оның өзінің от басына да аяңдап жететінін ойлап иманы ұшты.

	Жаны ышқынған Түктібай – қаптаған қалың қазақ арасынан өзіне рақымы түсiп, aштық тажалынан құтқаруға күйі келетін бір кісінің табылмауына сенбейтіндей, сонау шығыс беттегі Қарауылтөбе мен Бозарықтан басқа – бүкіл аймақты адақтап шықты. Қарауылтөбенің айналасы қашаннан калың қамысты көл-көлшік кісі қоныстануга ыңғайсыз деп есептелінетін, сондықтан да онсыз да шаршап жүргенде босқа әуре болудан сақтанған. Ал Бозарыққа соғуға белсенділерден сескенді. Бірақ бір күн де жылы пештің түбінде жатып жан шақыра алмады. Сөйтіп жүріп мынаны ұқты: ашаршылық араны ашылып, ел шүйдесіне ауыз салғалы пенде біткеннің пейілі тарылып, қайтсек тірі қаламыздың қамымен көрінген қараға ұрынатын болыпты. Бұрынғы әдеп пен адамгершілік адыра қалып, кім бұрын қимылдаса, сол жайпап тастайтынды шығарыпты. Әттең дүние, бірін-бірі тонап, бірін-бірі талағанмен, жалпы халықта жоқ байлық аспаннан түспейді екен. Түктібай далбасалап дала кезгенмен бір шайнам ет, жарты уыс дән беретін кісі таппады.

	Үш бірдей жан ала қыстай қорек қылған құнажынның жарты еті 1932 жылдың қаңтары шығып, ақпаны кірер өлiaрада – мүлде ақа-тақа таусылды. Сырға бір жапырақ ең соңғы қақпышты қазанға салып жатып:

	– Бітті, – деді тұншыға күбірси, – Бәрі таусылды.

	Түктібай жақ ашқан жоқ. Не айтып, қалай көңілін жұбатудың ретін таппады. Суға кетіп бара жатқан кісіше, іштей жанталасып, жан-жағын қарманды. Басы айналып теңселіп кетті.

	Кенет күтпеген жерден тас қараңғы түнектен үміт оты жылт еткендей болды. Ойына Өрімбай екеуінің Мыңжасар қыстауында құнажынды соятын түні оралды. Жануарды қарнын жарғанда ішінен тулап түсетін бұзауды – өзінің тамнан шығарып, бұта түбіне көметінін көз алдына елестетті. Сол сол-ақ ішкі ойына ілесіп:

	– Қалайда тауып алуға тиіспін, – деді үні әрең-әрең естіліп.

	– Нені?– Сырға елең ете қалды. Түктібай әйеліне барлық жайды айтып түсіндіре келіп:

	– Рас, басқа кезде ас етіп жемек түгі, сөз етіп ауызға алудың өзінен кісі жиіркенер еді. Бірақ қазір заман “жұтқан жұтамайдынікі” ғой. Тек, табылса бітті, онда ақ түйенің қарны жарылды дей бер.

	Түктібай беліне жалғыз қаруы айбалтаны қыстырып алып, ақпан айының аюдай ақырған аязына қарамай Мыңжасар қыстауына барды. Ең еңселі тамның алдына шыққан бұтаның түбіндегі қалыңдығы белуардан келетін қарды қолымен күреп тазартып алып, тоңына жеткенде шақылдатып балтамен шапты.

	Түктібай қансорпасы шығып қанша бейнеттенгенмен іздегенін таппады. Бірақ басқа жақтан ризық іздеуден күдерін үзгені сондай ешқайда бас бұрған жоқ. Анау кезде қара басып, қараңғыны сылтау ғып қай бұтаның түбіне көмгенін есінде сақтамаған өзінің аңғарымсыздығына ызаланды. Енді үздіксіз іздей берсе, әйтеуір бір үстінен шығатынына іштей иланып, бұрынғы Мыңжасар байдың есігінің алдына өскен жыңғыл атаулының бірінен кейін екіншісіне ауысып, түбін қазумен болды.

	Түктібайдың үміт қуып, жан беріп жан алған арпалысы он күнге созылды. Әттең, бұл бейнеттен пайда көрмеді. Үнемсіз қалған үйде ашаршылық басталды. Сан мәрте қайнатылып, барша майын адаланып борша ағарған құнажынның сүйегі кайта мүжіліп, аяқ астында жататын тулақ пышақпен туралып, қазанға түсті. Бұл Сырға ұсынған ең соңғы қорек болды.

	Тағы да арада үш күн өтті. Түктібай Мыңжасар қыстауына барудың қамымен киініп, беліне жалғыз қаруы айбалтаны қыстырып алған-ды. Кешеден бері төсектен басын көтере алмай, жатып қалған ұлына назар тастап еді, денесі ісіне бастапты. Сол сол-ақ тынысының тарылып, алқынған жүрегінің өрекпіп аузына тығылғанына қарамай, жанын қызган темірдей қарып өткен ойдан еріксіз күбірледі.

	– Бітті. Бүгін, ірісі ертең нәпaқа тауып аузына салмасам, онда жарық дүниемен қоштасады. Құлыным-ау, мен сорлы сол қаралы күнді шынымен-ақ көрем бе? Ойтіп қор болып, қасіреттен қан жұтқанша, онандағы сенің жолыңа ертерек өзiмдi өзiм неге құрбандыққа шалмаймын.

	Тастүнек қамақтың ішінде тұрғандай дәрменсіздік пен шарасыздықтан қара тастай үгілген Түктібай әлгі бір соңғы сөзден кейін жылт еткен саңылауды көзі алып қалғандай, “бұл ит тірліктен тұлдырсыз, тұяқсыз өткенше өзімнің құрбан болғаным абзал", – деп іштей нық байлам жасап та үлгерді. Осыдан кейін-ақ пеш түбінде үнсіз бүрісіп отырған әйеліне дауыстап:

	– Сырға, сыртқа шығып кетші, – деді.

	Қаусап, салдыраған қу сүйегі ғана қалған қара торы өңді қатын итініп орнынан тұрып, иығына жанында жатқан күпіні іле салды да, тәлтіректеп күйеуіне қарай беттеді.

	Түктібай касына келген жұбайы соңыа ілестіріп салқамы шыққан есікке барып, оны иығымен итеріп сықырлата ашып табалдырықтан аттады. Жаланған аяздың бет қарығанына қарамай шыңылтыр қарды қаршылдата басып, iлгерi озды. Бұлтсыз аспандағы бақырайған шағырмақ күннің сәулесіне көз карықтырып жеркепеден жиырма қадамдай жер ұзaп барып тоқтады. Сосын әлденеге асыққан кісіше беліне қыстырған айбалтаны жарқ еткізіп белдіктен суырды да:

	– Мә, ал! – деп Сырғаның қолына ұстатты. Басындағы тымағын да тез шешіп, қар үстіне жалп еткізіп лақтырып тастай салды. Мен айнала бергенде, қарақұcтaн шап. – Ол жонарқасын беріп теріс айналды. – Ал, кәні бол тез!

	Сырға осыдан екі-үш жыл бұрын ғана өзіне уқалатқанда алақанға сыймай майы сыртына шығып тұратын күйеуінің күжірейген шүйдесінің енді ортасы шұқырайып, үлкен басты әзер ұстап тұрған жіңішкерген желке тамырларына шошына қарап тұрып:

	– Неге? – деді онсыз да өлі аруақтай қан-сөлсіз жүзі онан сайын көгіс тартып. – Не үшін?

	– Маған өмір қажет емес, Ердәулетжан тірі қалса болды... Көз жұмғасын мүрдемді жілікте. Тұз сеуіп қақта. Сосын қалың қардың астына жасыр. Ердәулеттің жүрегі сазғанда жасырынып келіп, шетінен кесіп алып пісіріп бересің. Ол әлі бала. Ненің еті екенін ажырата алмайды. Сөйтіп көктемге жеткізсең, ар жағында көктің тамырын шайнаса да, аштан өлмейді.

	Әлгіден бері әңгіменің түпкі мәніне енді ғана түсінген Сырға аштық пен суыққа қабаттасқан қорқынышты создерден жаны түршігіп, тісі-тісіне тимей сақылдап кетті. Бір сәт қандай уәж айтудың ретін ақыл таразысынан өткізіп алып барып:

	– Қайдағыны айтпа, – деді еркіне көнбеген ернін әрең икемге келтіргенімен кекештене тұтығып. – Әкесінің етін жеп тірі қалған бала кісі боп жарытушы ма еді.

	– Оңбаған! – шаян шаққандай баж ете қалған Түктібай жат бұрылып, Сырғаның жағасынан уыстай ұстап, көзі-көзіне тақалғанда өзіне қарай тартты. – Сенің осылай дейтініңді ішім сезген. Арамза қатын ақыл айтқансып мені ұрпақсыз өтсін, жер бетінен біржолта із-түзсіз жоғалсын дейсің ғой! Есіңе сақта, оған Түктібай көнбейді. Қазір айтқанды істейсің, істемесең өз обалың өзіңе. Онда сенің етіңді жегізіп, Ердәулетті аман сақтап қаламын.

	Сырға күйеуінің қан толған шегір көзіне қарап тұрып, оның қандай қаталдыққа да бел байлағанын байқады. Сонда да соңғы пікірін айтып қалу ниетімен:

	– Мен де ажалдан қорықпаймын, – деді. Бірақ әлі де ойлан демекшімін, жарқыным. Ата-анасының бірінің етін жеп тірі қалған ұл ұрпақ боп жарытпасына басыңдагы шашыңдай сен. Ержеттей жатып-ақ ел бетіне қарай алмай, құсадан қан құсып, қор болып өледі бәрібір.

	– Сонда берер ақылың қандай? Көре-біле тұрып жалғыз баланы ажал аузында қалдыра бер демекшісің бе?!

	– Әрекеттен. Әзір тіріміз ғой.

	– Қалай? – Әлденеден үміттенген Түктібайдың көзінің қаны сәл таралып әйеліне ішіп-жей қарады. Артынша жүзін қайғы-мұң торлап, жо-жоқ, сен білмейсің, – деді. – Бұл даладагы аяқ жетер жердің бәрін шарлап шыққан мен ғана түсінемін. Сен білмейсің.

	– Түңілме! Алла пендесін жарылқайын десе, қиын ба. Бойында қалған күш-қуат атаулының соңғы сарқыншағын жинап куйеуін жігерлендіруге жұмсаған Сырға көптен бері бойынан жоғалып кеткен сезім жұрнағы жандана бас көтере бастағандай қайта айтып тұрғандары да қалтқысыз шындықтай, сәл-пәл тебірене сөйледі. Күндіз деп айтайын түнде түс көргенмін. Жолға шықсаң, инашалла олжасыз оралмассың.

	– Жарайды, айтқаның болсын. Оның үстіне мына қолыңмен балта көтеріп, бас шаба да алмассың. Шаба қойған күнде де қиқалақтатып жанымды қинар түрің бар.

	Жағаға жармасқан Түктібайдың саусақтары жазылып, алқына тәлтіректеп кейін шегінді. Қайтадан ілгері қарай бір-екі аттап, Сырғаның қолынан балтаны алды. Оны беліне қыстырды. Еңкейіп қар үстіне жатқан тымақты жоғары көтеріп басына киіп жатып:

	– Иә, иә, сенің әлгідегі ата-анасының етін жеген бала ұрпақ боп жарытпайды деген сөзің шындыққа жанасады, – деді. Оны өзім де білуге тиіс ем, қара басып алжасуымды қарашы. Шамасы есім ауып кетсе керек. Әйтпесе басты балтаға тосу не сұмдық. Тіпті күні кеше жол үстінде өлiп жатқан адамды көріп, көңілім сан етінен ойып кесіп алуға соққан, соққанмен жей қойған күнде кейбірінің у болып жабысатыны есіме түсті. Жарылқағалы жүріп, баланы өз қолымнан өлтiрiп алсам, онан артық өкiнiш бола ма. Бүгін Ердәулетжанның ісіне бастағанын көргесін ғой сандырақтап тұрғаным. Жаңа сен осы түс көрдім дедің бе?.. Өзің айтқандай олжалы оралуым әбден мүмкін. Тек мен келгенше шыдасаңдар екен. Үмітсіз шайтан демекшi, қой мен жолға шығайын.

	Әлгіде ғана артық айтқан алжас сөзін жуып-шайғысы келгендей Түктібай біраз сандырақтап барып әзер тоқтады. Тоқтады да, ұлын тағы бір көру ниетімен жер кепенің ішіне кірді. Әкесінің келетінін жүрегі сезетіндей Ердәулет есікке телміре қарап жатыр екен. Қарасы көрінген бойда:

	– Көке, жейтін бір нәрсе әкелші, – деді жалынышты үнмен. – Бос келмеші.

	Онсыз да ажалға мойын ұсынудан басқа амалы таусылған тас меңіреу шарасыздықтан жаны өртенген Түктібайға баласының мына өтініші өзіне айтқан соңғы тілегіндей ерекше суық естілді. Сонда да құлап кетпеу үшін қабырғаға сүйеніп:

	– Жарайды, – деді ант суын ішіп тұрғандай күбірлеп, – Әкең бұл жолы бос оралмайды, балам.

	Ол Мыңжасар қыстауына жетіп, кезекті тағы бір жыңғылдың түбінің қарын қолымен күреп тазартып жатып та, балтамен тоң ойып жүріп те әлгі бір баласына берген уәдесін ұмытпады. Тіпті ұлы сәскеде де, түсте де, күн батқан кезде де қолына талшық етер шөптің тамыры да ілікпегеніне қарамастан:

	– Әкең бұл жолы бос оралмайды, балам, – деп қайталаумен болды.

	Қас қарайып көз байланған шақта да күндегіше Бөгетқұмды бетке алып жүріп кеттпеді. Үйіне барып ең болмаса Сырғаның қолынан ыссы су ұрттап бой жылытудан да бас тартып:

	– Жо-жоқ, бұл жолы бос оралмауға тиіспін, – деп өзін-өзі тоқтатты. Қазылған көрдей тас қараңғы азынаған суық Мыңжасардың тамына кіріп бүк түсіп жатып қалды.

	Ертеңіне Түктібай елең-алаңнан тұрып, жұмысқа қайта кірісті. Ал таң толық ағарып атқан кезде аштық пен бейнеттен әлсіреген денесін игере алмай құлап бара жатты.

	Түктібай біраздан кейін барып ес жинады. Ол енді әзірге оңайлықпен өзі іздеген өлімтікті таппайтынын, ал бүгін үйіне құр қол оралса, баласы мен әйелінің, сосын өзінің аштан өлетінін білді. Сосын ол бойындағы барша күш-қуатын жинап тұрып жатып:

	– Жоқ, әкең бұл жолы бос оралмайды, балам, – деп алқына қырылдады. – Қалайда сені тірі сақтап қалуға тиіспін. Қазір алдымен Майлыкөлге барам, балық аулап жүргендерді аңдимын. Әйтеуір шабақ ұстаған бір адамды көрсем бітті, берсе қолынан, бермесе жолынан тартып алам. Ал қарсыласса кім болса да өз обалы өзіне, балтамен маңдайын қақ айырам!

	Ол қар үстінде жатқан балтаны нығыздап белін буған жіпке қыстыра салды да, Майлыкөлді бетке алып жүріп кетті.





Жетінші тарау




	Мезгіл қоңыр күз екен дейді. Табиғаттың үп еткен желсіз маужыраған бір шағы болса керек. Қабыш жылдамдата жүріп бір қырқаның үстіне шықса, алды телегей-теңіз су. Сөйтсе осыдан жарты жыл бұрын өзі соғып өтетін кәдімгі Майлыкөлдің төбесінен түсіпті. Көлдің айдыны кісі санап санына үде шықпастай ығы-жығы халық. Биіктен құлдилап әлгілердің қастарына барса, әрқайсысының қолында бір-бір қамшы. Оларын суға малған қалыптары төмен қарап мөлие қалыпты. Әдепкіде бұлары несі деп таңырқағанымен көлдің ішіндегі қайнаған балықты көріп, аспаннан тілегені жерден табылғандай қуансын келіп. Бұл да суға күмп қойсын. Жанындағы біреуден:

	– Не істеп тұрсың? – деп сұрасын. Ол:

	– Балық аулап жүрміз, – дейді..

	– Қамшымен бе?

	– Енді қалай? Қазақ қашанда мал баққан халық, қамшыдан басқа құрал жоқ оларда. Малды өкімет түк қалдырмай тартып алғалы аштан өлмеу үшін шөл кезіп, көл кешіп жүрміз.

	– Ау, ағайындар-ау, қамшы қармақ емес қой. Босқа әуре болмасаңдаршы. Онанда балықты қолдарыңмен ұстаңдар. Міне, қараңдаршы, былай етіп.

	Ол қолын жоғары көтерген. Ұстағаны саламандай шортан екен. Соны қызғанғандай бүкіл халық иманын ұшырып бір кісідей жалт қарасын. Онымен де қоймай, жамыраса шулап:

	– Ұста ананы! Өзін де, балығын да жеу керек! – десін.

	Қалайда ниеті бұзық сансыз адамнан құтылу үшін беті ауған жаққа тұра қашқан екен дейді. Соны көріп, біліп тұрғандай, өзіне жол көрсетіп, алыста-алыста біреу шақырады екен дейді.

	– Қа-быш.

	Жүрегі өрекпіп аузына тығылған Қабыш шошып оянды. Көргенінің түс, ал әлгіде атын атап аунап түскен әйелі екенін енді ғана болжап, біле бастады. Сосын жан-жағына барлау жасауға кіріскен, алдымен қатқан мұздай көгіс тартқан жер кепенiң төбесіндегі аумағы тостаған аузындай қой қарнын ұстаған терезесымаққа көзі түсті.

	Бұл тәңірінің таңы атуға жақын деген сөз. Демек асығуы, жиналуы қажет. Қазір қисайып құлап қалсаң, амал жоқ, аяқ басуға жараса, сынықты сылтауратар заман емес. Еpтеңгі күнді кеш қылмай, нәпақа іздеп жолға шықпау, берісі санасыздық, әрісі от басындағы өзін қоса есептегенде төрт бірдей жанды ажал оғына байлау. Онсыз қара жеріне қарап қалған кезде ғана талдайға басып, тірлік етеміз деп, сары майдай сақтап отырған тұтыстағы азғантай бидайға ауыз салады. Онан кейінгі тірлік таяқсыз соқырдай төрт құбыланы түгел қармап жардан омақаса құлап жұлының үзілер нақты күту ғой. Он шақты күн балық, ұстай алмай кұр қол оралса, онсыз да тасқаяқтай қағысы отырған от басы аштық аждаһасының арандай аузша бірі емес, бәрі ажал таппай ма?

	Қабыш аштықтан алсіреп жатқанына қарамай, жастықтан басын көтерді. Қолы жуысып жарытпаса да қос балтырын кезек-кезек уқалады. Сосын орнынан тұрып, бой тіктеді, киінді.

	– Мадина, сен де оянып кеттің бе?

	Қабыш қараңғы жер кеrе ішіндегі төсек үстінде қыбырлаған қараға көзі түскен бойia тіліне оралған алғашқы сөзді Кідірткен жоқ. Тіпті бірдеңелерді ұғынып, не ұғындыру ниетімен де емес, тек жақындық пейіл байқату мақсатымен тіл қатысты. Бұрын мұндайы болмайтын, салмақтап, саралап сөйлейтін.

	– Таң атты емес пе... Ища-ай, үй ішінің азынауын-ай, от жағайын. – Мәдина жайбарақат сабырлы жауап қайырды.

	Зайыбының жауабы Қабыштың көкірегінде тұнған көп yaйымды қозғап өткендей болды. Бәрінен бұрын – кекірігін аздырып, төрт құбыласын түгендеп қойған кісіше, басқа емес, ерте тұрғанына таңданған сыңай танытқан аз қателігіне өзінің зығырданы қайнады. Ақиқатына көшкенде аш адам қайбір ұйықтап жарытқан. Көл жағалап титықтап жетіп, өлі денеше қыбырсыз қалған байғұс басы – әйелдің жан дүниесінде не жатқанын білуге мұрша тауып па? Ал Мәдинаның сол баяғы, күйеуінің онсыз да жұпыны көңілін жұтата түспеу қамымен сырбаз мінез танытып, сабырлы отырған қалпы мынау.

	Қабыш сыртқа шықты. Дала ағараң тартып, таң атып қалған екен. Көз жетер жердің бәрі ақ матаға оранғандай аппақ. Түтін шығар есігі қаракүйе моржа осы жердегі бір үйлі жан паналаған баспана екенімен белгі бермесе, томпиған жер кепені қар жамылған әлдеқалай төмпешік пе дерсің. Сол маңнан қадау-қадау басталып, жер кепенің желке тұсына қарай, бірте-бірте қалыңдап, жыңғылға ұласатын сүйекті бұта атаулы суыққа шыдамаған жанды мақұлықтарша шулайды. Аспан қаралы кісінің қабағындай тұнжырай қалыпты. Ал солтүстік шығыстан соққан өткір жел ақпан айының аязына қосылып, бет қаратпай жаланып-ақ тұр екен.

	Қабыш қалың киінгеніне қарамастан дене түршіктіріп жүріп, есік алдына жиналған отынның бір құшағын көтеріп ішке кірді. Бұрынғысынан болмашы ғана бозаң тартқан қараңғы жеркепе ішінде қарманып жүріп, пеш қуысындағы шелекті тауып алған Мәдина баулығын шиқылдатып, жаулығы ағараңдап сыртқа беттеді. Сәлден соң ішке қарай лап қойған суықтың алдын кесіп, есікті сыртынан жапты.

	– Көке!

	– Серғазы, тұрдың ба, құлыным? – Аяғына мінгелі бері өкініш пе, әлде күйзеліс пе, әйтеуір бір соларға ұқсас сезімнен арыла алмай-ақ қойған Қабыш өзі емес, өзге біреу сөйлеп тұрғандай, аузы әрең жуысып, ұлына қарсы жауап тіл қатты,

	– Тұрдым, көке.

	– Күләйім ше?

	– Қасымда отыр.

	Қабыш үстіндегі суық ауа сіңген тонын асығыс шеше салып, пештiң төр жақтағы жанында сұлбалары ғана байқалган кішкентай екі қараға қарай, құшақ жая ұмтылды. Сосын екеуін бірдей қаусыра құшақтап тұрып: “Жасаған Алла, құлындарымның жаманшылығын көрсете көрме", – деп іштей тебіреніп еді, көзінің айналасына лықсып жас үйірілгенін аңғарды. Бірақ онан әрі көңіл қалауын күйіттеyгe – кеудесіне кіріп алып, тықыршыта асықтырған тіршілік қамы мұрша бермеді. Балаларын киіндіруге кірісті.

	Мәдина шелекке салып әкелген қарды қазанға аударды. Артынша от жақты. Қазандық аузынан тараған жалынның жарығы бірте-бірте молайып, қаракөлеңке жеркепе ішін қалтылдаған алақат саулемен нұрландыра бастады.

	Ошаққа отын салып жатып, төрде малдасын құрған қалпы екі баласын екі тізесінің үстіне отырғызып, қыбыр етпей бір нүктеден көз тайдырмай, әлдеқайда қадалта қараған Қабыштың көптен ұстара жүзі тимей түк басқан жүзіне Мәдинадың назары түсті. “Апыр-ай, кісі де сонша жүдейді екен-ау", – деп ойлады. Таңның атысы, күннің батысы көл жағалап, өзек сағалап, қолға іліккен шабақ-шауқанмен бір күнді бір күнге ұзатып отырған шаңырақ иесінің мына кескіні әйелді қатты тіксінтті. Бірақ табан астында – қанға сіңбеген, бұрыннан бойда жоқ қылық танытып, жағдай сұрап қадала кетуді әбес көрді. Бәрібір іштей қатты уайым шекті. Тырс етіп тіс жармастан төрге дастарқан жайды. Ләм-мимсіз қазандағы қайнаған қара суды тостағанға құйып, оған бір шымшып тұз салды да, қүдай қосқан қосағының алдына апарып қойды.

	Кеше кешкілік аш балалар қыңқылдап жатпаған соң, куйеуінің келісімімен лажсыздан тығулы жатқан жерінен – бір кездердe туша терісінен жасалған шанашты сыртқа шығарып, ішіне қол сұққан. Тостағанға қос уыс бидай салып, оны қара қазанға қуырған. Қуырылған бидайдың жартысынан көбipeгін төртеуі қытыр-қытыр тістеріне басып ауыздарының дәмін аған. Артынан қайнаған су ұрттап, жүректерін жалғаған.

	Енді сол азғантайдың өзінен ауыстырған ауыз жарымас напақаның бір шымшымдайын күйеуінің алдына төкті. Сонан соң әкесінің тізесінің үстіне таққа мінгендей жайғасқан Серғазы мен Күләйімді көрпеше үстіне түсіріп, соларға үлестірді. Алдына бөліп берген сыбағаларын апыл-ғұпыл асығыс жеп қойған екі кішкентай жем тілеген құстың балапанындай, қатар шулап қайтадан алақан жайды.

	– Тағы берші, апа?! – Апатай, қарным тойған жоқ!

	Мәдина балалары қанша жалынғанмен, өзіне ауыстырган бар-жоғы бір атымдай ғана қуырылған бидайды таңдайына басқан күйі жақ ашпады. Тіпті тілі жоқ мылқау, түк есітпес керең жандай қозғалмады да.

	Қабыштың осы бір жұтаған жұпыны көріністен аза бойы қаза болғаны сонша, тісіне басқан он шақты түйір дән кеңірдегiне кесе-көлденең тұрып қалғандай, ауысқанын Серғазы мен Күләйімге бөліп беріп, орнынан көтерілді. Ойына түсінде көретін шортан оралды.

	Қабыш тұрып тонын киіп, белін жіппен тас қып буды. Әбден балықтан сілемейі шыққан, сасық иісі қолқаны ататын өзіне үйреншікті ат-дорбаны бауынан ұстап мойнына асты. Артынша еңкейіп қамыс төсеніштен төменірек жатқан тері қолғап пен ағаш сапты сүйменді қолына алды. Соған кеуде артып тұрып қазаншық жанында жүресінен отырып, әлсін-әлі жанып қысқарған жыңғылды қағыстыра ысырған әйеліне қарап:

	– Мен бүтін басқа жакка бармақшымын, – деді. – Бұрынғы көл-көлшікті қанша сүзгенмен соқыр шабақ ілінер түрі жоқ.

	Мәдина елең ете қалды. Әлденені анықтай түскісі келіп, сол жақ жанына қарай ошарыла кеуде бұрды. Бірақ артынша, жолға шығуды ниет еткен ер кісіден төтеннен жөн сурауды жаман ырымға жоритын халықтың қашаннанғы қанға сіңген дәстүрлі әдеті бойынша көкірегіндегі түрлі сауал, алуан түйткілін көңілге тиместей етіп, жұқалап жеткізудің қамымен қайтадан бұрынғы қалпына келіп отырды. Сосын күйеуінің ала қыстай күнделікті несібе сүзіп, барып, жүрген бағыт-бағдарын аяқ астынан күрт өзгертем деуін өзінше жобалап:

	– Ие, барсаң жолың болсын. Қанша дегенмен ел жаққа соққаның мақұл ғой, – деді. – Күзде белсенділер "Ортақтасыңдар, кәлектепке кіріңдер” деп шақырып келгенде, ермей қалған өзіміз ек...

	Қабыш жұбайының сөз соңына қарай кібіртіктеуінен сонау жылы, күзде жұрт ауыстырмағанына өкінетінін аңғарып:

	– От басына осынша тықыр таянса солардың қырсығынан, – деді. – Үйді тінтіп, сенің шанашқа салған бидайдан басқасын түк қалдырмай сыпырып алып кетпегенде, біз осыншалықты күйзелмес пе едік.

	– Сыпырып алса, ерегіскені де. Айтқанына көнбеген қол астындағы кісіні қай өкімет ұнатқан.

	– Келісім бермегеніме іштей ренжігеніңді сонда көзіңнен байкағанмын.

	– Жұрт жақсы өмір сүру үшін жиналамыз деп жатқанда, айдалада жалғыз үй отыру кімге жақсы. Әсіресе Жиенқұлдың қалқозға кіргенін естігенде қатты қызыққаным рас.

	– Жиенқұл қолқа салғанда мен де қызыққанмын. Бірақ... Өткен-өтті. Қанша айтқанмен орнына келмейді. Онанда ендігі жерде соны түзеуге тырыс. Қажет десе, тізгін ұстағандардан кешірім сұра. Өз аяғыңмен барсаң, кеңес өкіметі бұрынғы ағаттығыңды кешірер, кеудеңнен итере қоймас.

	– Бала-шаға үшін бәріне де көнер ем, онан түсер пайда болса. – Қабыштың даусы сәл қатқылдау шықты. Сен елдің жайын көзбен көрмеген соң, баяғы тоғыншылық кездегідей деп ойлайтын шығарсың. Ал мен ол жақтан әлдеқашан түңілгенмін.

	– Түңілгенмін? – Мәдина жалт қарады. – Түңілгені несі?

	– Оны сен сұрама, мен айтпайын. Қабыш енді онсыз да от басының қатер төнген тірлігін қаралы нәрселермен қасіретке обықтыра түскісі келмегендей, әңгіме арнасын басқаға бұрып, әлгіде қайда баруды ниет етіп сөз қозғағанын түсіндіруге кірісті. – Анда күзде, жол түсіn Майлыкөлдің жанынан өтіп бара жатып, ішінде жосып жүрген сары сазандарды көзіммен көргенмін. Қызығып кетіп суын да кешкенмін, онша терең емес екен. Онда алым-берім ауқат бар кез ғой, әрі қолда құрал болмағасын не шара, жөніме кете барғанмын. Қазір мұз қалың қатқан кез. Тайыз көлдің балығы қалима болатын уақыт жетті. Кім білсін сонда соқса, балалардың несібесіне олжалы оралармын.

	Мәдина өз құлаағына өзі сенбегендей:

	– Майлыкөл дейсің бе? – деп қайталап сұрады. – Серғазының көкесі-ау, айтып тұрғаның жілік майы жiңiшкермеген кісінің өзіне бару-келуі күндік жер смес пе?

	– Ол жаз айында айналып жүрген адамға ғой. Қазір мұздың үстімен төтесінен тартсам, ет пісірім уакытта-ақ жетіп барамын.

	Мәдина сәл тосылып үнсіз қалды. Қиын деп, қашық деп қорыққанмен, әрекетсіз аштан қатқаннан жақсы емес пе? Атам қазақ жүрген аяққа жөргем iлiгep”, – деп тектен-тек айтпаған шыгар. Тек көңілге күдік келтірері аштықтан әлсіреп тұрғаны ғана ғой. Десе де қолдан келер басқа амалы кәні, келелі ойды қоштау керек.

	– Жарайды, барсақ барып қайтайық.

	– Қалайша?! – Қабыштың даусы қаттырақ шығып кетті. – Қалайша? Менімен бірге ме?

	– Сөйтпеске амалым жоқ, Серғазының көкесі.

	– Айта көрме, Мәдина. Балалар жылайды, онсыз да әрең ілініп тірі отырғанда жүректерін ұшырып алсақ, күніміз қараң болмай ма?

	– Сонда мына қалпында қалай жалғыз жібер демекшісің. Жаман айтпай жақсы жоқ айдалада үйге жете алмастай күйге ұшырасаң, қайдан іздеп табармын. Сол кезде жылағанда біздерді кім жұбатады. Жо-жоқ, Серғазының көкесі. Олай деп қинама.

	Қабыш Мәдинаның жаны бар сөзіне қарсы дау айта алмады. Өзінің жеке басы үшін емес, балалары мен әйелінің қамқорсыз қалатыны ойына түсіп, қатты шошынды. Осыдан кейін-ақ, кетер алдында өз басы сезінетін қос бірдей кішкентайының мүсәпіршілік мүшкіл хәлін көргісі келмей, сүйменін сүйретіп сыртқа беттеді.





Сегізінші тарау




	Қабыштың соңына ерген Мәдина аспанын сұр бұлт тесік қалдырмай тұтастай тұмшалап тастаған даламен солтүстік батысты бетке алып, жылжып келе жатты. Ала қыстай бірде жапалақтап, енді бірде борай жауып, ұйтқып соққан жел мен құтырынған боранның екпінімен нығыздалып, aл oның үстіне сақырлаған сары аяз зар еңіретіп қатырып тастаған сіреу қардың бетімен бірде тайғанақтап, енді бірде бұта маңындағы кеуекке белуарына дейін түсіп кетіп, әзер-әзер қайта шығып жанталасады. Азандағы есiре соққан желдің екпіні қазіргі шақта әлдеқайда әлсіреп, бәсең тартқаны мен аязы сол баяғы зәрлі қалпында екен. Кісінің киімнен қамсаусыз ашық тәнін шаяндай шағып, шыдатар емес. Тауекел етіп тас жұтып, екі құйттай баланы төңірегінде тірі жан жоқ жер кепеде қалдырып, бeлгiсiз ризықтан дәмелі күйі жолға шыққан соң, қандай қиындыққа да шыдауға тырысты. Сол жансебілдігінің арқасында ет пісірімдей уақыт ішінде – кеуде сүйретіп, ауыл маңындағы қалың құмды артқа қалдырыпты. Енді міне, айналасын найза бойы сары қамыс қоршаған, жауған қарын жел сипап теп-тегіс қылып тастаган, қылтиып шыққан қылтанақ атаулы кезге ілінбейтін, аумағы әжептеуір алаңға жетіпті. Кісі бойында қуаттың сарқыншағы қалған мына шақта оған да шүкіршілік етпеске амалы жоқ.

	Кенет Мәдина солтүстік шығыстан өздеріне қарай қиялай салған қараны байқап қалды. Көптен бері қалың елден қол үзіп кісі баласымен жүздеспегендікі ме, көңілінде бір серпіліс пайда болғандай сезінді. Шынында да кім білген, өздеріне қосылып Майлыкөлге бірге баруы да мүмкін ғой. Әйтпесе басқа жерінен олжалы оралған біреу шығар. Қырықтың бірі қыдыр демекші, жақсы хабар жеткізіп, оңға басар жөн сілтер.

	Әлгі қараға Қабыштың назары түсер ме екен деп үміттеніп біраз үндемеп еді, бірақ ол тура жүруден басқа дүниенің алаңын ұмытқандай, жан-жағына мойын бұрар сыңай байқатпады. Сосын Мәдина шыдамады.

	– Серғазының көкесі, ана қара.

	Даусы оқыс шықты ма, әлде әлденеден қаупі бар ма, әйтеуір куйеуінің әдепкі қарқында селк ете қалғанын байқады. Артынша ол өзінің кол шошайтқан жағына жалт қарады. Бірте-бірте абыржуы аяқсып, кібіртіктеуі жөнделе бастады. Бірақ тіс жарып, тіл қатпады. Мәдина бейтаныс жолаушыға жолыққанша асықты. Сол үшін-ақ барынша ілгері ұмтылып баққанымен, жүрісі түскірі маңдымай-ақ қойды. Бұрын аршындап басқан адам көзкөрдiм жерге әне-міне дегеншe-ақ жетіп бармаушы ма еді, ендігі күйі тұсаулы аттан несі артық. Анау да шамасы әлі құрыған сорлы шығар, құмырсқаша қыбырлап тынбағанымен, қашықтықты қысқартып жарытқаны шамалы.

	Ерлі-зайыпты екеуі жүргіншімен біраздан кейін барып, ақ қар жамылған ашық алаңның қақ ортасында ұшырасты. Қабыш асықпай қолындағы сүйменiн сiреу қарға сүңгіте қадап жатты.

	Мәдина әлгіде бейтаныс кісінің сырт пішінін әлдекімге ұқсатқанымен жыға тани алмаған. Енді жақыннан бажайлап қараудың қамымен басын жоғары көтерген сәт көптен ұстара жүзі тимей, тұтаса өскен бет-аузының жирен түгіне қырау тұрып, сүңгі қатып көрер көзді алжастырғанмен, шыңдап шұқшиғанда шырамыта бастады. Шырамытуының қапысыз екенін – бұрыннан көзге таныс, осыдан сәл бұрын уақыттарда-ақ баршылықтың, молшылықтың белгісіндей, қолы қысқа көп жұрттың көңілінің құртын жей, көзін қызықтыратын – басындағы көкжасыл қыжым тысты алтайы қызыл түлкінің терісінен тігілген тымақ, үстіндегі ұзындығы тілерсегін қаққан қасқыр ішік, аяғындағы – қонышы тізесінен асып, жуан санының ортасына дейін жететін саптама етік – бәрі-бәрі айғақтап тұрғандай еді. Тек, осынша сән-салтанаттың әлдеқашан жұтап, әдіра қалғандығының айғағындай, беліндегi күміспен айшықталған дөңмент белбеуге күнкөріс құралы ретінде бұл төңіректе сирек ұшырасатын, жауға шабатын сарбаз құралы айбалтаны қыстырып алыпты.

	Мәдина күйеуінің туа бітті бойында жоқ әбес мінез көрсетіп бейтаныс кісіге қадала қарап қалганын байқады. Өзін-өзі қолға алып, жасы кішінің жоралғысымен даусын көтеріп салем берді.

	– Ассалаумағалайкум!

	– Уағалайкумуссалам! – Жолаушы да кiдіріп, қолын ілгері созды. – Қабышпысың?.. Кeлiндi қасыңа ертіп алған екенсің ғой. Жөн, жөн. Ал жол болсын?

	– Әлей болсын. Қазан аузы жоғары деп, үмітпен келеміз.

	– Е-е, жазғандар-ай, қашанда тірі пенденің тырбанып өлгеніне не жетсін. – Жирен сақалды сабырлы сөйлеуге тырысқанымен даусы өлеусірей тарғылданып естілді.-– Шамасы біреудің сілтеуімен үйден ризық іздеп шыққан түрлерің ғой бұл?

	Оның кекеткенге де келмейтін, келемежге де ұқсамайтын алақұйын екіұшты сөзімен әлдененің жөнін біліп алуды көздеп қойған қитұрқы сұрағы онсыз да жүйкелеп, тозып тұрған Қабыштың ашу-ызасын келтіргенін Мәдина түсіне қойды. Тек, қашаннанғы iшi қазандай қайнап жатса да, көп жағдайда сыртқа сырын алдырмайтын мінезіне басып, тағы да бедірейе қалған екен.

	– Неге үндемейсің? – жирен сақалды даусын бұрынғысынан қарайтыңқырап, Қабышқа тіктене қарады. – Немене, біліп қойса олжама ортақтасар деп қорқып тұрсың ба?

	Қанша сабырлы дегенмен куйеуінің шыдамы шегіне жеткенде, шарт кететін мінезін білетін Мәдина шатақ шықпас бұрын әңгiме бетін жұмсарту қамымен:

	– Қарауылтөбенің маңында жөн сілтейтін кім бар еді. Бұрынғы балық аулап, егін салған көп кедейді колхоз ұйымдастырамыз деп көшіріп әкеткелі ол төңіректе біздің жеркепеден басқа түтін түтеткен баспана жоқ.

	– Рас па? – Жирен сақалдының жүзіне таңырқау нышаны жүзіп шыға келді. – Шынымен-ақ сендерден басқа ешкім қалмаған ба?

	– Өтірік айтып күнәға батардай, – Мәдина қарсы алдындағы кісіге қабақ шыта қарады, – ненің зоры түсіп тұр маған.

	– Сенемін, сенемін. Менің Қарауылтөбеге қарай аяқ баспағаныма биыл табаны күректей үш жыл... Онан бері не өтіп, не кетпеді, дүниенің астан-кестеңі шығып, заман қырық құбылмады ма?! Кісі ненің не екенінен алжасып, өз ақылына сенуден қалды. Қу керенiң қамы бәрінен де қымбаттап, жұрт дүние-мүліктен күсетінді шығарды.

	– Соны білсеңіз, бізді неге кінәлайсыз?

	– Сөйттім бе, келін шырақ, сөйттім бе? – Ол табан астында жұмсара қалды. Артық кетсем, айып ете көрмеңдер, қарақтарым. Менікі Қабыштың дорба асынғанын көргесін көрші-қолаң ба, көлденең жүрген көк атты ма, әлде өздері кездейсоқ кісіге жолығып жүрек жалғайтын нәпақаның хабарын естіді ме екен деп, дәмеленіп айта салған жай сөз ғой.

	– Онда кәні! – жирен сақал қаншама жұмсарғанмен, Қабыштың жібімегенінен қысылған Мәдина сөз ұзарту үшін табан астында түк таппай ақырында амалсыз сыр айтуға көшті. – Iнiңіз күндіз-түні тынбай сабылып жүріп, жалғыз-жарым шабақ әкелгенде шүреңдеп әзер отырушы ек, үш күн құр қол оралғанда бала-шағаны тастап қаңғып кеттік.

	– Бізге де тықыр таянды десейші. – Тәлтіректеп кетіп қайта түзелген жирен сақал сұрақ қойды. – Ендігі алған беттерің қай жақ?

	– Майлыкөл.

	– Солай деңдер. Алған бетіміз Майлыкөл деңдер... Жирен сақалды шегір көзін сығырайтып ойланып барып, сөзін қайта сабақтады. – Барыңдар, барып қайтыңдар. Мүмкін кім білген... Қой, жол ақысы жүрсе бітер деген ғой, ендігі жерде сендер де шаруаларыңнан қалмаңдар, мен де жөнiмдi табайын...

	Жирен сақалды әлгіде келе жатқан бағдарын кілт өзгертіп жүзін қазан шұңқырдың түстік бетіне қарай бұрды. Ерлі-зайыптылар да орындарынан қозғалды. Сосын аралары дауыс жетпестей қашықтыққа ұзағанда барып Қабыш тілге келді.

	– Әлгіні таныдың ба?

	– Шырамытқан сияқтымын, – деді Мәдина күйеуінің сұрағына жауап беріп. – Кедей болыстың пешірі емес пе?

	– Дәл таптың, сол Түктібай!

	– Байғұстың түрі қатты өзгерген екен. Қаусап сүйегі қалыпты.

	– Кәмпескіге дейін жонынан жарылып, бетінің майы жылтырап сыртына шығып тұрушы еді... – Қабыш көңілдегісін әрі қарай созғысы келмей сөзінің аяғын жұтып қойды.

	Ерлі-зайыптылар аштық алаңды артқа тастады. Жиектей шыққан қалың сары қамысты қақ жарып өтіп, қырқаның қыр арқасына көтерілді. Панасыз биіктің үскірігі әлемет екен, онсыз да дірдек қаққан екеудің іші-бауырын мүлде қалтыратып жіберді.

	Мәдина жаланған аяздың шарпуы жүзін шыдатпаған сон, амалсыз жонын суықтың өзіне тосып кері бұрылып еді, қазан-шүңқырдың екінші бетіндегі тұлдырсыз аппақ жонда ақ матаның бетіндегі қара қоңыздай қыбырлап, өрге қарай тырмысқан Түктібайдың қарасын көрді.





Тоғызыншы тарау




	Өрге қарай тырмысқан Түктібай әлгіде Қабыш пен Мәдинадан ұзағалы бері сан мәрте қайталаған ішкі ойын сыртқа шығарса ғана қуаттанып, алдындағы қар жамылған құмжалдың биігіне көтеріле алатын кiсiше:

	– Бaрсын, Мәдина да, Қабыш та бара берсін Майлыкөлге, қызғанбаймын, – деді алқына қырылдап. – Қайта барғаны жақсы. Ал мен оған дейін Қарауылтөбедегі солардың жеркепесіне жетуім қажет! Қалайда өздері жоқта Қабыштың үйіндегі астықты қолға түсіремін. Таппасам, балаларынан сұраймын. Айтса айтты, айтпаса айтуға мәжбүр етемін. Сонан соң барып iз жасырып үлгеруге тиіспін. Иә, иә, олар мен сияқты құралақан емес, көп демегенмен қаралы күнге жасырып сақтаған азын-аулақ бір нәрселері бары сөзсіз. Әлгідегі түрлері соны аңғартқан. Аш жүргендерімен бүгін-ертең аштан өлмейтіндердің нақ өзі.

	Түктібай артынша аласапыран ойға берілді. Бағана Мыңжасардың қыстауында – басқа істер шарасы сарқылғанда ғана – амалсыздан Майлыкөлге соғуды ниет еткен-ді. Әйтпесе ол Түктібайдың бұрын бармаған жері ме еді. Талай-талай мұзының үстін шарлап, соқпағын шиырлаған көлі ғой. Рас, сонау атам заманнан бері шабақ-шауқан аулап, бала-шағаны асырайтын, ғұмырында құйрығына шыр бітпеген жалғыз-жарым тасмаңдай кедейлердің ата кәсібін Майлыкөлде жалғастырып жүретіндері баршылық. Бірақ олар адам атаулына кезiкпеуге тырысады. Тіпті ұшыраса қалған кезде де өздері аштан өлгелі жүріп әзер ұстаған балығын өзгеге қалай оңайлықпен ұстата салады деп үміттенбек. Егер қалың ішінде олжалы біреу жалғыз кезіге қалып, қолындағысын тартып ала алса жақсы, ал сондайда қарсыласы өзінен қауқарлы болып шықса ше? Басқа істер амалы жоқта Түктібай қандай қатерлі іске бас тігуге қайыл ғой, бірақ ғайыптан тайып Карауылтөбедегі Қабыш үйінен тырнақ iлiктiрер әлдененің ұштығы шыға ма деп тұрғанда, соған жармаспай басқа жаққа лағардай Түктібай әзірге ақылынан алмаса қойған жоқ.

	Түктібай өзегінің талып, әлсін-әлі көз алдының тұманданып кететініне қарамай, сол бір іштей дызыққан қалпы әлі тоқтаусыз жүріп келеді. Қазір-ақ құстай ұшып жүгіре жөнелер де еді, бойда бұрынғыдай қуат болса, сонда да өзін-өзі қанаттандыру мақсатымен:

	– Жетуім қажет, – деді ентігін баса алмай, екі иығынан дем алып. – Астығы бар Қарауылтөбедегі Қабыштың жеркепесіне жетуім қажет! Мен бүгін қалайда Бөгетқұмдағы аштықтан бастарын көтере алмай ісіп-кеуіп жатып қалған жалғыз ұлым Ердәулет пен әйеліме ең болмаса, бір күн жүрек жалғау етерлік нәпақа табуға міндеттімін. Онсыз үйге оралмаймын. Ердәулетжан, оралмайды әкең.





Оныншы тарау




	Түктібайдың қарасы үзілісінен кейін де бір қырын соққан суық желге бет қарытқан Қабыш пен Мәдина тағы бір қырқадан асып түсті. Екі жақтан жарыса созылған құмжалдың арасындағы саймен жүріп отырып, жазыққа ықты. Жазықтық түстігі мен шығысы төбелер де, батысы мен терістік беті сыңсыған сары қамыс екен. Ал онан әрісі көзден таса, көңілден халас, белгісіз.

	Қасат қарға омбылап алда келе жатқан Қабыш:

	– Майлыкөлдiң шетіне де іліктік, – деді. Мына алдағы қамыстан өтсек, жалаңаш мұзға шығамыз.

	Мәдина үндеген жоқ. Іштей күйеуінен Қарауылтөбеден қанша қашықтағанын білгісі келсе де сұрамады. Онсыз да сүлдерін сүйреткен байғұстың жүйкесіне тимеуді жөн санады.

	Жолсызбен ұзақ малтыққан екеуі қалыңның ішін үңги салған жалғызаяқ соқпаққа кезікті. Найза бойлы сансыз нарқамыстың төбеде тоғысқан үпелекті бастары онсыз да еңсені езген сұрықсыз аспанның ұштығына дейін түк қалдырмай қымтай тұмшалап тастапты. Тіпті жаланып шығыстан соққан суық желдің өзі қаншама сілкілесе де, сыңси шулап, иін тірескен оларды ажырата алмай әуреге түсетін тәрізді.

	Канша дегенмен жолдың аты жол екен, ерлі-зайыптылар бой жаза алмай бүгежектегендерімен бұрынғыдай емес, адымдары ашылып, әжептеуір жүрістері мандып қалды. Бірақ Қабыш бұған онша малдана қоймайтынын сездіріп:

	– Елден әжeптәyiр шалғай жатқан көлге кісі аяғының жетіп үлгеруін жақсылық нышаны дей алмаймын, – деді.

	Үнінен өзі үміт етіп арнайы шыққан олжасын әлдебiреулер баяғыда-ақ қанталапай бөлiсiп әкеткендей салы суға кетуі, түңіле бастағандығы аңғарылды.

	Мәдина сирек қамыс арасында жол жиегінде жатқан ер кісінің мүрдесін көріп тұла бойы тітіреп қоя берді. Мүскіннің жақ сүйегінде қырым ет қалмапты. Ал жұмулы көзі шүңірейіп, ішіне кіріп кеткен екен. Жел суырған үрме қар қолтығы мен бұты арасының қуысын әлі толтырып үлгермегеніне қарап, осы жақында ғана жан кешіптi-ау деп жорамалдады. Оны Қабыш та байқап қалса керек. Мұсылманшылықтан қалған ескі дәстүр, көне әдет бойынша, жаны жәннаттан жай табуын дұға етіп, ернін жыбырлатып, оң қолындағы сүйменін қоса көтере бет сипады. Артынша алғы жақта екінші қарайғанды көзі шалып, Мәдина күйеуім аңғармай өтіп бара жатыр деп ойлап:

	– Серғазының көкесі, тағы да кісі, өлген кісі! – деп попыта тіл қатты.

	Бірақ Қабыли кiдiрмеді, мойын бұрып жауап бермеді де.

	Ерлі-зайыпты екеу ілгерілеген сайын қамыс сирей түсті. Мәдина кенет қаттырақ адымдап барып, Қабыштың жеңінен тартты. Ол:

	– Немене, жайшылық па? – деп сұрады.

	– Тірі! – шошынған Мәдина жолдың оң жақ езуіндегі қар үстінде бір қырындап құлаған әйел жақты иегімен нұсқады. – Жап-жаңа көзін ашып қайта жұмды.

	Әдепкіде зайыбының жүзіне мағынасыз тіксіне қараған Қабыш, сәлден кейін ес жиғандай, жалма-жан қолындағы сүйменді тастай салып, бір тізерлеп, ұзынынан сұлаған әйелдің үстіне еңкейді. Қолғабын шешіп, әйелдің суық сезінуден қалып, дырдиа қарайып ісініп кеткен саусақтарын білегінен ұстап жоғары көтерді. Қайтадан оны сылқ еткізіп тастай салды. Орнынан тұрды. Қолғабын киіп, еңкейіп жанында жатқан сүйменіне жармасты. Жазықты адамдай, Мәдинаның жүзіне тіктеп қарауға жасқаншақтап, ернінің суықтан әрең-әрең жуысатынына да қарамай:

	– Марқұм жанын жаңа ғана кешіп кетіпті, – деді естісер-естілместей сыбырлап қана. – Жүр кәнi, жолымыздан қалмайық.

	Күйеуінің бұрын-соңды бойынан байқамаған асығыс мына мінезіне қайран қалған Мәдина оның аттаған сайын қимылдаған тонының жұлынтұта жонарқалығына қадала қарап cәл кідіріп қалған. Бірақ осы бір әрі-сәрі көңіл күйі ұзаққа созылған жоқ. Ілесіп келе жатып бойындағы аяушылық атаулыны жұтатқан, үрейден мүлде бөлек, қорқыныштан сұсты апат тегеурінін сезетінін аңғарды. Аштықтан қағаздай жұқарып, еңсесін басқан мүсәпiршiлiк күйден жүйкелейтініне қарамай, бұл маңда жүргіншілердің көп екенін айғақтап, айқұш-ұйқыш жосылған жолды көрді. Үрме қар жарым-жартылай жатқан, әлі мүлде жасырып үлгермеген жақын шамада көз жұмған мүрделердің жанынан өтті. Аспандағы күн көзін жапқан сұр бұлттай сүреңсіз суреті – миында қалған дүниенің басқа сәулетті кезімен алаңдатқалы Қарауылтөбеде қалған балаларын ойына түсіруге әрекеттеніп еді, жер кепе ішінде ботадай боздап, аңыраған Серғазысы мен Күләйімінің кескіні көз алдына көлденеңдеп тұра қалды.

	Мәдина осыдан кейін-ақ аштығын да, үйінен не үшін шыққанын да естен шығарып, ат төңірегіндегі барша қасірет пен қазаны көруден қалғандай бір күйді бастан кешкен. Кенет Қабышты етігінің сірісін баса сүрініп, тонының арқасына бет тигізіп, құлап кетуге шақ қалып барып, әзер дегенде өз-өзіне келді.

	Қараса, Қабыш тоқтап тұр. Қарсы алдында басына бөкебай тартқан, үстіне түлкі ішік киген әйел. Әлде тағдыр кәрінен, әлде бір қырын соққан суық желдің әсерінен, әйтеуір қалайда көзі жасаураған. Оның бір заманда келімі келген бәйбіше екені аңғарылғанымен, қазіргі кейпінен қадір-қасиет, құттың нышаны да байқалар емес. Қайта бет-әлпет, қимыл-қозғалысынан бойындағы дәрменсіздік пен мүсәпірліктің шегіне жеткені ап-айқын аңғарылатындай.

	Бөкебайлы әйел аштықтан еті суалып, алақанының аумағы кішірейген, саусақтарының қу сүйегі шығып жіңішкерген қолын қалтылдата жоғары көтеріп, ілгері созған қалпы:

	– Азамат-ай, жәрдемдесші, – деді иегі кемсеңдеп. – Бір шаңырақтың астында он үш жан едік, жалғыз бала мен менен өзгесінің бері аштан өліп бітті. Әзір тірі демесең, оның да нәр сызбағанына бүгін төртінші күн. Ең болмаса ошағымыздың оты өшпесін, сол соңғы тұяқты сақтап қалуға жәрдемдесші.

	– Жеңеше, қолдан келер қайран болса, сөзiңiздiң садақасы. – Қабыш сабырлы жауап беруге тырысқанмен, даусы бір түрлі өзгеріп шықты. – Бірақ біздің де өзіңізден артып тұрғанымыз шамалы. Сорпа-сулық шабақ іздеп қаңғып жүрміз.

	– Шырағым, иманжүзді, сөзі түзу жан екенсің, соған ішім жылып тұр. – Бөкебайлы әйел оң қолының төрт саусағының басымен көзінің алдын сипап өтті.

	– Құралың да бар екен. Қол ұшын беруге ықыластанса, бір тірлік жасар да ең.

	– Қалай? – Қабыштың жүзінде сол таңырқаушылықтың табы байқалды.

	– Анау отырған қараны көрдің бе? – Бөкебайлы әйел сол иық жағын мегзеді.

	– Қамыстың ығындағы ма?

	– Нақ сол, соны айтамын, – деді бөкебайлы әйел. – Ол жаққа тесіліп қарама. Қазір кісіден кісі сескенетін, жанына бейтаныс пендені жақындатпайтын шақ қой. Байқап қалса, айрыламыз... Әлгінде мен білсем шабақ та болса бір нәрсе ұстады.

	– Онда неге өзіңіз өтініш жасамайсыз, – деді Мәдина сөзге араласып. – Бір-екі шабақ адамның құны, атанның пұлы емес қой.

	– Ойбой шырағым-ай, кісіні кісі жеп жатқан заманда жаман қатынды жанына жақындатушы ма еді. Мына азамат жалынып сұраса ғана сескенсе де, сыйласа да соған қиюы мүмкін. Әйтпесе...

	– Жарайды қария, – Қабыш ойланып барып келісім берді. – Меселіңіз қайтпасын, бақ сынап көрейін.

	Ол селдір қамысты бетке алып бес-алты аттап үлгергені сол еді, Мәдина бүкшеңдеген қараның қолына сүймен мен шанышқы ұстап, мойнына дорба асынып, жылыстап бара жатқанын байқап қалды. Жанында тұрған бөкебайлы әйел:

	– Кетті ғой, ұстасайшы! – деді жаны ышқынып. – Ұста, тезірек ұста қашып кетпесін!

	Бөкебайлы әйел тәлтіректей адымдап ілгері қарай ұмтылды. Сексиіп тұрып қалған Қабыштан енді қайран болмасын түсінгендей, артына бұрылып та қарамастан:

	– Әй, шырақ, тоқта – деп мардымсыз дауыспен айқайлады. Саған тимейміз. Өзің бермесең зиян да жасамаймын, тартып та алмаймыз. Біздікі өтініш, тек, кідіріп тілдесші.

	Бірі қашып, бірі қуған екі қара әне-міне дегенше-ақ, қамыс арасына сіңіп көрінбей кетті. Тек бөкебайлы әйелдің жалынышты сөздері ғана біраз уақыт бойы еміс-еміс естіліп тұрып, ақырында ол да құлақтан үзіліп тынды.

	Майлыкөлдің шетіне аяқ іліктіргеннен бері далаға дендеп еніп алған ашаршылық апатын тұңғыш рет көзбен көріп, себебі мен сырын қанша ақылға салса да ажырата алмай ойы онға, санасы санға бөлініп келе жатқан Мәдина тосыннан жолыққан әлгі бөкебай үшін жасаған әрекеттерінен кейін мүлде жүйкелеп тұрғанын білді. Сосын күйеуімен екеуден-екеу қалғанда ғана өзін-өзі қолға алып, қасына жақындап:

	– Кетейікші, – деп жалынды. – Қорқамын мына маңнан, кетейікші.

	– Бізге кім не істей қояр дейсің. – Іштей қобалжулы екенін Мәдина оның сәл-пәл тарғылданып шыққан даусынан аңғарып қалды. Соны жуып-шаюдың ниетімен сөз бағдарын басқаға тез бұрып әкетті. – Ала қыстайғы соққан қатты жел ана тобелердің басына түскен қарды осында айдап әкеп нығыздап тастапты. Оны аршу да кісіге оңайға түспес. Дегенмен кезеніп шықтық қой. Әрекетсіз қалмайық. Бейнеті аздау, мұзын оюы оңай, оңашалау жер іздейік.

	Мына тұста осы көлдің құмға қарай сұғына еніп жатқан шағын қойнауы бар. Өзі ықтасын жер болатын. Мүмкін сонда жұрт аяғы саябыр шығар. Соған соғайық. Қолға бүгін сорпа қайнатуға жарарлық шабақ-шауқан іліксе, кідірмеспіз.

	Қабыш енді бұрынғысындай Майлыкөлдің ашық мұзына қарай емес, бағыт өзгерте қиғаштап, терістік беттегі қалыңды маңдайға алды. Аттасаң бітті-ақ, әйтеуір екі жағының бірінен үстiне киген киімі ылғал тартқан, қар астында қарайып жатқан мүрде ұшырасатын жалғыз аяқ жолмен жылдамдата жүріп отырып, жан-жағы қалың қамау қамыстың ішіне кірді.

	Шаршағаны мен ашыққанын естен шығарып Қабышқа ілескен Мәдина қалып қоймауға тырысып, лып-лып көтеріліп, кезек-кезек жерге тиген күйеуiнiң eтiгiнің өкшесінен көз алмастан, барынша қатты адымдап келе жатқан. Күтпеген жерден оның баяулап барып тоқтағанын аңғарды. Сол жақ жамбас тұсын жанай өтіп, ту сыртына қарай бір қарыстай болып шығып тұрган ақ сапты шанышқыны көрді. Мәдина енді соны жай-жапсарын барлап, байқау үшін бет алдына тіктеп қарап еді, заманында атан жілік, атпал азамат болғанын аңғартқандай, Қабыштың төбесінен төнген, шекесіне тылтиып кішкентай құлақшын киген, астаубас қара сұрды назарына іліктірді. Бет әлпеті бейне ағашқа қаптаған шылғи көннің шыңылтырланып қатқан шағындағыдай жансыз да әжімсіз екен. Жанары сөнуге айналған отсыз, нұрсыз. Соған қарамай кесе иегіндегі он-он бес шақты қыл-қыбырды ербеңдетіп сөйлеп тұр.

	– Жол болсын!

	– Əлей болсын.

	– Қайдан келген жансыздар?

	– Бұл не тергеу? – Қабыштың бейтаныс кісіні жақтырмай қалғанын Мәдина оның қатқылдау шыққан даусынан аңғарды. – Осы жақта ауып жүрген кісі бардай.

	– Ондайлар жетерлік. – Әжімсіз қара сұр көсенің бетінен өзгеріс нышаны байқалмағанымен ерні сағыздай созылып, баяу қимылдайды. – Терiстiктегi Арқа жақтан да, батыстағы Арал беттен де осында жетіп жер жастанып жатқандар аз емес.

	– Біз осы маңның жергілікті адамымыз, – Қабыш жолын кес-кестеп уакыт алған бейтаныстан тезірек құтылғысы келгендей, бұрынғысынан сәл жұмсара тіл қатты, – Жоқшылық қысып, тентіреп жүрміз.

	– Міне, мына жатқандар да, – қара сұр ербиiп он-он бестей қыл-қыбыр шыққан иегімен жолдың жиегін меңзедi. – Жоқшылықтан шыққандар. Олардан сенің айырмаң сүйменің бар. Қанша дегенмен кісінің құралы болғанға не жетсін. Мен білсем, соның арқасында жақында ғана ашыққансыңдар.

	– Оны қайдан шығардыңыз? – Қабыштың үні қайта қатайды.

	– Әзір жалпы жұртқа қарағанда қоңды көрінесіңдер.

	– Мына сөзден кейін-ақ Қабыш арқасын қамысқа бере шегіншектеп:

	– Мәдина, жол бер, өтіп кетсін, – деді бейне қолындағы сүйменді құлаштай сермеуге оқталған кісіше, кезене ұстап. – Былай, маған жақынырақ тұр.

	Қара сұрдың жанарында әлгіде ғана жылт етіп пайда болған ұшқын қайта өше қалды. Сосын Қабыштың сұсынан сескеніп, сүйменнен қорыққандай, шалғай қағыстырып жандарынан өтті.

	Ажал тырнағынан азер құтылғандай бір сезімнен көпке дейін арыла алмай, жүрегі өрекпiген Мәдина әлгінің қарасы үзілгенше, үндеген жоқ. Сонан біраздан кейін ғана, алда жол бастап келе жатқан күйеуінен сыр тартқысы келгендей:

	– Әлгінің шанышқы ұстағаны не жетіскені, – деді. Оны мына сiреу қар, сірескен мұзда қай кәдеге жаратпақшы?

	– Мүсәпiршiлiк қой. – Қабыш ауыр күрсінді. – Қолына басқа нәрсе түспесе қайтсін.

	– Сен аяғанмен маған соның сөзінің дәмі ұнамады? – деді Мәдина. – Қаусап жүрген біздерді "қоңды көрінесіңдер” деді-ау, ойында жамандық бар кісіше.

	– Көзі қарайған ғой, байғұстың. Не айтып, не қойғанын білмейді.

	Осы сөзді күткендей-ақ Мәдина:

	– Серғазының көкесі, жұмсартпашы, бәрібір менің көңілім жай табар емес. Балық аулаймын деп жазым болармыз, кетейікші, – деп жалбарына қиылып, көкірегіндегі күдiктi ақтара жөнелді. Өлсек те бала-шағамыздың қасында өлейікші. Жағаласақ осындай көл қыстау маңында да бар емес пе. Тіпті біз әзірше басқалардай лажсыз да емеспіз. Бір жеті жан созатын астық та бар үйде. Мүмкін онан кейін құдай жарылқап, аштық тырнағынан құтылып кетерміз.

	– Жүрісін тоқтатпаған Қабыш:

	– Мені жағдайды түсінбейді ғой деп ойлайсың ба? – деп әйеліне сәл-пәл ренжіген сыңай танытты. – Баста елді мекеннен шалғай, жұрт аяғы жетпеген жер ғой деп шығып ем, қателесетінімді қайдан білейін. Енді шорт бұрылып, кейін қайту да оңай емес. Жүргіншілердің жиі екеніне өз көзің куә. Аштықтан ақылынан алжаскан біреудің қарсы жолығып, жазым қылуы да ықтимал. Қазіргі жағдайда бір абзал нәрсе қарайған қарадан қашу ғана. Көп айтқаннан ештеңе өнбейді, қалған кезде ретіне қарай іс қылармыз.

	Күйеуінің айтқандарына іштей келіскен Мәдина тағы да амалсыз сүт пісірімдей уақыт тақым созды. Сонан қалың арасындағы жалғыз аяқ жол – аумағы алты қанат үй орнындай ашыққа тірелгенде ғана тоқтады.

	Мадинаның алдымен назарына іліккен нәрсе тағы да мүрде болды. Майлыкөлдің шетіне табан іліктіргеннен бері жаны түршігіп талайының қасынан өткенмен, мынаның жығылған жері өзгелерден ерекше екен. Ол шағын алаңның қақ ортасындағы ошақтай орынның тізеден асатын үрме қарын тазартып, етік басы тереңдіктің мұзын ойған шұқырдьң жиегін ала құлапты. Мүсәпірдің үстіне киген сеңсең тонының омырауы айқара ашылып қалыпты. Қандай күй, нендей күштің әсерінен екені де түсініксіз, әйтеуір соңғы рет құлаған сәт басына киген тымағы да бір аттамдай қашықтыққа ұшып кетіпті. Үш еліге жетеқабыл мойыл қара шашында қылау жоқ. Қабағында шетi сетiнеместей қайғы-мұң. Көптен ұстара жүзі тимей, бет-аузын басқан түктің өскелеңдігі өкінген өзегі өртеніп, мына ит өмірге тістенумен өткендігін жасыра алар еместей. Бейне дала тағдырын тәлкекке ұшыратып, халқына қасірет уын ішкізген қатыгез дұшпанға әні-міні сермеуге оқталган кісіше, шапашоттың бір тұтам сабын қышқаштай қысып ұстап алыпты. Ал сол жұмылған саусақтары арасынан шыпшып шыққан қан жағдайдың бұдан бірер күн бұрын ғана болғанын айғақтап, қара күрең тартып қатып қалыпты.

	Мына сүреңсіз көрініс пен әлсіздіктен, бір сәтке Мәдина соқпа аурудай қайталап басы айналып көз алды бұлдыр тартып бара жатқанын байқады. Енді өзі қалайда ілгері қарай жетектеген тіршілік тізгінінен айырылып қалмау қамына кірісіп, жан-жағына назар салып еді, батыс пен шығыс беттің қамысының оңтүстік пен солтүстікке қарағанда әлдеқайда селдір, жұқа екен. Артынша шалқайып жоғары қарады. Алдымен суық желдің екпініне шыдамай дiрдек қағып ырғалған ұшан-теңіз қамыстың үпелектерін, сосын Қабыш екеуі нақ іргесіне келіп тұрған биік төбенi, онан кейін аспан астын тегіс астарлап, сіресіп жатқан бір тектес сұр бұлтты көрді. Жанында сүйменге сүйеніп, ентігін басып үлгірмегеніне қарамай, алдарында арыстай болып өліп жатқан адам жайында Қабыштың айтқан сөзін тыңдады.

	– Марқұм біраз еңбектенген екен. Шамалауымша істің жөнiн де көзі танитынға ұқсайды. Қолтыққа жиналған судан үлкен көлге балық қатынайтын қылбелбеу жерді үкі ою үшін біліп таңдапты. Тек дұрыс құралы болмай, жұмысы өнбей діңкелесе керек.

	– Қазақ мал баққаннан басқа не тындырған, – деді жүйкесі жүқaрған Мәдина өзін-өзі ұстай алмай. Сосын жұмысы қайдан өнсін.

	– Рас, рас айтасың, – Қабыш әйелі жалпы халыққа тигізіп кейiстiк, реніш білдіргенімен, алдымен өзін кінәлі сезініп сасқалақтап қалды. – Бәріміз де сорлымыз. Мына бейшара да сол бір кездердегі бейқамдығының азабын тартқан болса керек. Шотпен мұз ойып, оны қолымен күрепті. Тіпті үшкір мұз саусақтарын қақ айырып қанын шығарса да тоқтамапты... Қой, қайдағыны айтып шаршамайық. Онанда тірлік жасап, марқұм әзірлеген дайын жерді айналдырайық. Құдай жарылқайын десе қиын ба, мүмкін бала-шағамызға олжалы оралармыз.

	Әңгіме осымен бітті дегендей Қабыш қолындағы сүйменді аяғының астына қарай жыға салды. Мойнындағы дорбаны бауынан сыпырып, оның жанына тастады. Мүрдеге еңкейіп жеңінен ұстап, сүйреуге әрекеттенді. Бір сәтке Мәдинаның тұла бойы тітіркеніп кетсе де, жәрдемдесуге барды. Екеулеп біраз күш-қуат жұмсап, сіресіп қатып қалган өлі денені ағашша сырғытты. Қары аршылған маңайдан сәл қашыққа ығыстырып тастады.

	Бағанағы орнына қайта оралған Қабыш сүйменді сабынан сүйретіп, ойылған үкі жиегіне жетіп тоқтады. Сәл уақ алқынған демін басып алып барып, іске кірісті. Қос қолдай қысып тік көтеріп, қайтадан төмен қарай нұқи тастап жіберген білем темірдің үшкір ұшы жоғарыдан сорғалап кеп төменге қадалған сайын, шақпақталған сансыз мұз сынған шыныдай ыдырап, жан-жаққа шашырай ұшып түсіп жатты. Солардың кейбір майдасы көз ілеспес шапшаңдықпен мұп-мұздай болып, бетіне шыпшып тигеніне қарамай, Мәдина да үкі ойылып жаткан шұңқырға әні-міні түсіп кетуге дайын кісіше, ентелеуін тоқтата алмады. Тіпті, сәлден соң-ақ әрекет түрін өзгертіп, шұқыр ішінде алқына бүкшеңдеп жатқан күйеуіне өзі өтініш айтып орын алмастырды да, ойылған тереңдіктің белуарына дейін көміп тастаған мұз ұнтақтарын қолымен уыстап, сыртқа қарай ін қазған тышқанша бұрқылдатып лақтыра бастады. Қатты қимылдап денесі қызып, үмітті әрекет жан дүниесіне қосымша қуат қосқандай, енді тыныққан да, тыныстаған да жоқ. Қабыштың шаршап қалжырай бастағанын байқаса-ақ бітті қолындағы сүйменді сұрап алып, тоқтап қалған жұмысты әрі қарай жалғастырды.

	Мәдинаға күйеуі екеуінің үн-түнсіз қарбалас өткізген уақыты бір ықылым замандай көрінген. Бәрібір шыдауға тырысып жақ ашпастан тағы да шұқырдың мұзын тазартқалы ішіне түсуге ыңғайлана бастағаны сол еді, Қабыш:

	– Тоқта! – деп қаттырақ дауыстап қалды. – Енді болмайды. Бұрынғыдай емес, табаны жұқарып қалды. Салмақты көтере алмай, көлге түсіп кетуің мүмкін.

	Шынында да күйеуінің жобасы расқа шықты. Ол сүйменді қаттырақ нұқып сілтесімен-ақ астынан көтерілген су сыртқа қарай лап қойды. Тіпті әні-міні дегенше, қар қабатына дейін көтеріліп барып тоқтады. Бірақ Қабыш бәрібір жұмысын саябырсытқан жоқ. Онан әрі қарап үкінің аузын аумағын кеңейту үшін біраз әрекеттенді. Сонан соң сүйменді, онан кейін басындағы тымағын, қолғабын шешіп аяғының астына тастады да, үкінің жиегіне кеуде артып етпетінен жата кетті. Өз салмағымен сырғып суға түсіп кетпеу үшін сол қолын маңдай алдындағы жарға тіреп, оң қолының алақанымен мұздаған сорпаның бетіндегі тоңдаған майдай жентектелген қар аралас мұзды сыпырып жиекке шығара бастады. Бір майданнан кейін бұрынғыдан да шалт қимылдап, шолпылдатып үкінің суын қолымен жылдам-жылдам есе бастаған. Сосын төмен қарай тұқшиған басын қайқайтып жоғары көтеріп алды да, мойнын әйеліне бұрды.

	Мәдина күйеуіне таңырқай қарады. Сөйтсе көзден арылмасқа айналған жүзіндегі сірескен уайым мен қасірет табы сәл сейіліп, жанарында болар-болмас қуаныш ұшқыны жылтылдайды екен. Сөйлеген сайын түк баскан аузы мен қос танауынан бу бұрқылдаған ол:

	– Міне, – деді даусы дірілдеп. – Міне! Айттым ғой, бұл көлдің суы тайыз, әрі тоңып, әрі ауа жетпеген балық әлдеқашан қалима болған деп.

	Қабыш алдымен сүйемнен астам өлеусіреген мөңкені, артынша аузы қыбырлағанмен қатты қимылдауға шамасы жоқ екі қарыстан астам үш сазанды мұздай су қарып қып-қызыл болып кеткен қолымен уыстай ұстап, Мәдина тұрған жаққа қарай бірінен кейін бірін лақтырды. Шамасы оңай олжа осымен бітсе керек. Қабыш қайтадан басын тұқшитып, алақанын ескек қып шалпылдатып су есуге кіріскен.

	Майлыкөлдің шетіне іліккелі бері көргені мен сезінгенінен үрейі ұшып, осында жетектеп әкелген үміті біржола үзілгендей бір күйді бастан кешкен Мәдина ойламаған жерден олжалы болғандарына сенер-сенбесін білмейтіндей абдырап тұрған. Енді жел шайқаған бұта шуылы мен шалпылдаған суға қосымша басқа бір дыбысты естіп қалғандай, айналаға құлақ тікті. Сөйтсе жаңылыспапты. Жақын маңда табан астына түскен қар қаршылдап, сатыр-сұтыр қамыс жапырылады екен. Осында келгелі кез келген нәрседен сескенетіні сондай, өрекпіп жүрегі аузына тығылған Мәдина:

	– Серғазының көкесі, – деді тамағы құрғап қалғандай, сыбырлай қырылдап. Біреулер бізге қарай беттеген сияқты.

	Басын заматында көтеріп алған Қабыш:

	– Рас па?! – деп сұрады да, артынша үкінің жиегіне қос қолын бірдей тіреп жатқан жерінен ұшып тұрды. Алақ-жұлақ жан-жағына қарады. – Қай тұстан келеді?!

	– Мына жақтан. – Мәдина батыс бетке иегін көтерді. Әлденеден қатты қорқатынын аңғартқан Қабыш асығыс тымағына қарай ұмтылып:

	– Онда бол, тез! – деп әйелін жанықтыра бастады. – Жинал, кетеміз!

	Қабыш бас киімін киіп, жерден сүймен мен қолғабын көтерем дегенде-ақ Мәдина үш-төрт балықты дорбаға сальп та үлгірген. Жедел басып жақындап келген Қабыш алдымен қолынан дорбаны алды. Артынша оны бауынан асығыс мойнына асып жатып:

	– Кідірме, төбеге қарай жүгір, – деді. – Бізге онан өзге жол жоқ. Басқаша қалай жүрсек те, алдымыздан аш адам шығады.

	Күйеуінің түпкі ойы санасына енді ғана жеткен Мәдина оның айтқан бағытына қарай екі-үш аттаған. Айтып ауыз жиғанша батыс беттің селдір қамысы пашырлай жапырылды да, тұп-тура өздеріне қарай төтелей салған екі қара көрiндi. Аз уақыт ішінде аңғарып қалғаны ұзын бойлысы тымақты да, онан гөрі аласалауы малақайлы екен. Алдыңғысы қолына шанышқы, соңғысы таяққа ұқсас бірдеңе ұстап алыпты. Олардың біріншісі:

	– Әне қашты!—деп айқайлап жіберді. – Ұста! Ұстау керек оларды.

	– Кәні? – Екіншісінің жіңішкe даусы да шаңқ етіп қатты шықты. Кәне!

	– Әні, әне! Маңдай алдыңа қара!

	– Аналар ма? Әйел мен еркекті айтасың ба?

	– Иә... Менен қалма, барыңды сал.

	– Өздері зытып барады ғой. Тегін емес.

	– Соны түсінсең жүгір, жүгіре түс тағы да.

	– Барым осы. Аянып келе жатқан түгім жоқ.

	– Білемін... Жанды қинай түс.

	– Байқайсың ба? Соңғысының қолында сүймен бар.

	– Бола берсін, тіпті жақсы тартып аламыз.

	– Жазым етіп жүрмесе...

	– Тәуекел. Бәрiбiр бiр өлім. Сен әйелін ұстай тұруға жарасаң бітті. Еркегін өзім жайғастырамын... Берсе қолынан, бермесе жолынан. Қарақұстан бір ұрып, миын аузына түсірем.

	Мәдина әлгіде тосын жүргіншіден сыбыс сезілген бойда-ақ сескеніп, іштей аласапыран күй кешкенімен нақ мынадай ажал төндірген қатерлі бола қояр-ау деп ойламап еді. Енді іздеріне өкшелей түскен қуғыншылар сөзінің сұрынан сескенетіні соншалық жүгірген бойы қамыстың арасына қалай қойып кеткенін өзі де аңғармай қалды. Барынша жанталасып, қарсы алдында самаладай самсаған сары қамысты қос қолымен жан-жаққа қақ жара айырып, ілгері ұмтылды. Қалың қарда тақым жазып бір аттаудың өзі күш екенін естен шығарып, тек қана сонау Қарауылтөбеде қамқорсыз, караусыз қалған қос бүлдіршініне жетіп, қанатының астына алу үшін-ақ жан беріп, жан алуға әзір екенін түсінді. Сөйтіп келе жатып та желке тұсынан күйеуінің алқына шыққан демін, өзіне айтқан жалынышты демеу сөзін естумен болды.

	– Мәдина, тоқтама, сүріне көрме, ондa қoлға түсеміз. Тұп-тура төбеге қарай тарт. Олай-бұлай боп кетсем, маған қарама. Қалайда балаларға жет. Мыналар қолына түссе, адам жеуден тайынбайды. Бұлар аштықтан ақылынан алжасқандар.

	Мәдина ішінде көптен жатқан қасірет шемені кенеттен ағыл-тегіл ери жөнелгендей сезді. Бірақ жылаған жоқ. Өзін-өзі қолға алып, тез қатайды. Ентігіп екі иығынан құдай қосқан қосағының амандығын тіледі. Сол ниет, сол тілекпен тағы да екі-үш аттап, үнемі кеудесінен итеріп, аяғына оралғaн көл жиегіндегі қамысты артқа тастады. Ендігі жердегі алдыңғы жағы – енi он шақты адымдай, беті тaқтaйланып қатқан қар – жазықтық екен. Онан әрі шығыс беттегі бүкіл дүниені қалқалап көрсеттей бірінің-бірі зіл салмағымен бөксесін басқан төбелер тізбегі. Әсіресе қақ маңдай алдындағысы ерекше биік екен. Етегінен сонау ұшар басына дейін, тек әшейін әр жер-әр жеріне ербиіп шыққан қарабарақ, жыңғыл, қоянсүйекті айтпаса, біркелкі бұдырсыз жарқабақ биік төбе десе қателеспес кісі. Онсыз да табаны тайғанақтап, кібіртіктеп қалған Мәдина алда өзін күтіп тұрған бейнеттен ерте бастан жүрегi шайлығып, жан-жағына қарап еді, оңынан да, солынан да көлді жиектей жағалап сенделіп жүрген кісі сұлбасын байқап қалды. Өзінің осы бір шарасыздықтан іштей сәл ғана толқыған сәтін Қабыш сырт тұлғасынан-ақ аңғарып қалғандай:

	– Ешқайда бұрылма, тіке тарт! – деп дауыстады.

	– Мәдина күйеуінің айтқанын екі еткен жоқ. Жазықтан өтіп, төбенің қабағын бетке алды. Алғашқы аттаған сәттен бастап-ақ бұл жолдың өздеріне оңайға түспейтінін түсінді. Тек іштей ақыры қайыр болғай деп тіледі. Дегенмен қазіргі жағдайды анықтап алу ниетімен кейін қарай мойын бұрған. Алдымен қол созым қашықтағы Қабышқа, онан әрі бар-жоғы жеті-сегіз қадамдай ғана жерде соңдарына түскен екі қара назарына ілікті. Қабыш өрге тырмысқан шақта олармен екі ара бұрынғыдан да қысқарып, мүлде жақындап қалғанын байқады. Нағыз қатер енді шындап тигендей, Мәдинаның жаны мұрнының ұшына келді. Қалайда бұрынғыдан да қажырлырақ бір әрекет жасамаса, әлгілер әні-міні жетіп алып, алдымен арттағы күйеуін, онан кейін өзiн жүндей түтіп жоқ етердей, ағынды өзеннің өрiне жүзген ессіз адамша, төбенің тік жар құлама өріне асылып етпеттей жатқан күйі, қарбалас бір қимылға көшті. Бірақ ышқына алқынып қаншама аяқ-қолын тырбаңдатқанымен қатты қарға табаны тайғанақтап, ілгері қарыс сүйем жылжи алмады. Оны маңдай алдындағы қордаланып өскен қоянсүйекке жетпегенінен білді. Тіпті бұтаның бір талына саусақ іліктірсе-ақ бітті, соны саумалап ілгері жылжитынын іші сезгенімен қолынан еш қайран келмей, тістене тырмысып жатыр еді, ізінен жеткен Қабыш иығымен демеп алға жылжытып жіберді.

	Осыдан кейін қолға ілінер қылтанақ атаулысы қылтиған жердi қуалап біраз қиыншылыққа ұшырағанымен, әйтеуір бір орында тоқтап, тоқырап тұрып қалған жоқ. Кісі қиналар қиын тұстарда сүйменін қарға қадай баспалдақтап өзіне жеткен Қабыш жәрдемдесіп отырды. Бұрынғыдай емес, бұл кезде екі қуғыншының арасы да бір-бірінен ажырап, қашықтай түскен еді. Тек ұзын бойлы тымақтысы табаны тоқтамай тайғанақтаған тұстарда ол да шанышқысын қадау етіп, аяғын соған тіреп, өлермендене ұмтылып, соңдарынан оңайлықпен қалатын сыңай танытпады. Қанша дегенмен жалғыздың аты жалғыз, қарсыласа қалса екеуден гөрі жеңіл екеніне ой жүгіртіп, Мәдина оны да көңіліне медеу етті. Бағаналы бері ыждағаттылықпен сүйемдеп жылжып биік төбенің орта тұсынан асып бара жатқанын шамалап, бұған да іштей шүкіршілік жасады. Енді алдындағы бір шоқ қарабарақты ортан беліне дейін көміп, жарқабақталып жатқан қалың қарды асып түссе, арғы жанында төбенің басына жету онша бейнетке түспейтінін білді. Сондықтан да бар қайратын жұмсап, жоғарыға қарай құмырсқаша өрмелеуге кіріскен. Тіпті межелі қашықтықтың жартысына да жетіп қалған. Кенет қаншама әрекеттенгенімен ойға қарай сырғып ала жөнелгенін бір-ақ бiлдi.

	– А-а-аа!

	Табан астында тап келген қырсыққа Мәдинаның шамасы жеткен әрекеті осы-ақ болды. Бір сәт қуғыншыны да естен шығарып үлгерген ол сонау етекке жеткенше жазымға ұшырамай тұрмайтынын санасында ұшқындай жылт еткен ішкі бір түйсікпен болжап үлгеріп, саусағын барынша тақтайдан да бетер боп зареңіреп қатайып қатып қалған қатты қарға қадап-ақ бақты. Бірақ бәрібір көңіл жұбатар айла жасай алмады, енді іштей біттімге мойын ұсынған. Десе де әлі көрер жарығы бар екен. Қоянсүйектің сіңірдей тарамдалған иір-иір тікенекті бір талы уысына іліге кетті. Мәдина енді содан қос қолдай ұстап қатты да қалды. Бейне алқымынан шәңгекке ілген түлкінің өлі денесіндей созыла салбырап жатып, жоғарыдан өзіне көмекке ұмтылған Қабышты көрді. Әдепкіде үмітке ұқсас әлдене кеудесінде оянғандай түйсінгенмен, ізінше сәл төменіректен қуғыншының алқына шыққан демін құлағы шалып, тұла бойы түршігіп кетті.

	Жанталаса дедектеп, еңіске қарай сырғанаған Қабыш жанына жете беріп, сүйменін қарға қадап тоқтай қалды. Сосын асығыс еңкейіп білегінен қос қолдай ұстап, өзіне қарай бар күшін салып тартуға кіріскен. Бірақ қарыс жер қозғап үлгермеді. Мәдина өз денесіне қосымша тағы бір салмақтың сарт етіп сирақтан кеп жабысқанын аңғарды. Онан оңайлықпен құтыла алмасын да түсінді. Тіпті өмірден үміт үзгендей де бір сезімге берілген. Мәдина соңғы рет күйеуімен қоштасып қалудың қамымен жоғары қарап еді, ол қалайда өзінен айырылып қалмау үшін бойындағы бар күшін сарқа жұмсап, тістене қатып қалған екен. Бәрібір қанша тырысқанымен басқа бір амалын таппаса, бұл қалпында төмен қарай тартқан адамға төтеп бере алмасын енді-енді түсіне бастағандай.

	– Әй, саған не керек?! – деп алқына тіл қатты.

	– Тамақ, тамақ! – Төменгі жақтан барлыққан үн үзіліп-үзіліп әрең естілді. – Сосын сүймен.

	– Балық берейін, бірақ сүйменге келіспеймін. Егер көнбесең, айқасып өлуге әзірмін. – Қабыштың сөзінің соңы сәл-пәл ызғарлырақ шықты.

	Қуғыншы сәл мүдіріп барып:

	– Қанша? – деп сұрады. – Бірер күн жүрек жалғар ететіндей етіп беремін. – Келістім.

	– Қазір, онда... – Қабыш оң қолының саусақтарын бұтаға жармасқан Мәдинаның білегінен ажыратып, қолғабын сілке шешіп тастап, дорба ішіне сүңгіте сұғып жіберіп еді, барлыққан дауыс қайтадан

	– Жо-жоқ, – деді. – Әйеліңді құтқарғың келсе, бәрін тегіс таста.

	Қабынш бірден жауап бермей, аз-кем ойланып барып, тілге келді.

	– Жарайды. Ол дорбаның ішіне сұққан қолын күйбеңдеп әзер шығарды да, ала жіппен таңылған бауды басынан асыра сыпырып, алға қарай серпе лақтырып жіберді. – Мә, ала ғой!

	Мәдина нақ жанынан әлдененің қараң ете түскенін көз қиығымен аңғарып қалды. Артынша-ақ өзін төмен тартқан салмақ та жеңілдеп сала берді. Онан әрі күйеуінің көмегімен тырмысып қайтадан табан тірейтін текше қардың үстіне көтерілді. Бойын тіктеп, әлгіде өзін азапқа салған құлама еңіске қарап еді, шанаша сырғанаған дорбаның соңынан біресе дедектей жүгіріп, енді бірде қар бетімен домалаған қуғыншы көзіне ілікті. Сонда барып, сабылып жүріп, әрең тапқан азын-аулақ балықтан айырылғаны есіне түсіп, іші удай ашып кетті.

	Шамалы солық басып, қайтадан жоғары қарай өрлеген Қабыш тіл қатып, жақ ашқан жоқ. Енді бұрынғыдай емес, қуғын-сүргінсіз ерлі-зайыпты екеу әлсін-әлі демалып төбенің қақ басына көтерілді. Жұтаған көңілге табиғаттың өзі титімдей болса да жәрдемдескісі келгендей, бағана ертеңгілік шығыстан соққан үскірік сәл-пәл жуасыған екен. Титтей бұған да шүкіршілік еткенмен, әлгіде жазатайым табан тайдырып, соның қырсығынан бар олжадан айырылып жер сипап қалуына өзін кінәлі санаған Мәдина куйеуіне жасқаншақтай қарап еді, ол жүзін тұп-тура батысқа берген күйі мелшие түнеріп тұр екен.

	Мәдина да еріксіз солай қарай назар салған. Сонау төмендегі тізбек-тізбек төбе етегінен басталып көкжиекке ұласқан сұр бұлт астында кебінге оранғандай ақ қарға көмілген қаралы дүние дөңгелене бұдырап, көсіле созылып жатыр екен. Солардың ішінен ерекше көзге ұратыны – ортасында мұз құрсанып, қар жамылған тай шаптырымдай ашық алаңы бар, жиегін сары қамыс қордалана қоршаған Майлыкөл. Ал мына жертезекше шашыла қарайғандардың әлгіде бірлі-жарымының жанынан өздері өтетін аштан өлген қазақ атаулының мүрдесі екенін іші сезді. Батыс пен теріскейдегі бұлдырсыз жазықтың сiреу қарын айқыш-ұйқыш қақ жара тiлгiлеп, шығыс пен түстіктің бірінен-бірі кеуде асырған төбеден төмен қарай сала-сала сан тарау жосылған сызықтың аштықтан сенделген шұбырынды халық салған жол да, ал соның өн бойына созылған – ақ матаға көктеп өткізген қара жіптей бір-біріне қарауыта жалғасып жатқан түрлі сұлбаның өйтеуір бір шақтарда үйлерінен талшық іздеп қаңғып шығып, ақырында өзегі талып құлаған мүсәпірдің өлімтігі екеніне күмән келтірген жоқ. Мәдина бүгін таң атқалы бері қабырға қайыстырар талай қайғының куәсі бола жүріп, тұтастай бір халықтың қайыршылықтан да төмен құлдырап, аруаққа айналған адамның бетін жасыруға лажы қалмағандығын білуден артық қаралы қасірет жоғын түсінді. Сөйте тұрып, әлгілер арасында бірлі-жар қыбырлағандардан үміт етер қарекет іздегендей, төрт құбыланы көзімен түгел шарлап шыққан. Бәрібір қанша сүзілгенмен, алып даланың көз көрмес түкпір-түкпіріне қарай созылған мүрде тізбегінен бөтен тірі пенде жасар қам-қаракетті аңғара алмады. Осыдан кейін Мәдина айызы қанғанша ұлы даланы басына көтере айқайлап жоқтау салып, жылағысы келген. Бірақ ақыл, ой, дәстүрден әлдеқайда тегеурінді, жыландай жылжып кеп бойына жабысқан үрей мен қорқыныш уыты жақ ашуға дәрменін жеткізбеді. Енді қалайда зәрін төгіп, зәресін ұшырған апатты – бір сәтке болса да естен шығарып тірлік қамына кірісу үшін қасындағы Қабышқа қараса, ол сүймен мен шешілген қолғабын жанына қойып, жүзін құбылаға бере шарта жүгініп алған екен. Жол-жоба, дәстүрлі дағды бойынша Мәдинаның қасына барып тізе бүкпеуіне амалы калмады.

	Қабыш кар жамылған даладағы мүрденің санап санына үде шыға алмай, көріп ұшы-қиырына көз жеткізуден шаршаған жанша, ерін жыбырлатып белгісіз біреулерге кейде шағынып, кейде жалынғандай егіле теңселіп ұзақ отырды. Сосын кенет жер бетіндегі пенденің жәрдемінен күдер үзіп, енді көк иесі тәңіріге жалбарынуға кіріскендей, бейнет пен суық судан тілімдене күстеліп, кәрі жыңғылдың буылтық тамырынша буындары ісінген саусақтарын тарбита жоғары көтерген қалпы аштан өлген, өліп жатқан, әлі талай айлар бойы өлетін қазақ үшін дұға оқып, көптен ұстара жүзі тимей қаулай өскен бетіндегі түкті алақанымен сипап өтті. Сіреу қар үстінде жаткан сүймен мен қолғабын мойнын бұрмай-ақ сипалап отырып, оларды уысына іліктірді. Суйменді таяныш етіп, орнынан көтерілді. Ізінше өзінің барша қимыл-қозғалысын қайталап, жанына жақындаған Мәдинаға:

	– Бәрі осы, – деді кінәлі кісідей кібіртіктей тіл қатып. Бұрын саған айтпағанмен қиналғанда талшық қылар тамақ іздеп, бұл төңіректің көп жерін шарлап шыққанмын. Сонда қайда барсам да көргенім бір-ақ нәрсе – қырылған халық. Бағана ертеңгілік кәлектепке біріккендерге барып қайт деп ақыл-кеңес бергеніңде тура жауаптан тайсақтауымның сыры да сонда болатын. Жаратқан иеден даладағы апатты бір өзім ғана біліп өтейін, сенің жаның жараланбасын деп тілеуші ем. Бірақ ол тілегім де орындалмады. Майлыкөлге еріп жүруіңе келіскен себебім қалың елден қашық, кісі аяғы жете қоймаған шығар деп ойлағанмын. Енді, міні, жасырар түк қалған жоқ. Бәріне өзің куәсің.

	– Айтпашы, Серғазының көкесі, жаным өртенеді, – Мәдина тамағына тас тығылғандай қайта-қайта булыға жұтынып әрең сөйледі. – Рас, бұрын қарын ашып қиналғанда, қалың елге жетсек, барша қиыншылықтан құтылып кетердей сезініп жүретінмін. Оңда мен үйдегі аштық тұтас халық басына келген ашаршылық апатының шарпуы екенін қайдан білейін... Осы қазір ғана ептеп бірнәрсе түсіне бастадым... Аман-есен үйге жетсек, ендігі жерде соның өзі үлкен қуаныш болғалы тұр.

	– Иә, абзалы солай еткеніміз жөн. Оның үстіне балаларды балықтың сорпа-суымен алдарқату үшін мен әлі ауыл маңындағы көлдерді де сүзіп шығуым керек қой. Атам қазақтың – "алыстан арбалағанша, жақыннан дорбала" – дегені жетеме жаңа ғана жеткендей. Ендігі жерде қыстау маңынан ұзамаспын да. Тек жүрер жолды көңілге алған межеден әлдеқайда ұзартып алғанымыз қинайды мені.

	– Келген ізімізбен кері қайтайық та.

	– Жо-жоқ, айта көрме. Қатерге бас тігіп жолмен жүрiп не жынымыз бар. Оның үстіне балық іздеп, қуғыншыдан қашып шығандап Майылкөлдің екінші басына шығып кеткенімізге қанша уақ. Енді бағыт-бағдар өзгертпесек болмайды. Тұп-тура былай жүреміз.





Он бірінші тарау




	Сүйменін кейде иығына салып, еңіске қарай сырғанап; кейде жер-дүниені тұмшалап сіресіп жатқан қарға қадаша қағып, өрге тырмысқан Қабыштың соңынан ілескен Мәдина сұр бұлт тұмшалаған аспан астында бір-біріне ұласқан жота-жота тебелерді бетке алып, тұп-тура солтүстік шығыстан соққан суық желге қарсы маңдай түзеді. Мәдина бұрынғыдай емес, аштықтан әлсірегенін де, суыққа тоңғaнын да ұмытқандай ерекше бір өлермендікпен табаны тайса, қол жетер қашықтықтағы бұтаға жармасып, кей жердің жұқа қары салмақпен ойылып омбылай бастаса Қабышты жәрдемге шақырып, қалайда уақыт ұттырмай жылжи беруге тырысты.

	Тағы да шай қайнатымдай уақыт кеуде сүйреткен ерлі-зайыптылар кезекті бір жалқұмның қырқасына көтерілген сәт төменде жатқан белгісіз қонысты көрді. Ол қалың бұталы, жықпылы мен жырасы мол, бір жағы құмға тірелетін; екінші беті көл табанға ұласатын алаптың шекарасын ала орналасыпты. Мадина іштей базары тарқап, бағы қайтпай тұрган заманның түзік кезінде алым-берім ауқаты бар ауылдың қыстауы болған шығарсың-ау деп жобалады.

	Қыстау дегенде қамқесектен соққан тамнан өзгесі аралары жиі тігілген саны жеті-сегізге жуық, киіз үй екен. Әр жер-әр жерден әлдеқашан малы құрып әдіра қалған қар астындағы қоралардың сұлбасы айтпаса, басқа белгі көзге ілінбеді. Бұрын ел қарасына жақындаса-ақ бітті абалап алдынан шығатын ит екеш итке дейін қырылып қалғандай, сес білдірер сыңай танытқан да жоқ.

	Ерлі-зайыпты екеуі төбе басында ұзақ тұра алмай төмен түсті. Жол бастаушы Қабыш тышқан ізі түспеген ақ қар жамылған бұталардың арасымен жүріп отырып, шеттеу тігілген ақ боз үйдің жанына жеткенде ғана барып аялдады. Кідірістеген Мәдина да көңілі әлденеден елегізген кісідей жан-жағына алақтай бастап еді, көз жетер жердегі қар бетіне көптен сызат түспегенін анықтап қайран қалды. Осыдан кейін-ақ тағы бір сұмдықтың куәсі болардай, онсыз да орекпiген жүрегінің дүрсілі өрши түсіп, жел шайқаған бұталардың шуылынан сарсыған құлағы шыңылдап қоя берді.

	Қабыш кенет:

	– Кім бар-ау, – деп дауыстап еді, ешқандай жауап ала алмады. Сосын мұзға айналып сіресіп қалған ақ боз үйдің ши есігін серпе ашып, Мәдинаға жол берді. Артынша өзі де ілесіп, табалдырықтан аттады.

	Үй іші түңлiгi ашылған жарық, жиһазды екен. Керегеге айналдыра түрлі кілем, оюлы тұскиіздер ұстап тастапты. Оң жақтағы кебеже, сандық үстіне жиналған көрпе, жастық қарамы да әжептәуірге ұқсады. Бейне осы байлықтың жалғыз иесіндей, төр алдындағы төсек үстінде қалың киінген ақсақалды шал қыбырсыз жатыр.

	Қабыш қарияға сәлем беріп, жанына жақындаған. Артынша ерін жабырлатып бет сипады. Соны байқап қалған Мәдина өзін-өзі ұстай алмады. Бейне абайсызда баспана деп мола ішіне кіріп кеткен кісідей, сыртқа қарай шегінді.

	Қабыш та далаға шықты. Сүйменін иығына салып алға озған. Кенет нақ бір әлдеқандай ұмытылған маңызды нәрсе табан астында есіне түскендей жалт бұрылды. Жүгіріп жүріп үйлердің бірінен соң біріне кіріп, тегіс аралап шықты. Қайтадан Мәдинаның қасына келді. Ентігін баса алмай, екі иығынан дем алған қалпы:

	– Тірі пенде таппадым, – деді. – Мүмкін жер ауғандары да бар шығар, ал қалғандары әлдеқашан аштан өліп бітіпті.

	Дегенмен Қабыш әлі де адам атаулымен ұшырасып, қалайда олардың бірімен тілдесуді көксейтіндей енді тамға қарай беттеді. Сыртын айналып өтіп, алдыңғы жағына барып тоқтады.

	Алдымен Мәдинаның көзіне түскен нәрсе, онсыз да белуарына дейін үрме қар көмiп тастаған есікті мүлде ашылмастай етіп, сыртынан мықты ағашпен әлдекімнің тірсеп кеткені болды.

	Әдепкіде не істеудің амалын ойланғандай, сәл кібіртіктеп қалған Қабыш іле іске кірісті. Тіреуді күштеп жұлып алып, лақтырып жіберді. Қардың желмен нығыздалып, аязбен зар еңіреп қатып қалған жоғарғы қабатын сүйменмен құлаштай ұрып сындырып, төмендегі жұмсағын аяғымен есіп, қолымен күреп тазарта бастады. Біраз бейнеттеніп барып, ылғал тартып ісінген ағаш есіктің табанына жер тырната сықырлатып саңылау жасап алды да, тонын сыдырта сығылып, ішке кіріп кетті.

	Сыртта қалған Мәдина қайтып тез орала қоймаған күйеуінің соңынан бармауға дәті шыдамады. Әлденеден сескенетіндей жай басып ілгері жылжыды. Еш нәрсені ажыратып болмастай қаракөлеңке дәлізде біраз түртінектеп, үлкен бөлменің табалдырығынан аттады. Ақ қырау басқан кiшкентай терезеден түскен жарық мұнда да жарықсыз екен. Баспана деген аты болмаса, көптен от жағылмағандығын айғақтап, даладан да бетер азынайды. Онсыз да тоңуы жеткен Мәдина іші-бауырының қалтырағанына да қарамай, қаракөлеңкеде қалбиа сұлбаланған Қабыштың қасына барып, қыбырсыз тұрып қалды. Бірте-бірте көз үйретіп, төр алдындағы қарайғандарды бір-бірінен ажырата бастады. Сөйтсе, жас шамалары он мен үш жасар арасындағы төрт бала екен. Үш ұл, бір қыз. Әр жер-әр жерде бауырсақтай ашылып қалыпты.

	Мәдина ең алдымен үш жасар шамасындағы қыз балаға ұмтылды. Бауырына қыса көтеріп, сәл кідіріп қайтадан жайлап қана бұрынғы орнына жатқызды. Түк салмақ сезінген жоқ. Аштықтан арып, қу сүйегі шыққан бейкүнә сәби әлдеқашан мұзға айналып қатып қалыпты. Осыдан кейін екіншісін, үшіншісін, төрiншiсiн ұстап көрді. Бірақ бірде бірінен жылы леп, тыныс білінбеді. Сол сол-ақ таң атқалы бері кеудесін кернеген қасірет тасқыны кенересінен асып, ақыл мен ұстам атаулыны қараң қылғандай, ботасы өлген аруанадай қалай аңырай жөнелгенін өзі де білмей қалды.

	Мәдина Қабыштың сүйемелдеуімен тысқа шыққасын да, жолды жалғастырып өрге тырмысып келе жатып та, жалкұмдардың биігінде суық желге бет қарытып тұрып та, еңіске қарай құлдилағанда да ағыл-тегілі шығумен болды. Қабыш жұбату ниетімен әр қилы әңгіме қозған:

	– Бейшара балалардың ата-анасы үйлерінен тамақ іздеп шығып, қайтып жете алмай қалды ма екен, – деп топшылау жасады да;

	– Балаларды бірге алып кетуге тамақтары таусылып, өздері салт басты, сабау қамшылы жат ел ауулары да мүмкін ғой, – деп күдік білдірсе де, икемге келмеді. Қабыш ақырында:

	– Қой, енді Мәдина, жылағанмен бұл маңнан біздерді жұбатар пенде таппайсың, – деп алып барып, сыр айтуға көшті. – Рас, мынадай көп өлімге кезіккен әдепкі кездерде мен де көз жасыма ие бола алмайтынмын. Тек сонан қыстауға жақындағанда ғана ақылға жеңдіріп, есіктен ішке дым көрмегендей енетінмін. Сондайда өзінің дәрменсіздігіне өкінген кісі мендей-ақ болар. Бірақ жүйке тоздырғаннан бөтен онан тапқан пайдам кәні? Қиналған халыққа жәрдем жасай алмағасын құр көздің жасын көл қылу неме керек.... Кейінгі кезде "байтал түгіл бас қайғы" бәрін қойдым.

	Шамасы етім өліп кетсе керек. Қазір менде тамақ тауып, бүгінді ертеңге созудан өзге арман қалмаған. Мәдина күйеуінің айтқан басуына кәдімгідей тоқтап көз жасын тыйды. Енді ойлап қараса, әлгінше әйелдік жасап, көңіл күйдің жетегінде кетіпті. Әйтпесе мына халық басына апат келген заманда кісі жылау-сықтаумен не тындырған. Неше жерден шапан жұлғанмен өлген балаларды да тірілте алмайды. Қанша қасірет шеккенмен қолынан келер қайраны кәні? Қазір мынадай шақта өз отының басын аман сақтап алып шыққанының өзі үлкен олжа емес пе. Мәдина қалша саябырсыдым, сабырға көштім дегенмен сүт пісірімдей уақыт бойы қара аспанды қапылдырар уайымнан арыла алмады.

	Екеуі тағы да өрлеп келе жатты. Мәдина енді бір ұмтылып кісі бойы биіктікті артта қалдырса, маңдай алдындағы барша дүниені көзден тасалаған, ұзыннан ұзақ созылып жатқан жалқұмның қыр арқасына көтерілетінін білді. Онан ірі еңіс. Қаншa дегенмен өкпең өшіп кеуде сүйретпейсің. Әрі алыс-жақынды барлап дем басатындары тағы бар. Ал тыныққанның аты қашанда тыныққан. Әжептәуір тыңайып қалады. Мәдина сол үшін-ақ бойындағы әлсіреген күш-қуатты қамшылап үш рет аттап салып алға қарап еді, ақ қар жамылған жылмағай жотаның арғы бетінен – ақ өздеpіншe – бастарын ғана қылтитқан екі адамның жүзін көріп шошып кетті. Не істерін бімей, жанындағы Қабышқа жалт бұрылған, ол да сeлтиіп тұрып қалған екен. Түк басқан жүзінен байқағаны әдепкі қарқында үрейлі сұс көз алдында бірте-бірте ерiген майдай жылып, жұмсарып бара жатты.

	– Жиенқұл?!

	– Қабыш!

	Олар бір-біріне тік көтеріле ұмтылды. Қылт еткен қылаусыз сұр бұлт пен осы төңіректегі ең еңселі аппақ жотаның қыр арқасы аралығындағы кеңістікте Жиенқұлдың сырықтай бойы толық айқындалғанда, Қабыш та қасына жетті. Екеуі қолдарындағы сүймендерін тастай салып айқұшақ қаба құшақтасты. Сәл мауық басып болып, төбенің екі жағындағы өздеріне қарай тырмысқан әйелге қол ұшын жалғап оларды жоғары тартып алды. Төртеуі жарысқа түскен кісіше ентіккендерімен ескі жоралғы бойынша амандасудың ырымын жасады.

	Жиенқұлдың зайыбы Зәype Мәдинаның жанына жақындады. Қанша іш тартқысы келгенмен бір кездердегі базарлы көңіл күйден жұрнақ та қалмапты. Сонау тоғыншылық заманда жанарынан ұшқын шаша жайнаңдаған тығыршықтай қара торының әдемісі еді. Қазіргі өңі жүдеу, ажары да солғын тартқан. Тек жанындағы күйеуін арқа тұтатынын сездіретіндей әлі де қабағы сол баяғы жазық қалпында калыпты.

	Сыриған арық қара Жиенқұл Қабыштан әлдеқайда тың сияқты көрінді. Сақал-мұрты алулы. Киім киісі де түзік дегенмен, қабағы қатулы екен. Қимыл-қозғалысы мен түр-тұлғасынан іштей тыжырынған мазасызданудың барлығы байқалды. Соны айғақтағандай ол сөзді де бірінші бастады.

	– Майлыкөлгe соғып па еңдер?

	– Иә, – Қабыш ауыр күрсініп қалды. – Биылдыққа бірінші рет баруым еді,

	– Көрген шығарсыңдар халықтың жайын.

	 – Көрдік.

	– Барлық жер солай. Қайда барсаң да қара шыбындай аштан қырылып жатқан адам. – Жиенқұл тістене сыбырлады. – Ел басына күн туды, достым,. Хәліңді сұраудан да қорқып тұрмын.

	Сөз дәмін түсінген Қабыш:

	– Құдайға шүкір, – деді. – Әзірге басымыз бүтін.

	Жиенқұл Қабыштың мына жауабынан кейін ғана жүзінен жылылық нышанын байқатып, жұмсара тіл қатты.

	– Е, кібіртіктей бергенше, бағаналы бері солай демейсің бе.

	– Бәсе десейші, – деді күйеуін қорғаған Зәуре де. – Тұнжыраған қабақтарыңа қарап мен де: “Бастарынан әлдеқандай күй кешті екен?” деп іштей күйзеліп тұрсам, әйтеуір аман екенсіңдер ғой әзiрге. Шамасы шаршасаңдар керек, мына қалың қарда жілік майы жіңішкерген кісіге жол жүру де ондай емес. Басқа істер амал қалмағасын сорпа-сулық балық іздеп шарламайтын жеріміз қалмайды.

	– Мейлі, қалай дегенмен күдігімізді бір сейілтіп тастадың, Қабыш, – деді Жиенқұл. – Арман атаулы aштaн өлмеуге тіреген мына заманда онан артық қуаныш қалды ма бізде. Кейде оңашада Тәңірге жалбарынып: “От басын аман-есен көктемге іліктірсем, онда мына дүниеде біраз мұратыма жеткенім, тек осы тілегімді “бере гөр" дейтін кезім де жиі ұшырасады. Діндарлықтан емес, байқауымша қазақтың Кудайдан басқа қайыр күтер қамқоршысы қалмаса керек.

	– Қалайшa, сендердің қалқозға кірсе халықты әлiбұлыққа жеткізеді дейтін өкімет пен партияң ше?! Олар қайда жүр? – деді Қабыш қатқылдау үнмен. – Олар неге осындай қиналғанда көмек бермейді?

	– Соған өзім де түсінбей қалдым емес пе. Бұрын кеңес өкіметі жарлы-жақыбайды жарылқайды ғой деп үміттенетінмін. Ал қазір осы апатты балшайбектердің өздері қазақ халқын қасақана құрту үшін жасап жатыр ма деп қауіптенем.

	– Жиенқұл-ай, айтып тұрғаның шының ба, өтірігің бе? Мәдина өзін-өзі ұстай алмай, күйеуінің алдын орап, ақтарыла жөнелді. – Шынымен-ақ сендердің де қайыршы күйге жеткендерін бе, әлде бізді бармасын деп елден түңілдірген түрің бе?! Әйтпесе алдымен калектеп болуға үгіттеп, Серғазының көкесі көшуге келіспеген күні жер кепенің іші-тысын түк қалдырмай тінтіп, бар астықты алып кететіндердің қақ ортасында өзің жүрген жоқ па едің! Енді кеп дала қараң қалып, халық аштықтан топалаң тиген қойша қырылып жатқанда бізге басқаша түсіндіресің.

	– Рас, рас, өкпең де, күдігің де орынды. Алдарыңда айыптымын. Осы күні кейде сол кездердегі ағат істеген әрекетім ойыма түссе, маңдайымнан мұздай тер бұрқ ете түседі, Мәдина. Басты қатем – сол кездердегі әкім-қараның құйқылжытқан өтірігіне имандай сеніп, жалған үгіттің жанашыры болыппын. Онан артық қандай қорлық керек кісіге. Өмір сүруге менен гөрі ескі қонысынан табан аудармаған Қабыш байсады да сақ екен. Көп нәрседен хабарсыз жүрсе де, әйтеуір өзіндей адамға жас балаша алданған жок қой. Ал мен...

	– Ендеше, өзің неге қалқозда жүрсің?

	– Әлі есітпеген екенсіңдер ғой, біз онан іргемізді әлдеқашан аулақ салғанбыз.

	Жиенқұл екеуінің ортасында тұрып жағдайды түсіндіруге тырысқан Зәуреге мойын бұрған Мадина:

	– Шын ба? – деп ақтарыла қарап алып барып, сұрағын қайта жалғастырды. – Рас па, неге кеттіңдер?

	– Күн көрсетпеді. Қайта-қайта үстемелеп салық салып, тірілей тонады. Жаққан от, ішкен тамағымызды аңдыды. Ақырында елден жырақ құм арасына жасырынып жан сақтаудың амалына көштік.

	– Сіңірі шыққан қу кедей емессіңдер ме, көлектепке ұйысқан жарлыға өкімет тимейді дейтіні қайда?

	– Бай атаулыны әлдеқашан жалмап бітті емес пе. Ауылда жер басып жүрген бірлі-жарымының көрген күні бізден де қараң. Сосын тамағы тесік белсенділер азын-аулақ тыққан-бүккен талқаны бар, оның үстіне күнделікті балық ұстап, сорпа-су ішетін кедей-кепшікті әурелемегенде қайтуші еді.

	– Қазақтың бұрынғы атқа мінген азаматтары ішкені мен жегенге мәз болып жүре беріпті ғой байғұстар, – деді Жиенқұл әйелін қоштап. – Ал бізге құдай қарасқанда кедейліктің қиындығынан қарасса керек. Аузынан ақ май ақтарылған талайлар аяқ астындағы нәпақаға қол жеткізе алмай құлап жатқанда, қашанда жоқшылықта өмір сүргендер әзірше сағыздай созылып тірі жүр. Суалмаға егін салып, көлден балық аулаудың да өнер екенін, оған да машықтанғандар шебер келетінін ашаршылық апаты ел ішіне дендеп еніп, кеулеп құлата бастаған тұста түсінгенмін. Сондайда халықты кәсіпке үйретуге талпынбаған билік тізгінін уысында ұстаған азаматтарға ренжитінмін.

	– Соның бірі әні, анау бара жатқан! – Зәуре түстік беттегі ақ қар жамылған жазықта қыбырлаған қос қараға қарай саусақ шошайтты. – Батыс беттен жылжығанның кім екенін білмеймін, ал оған қарсы қозғалған сөзсіз – Өрімбай. Бір кездері ат үстінен түсіп, қарыс жер жаяу жүрсе тағынан таятындай сезінетіннің нағыз өзі еді... Ал қазір ат түгілі, аталаға зар. Біздің үйге таң атпай келіп, түске дейін емініп отырып алады. Енем балалардың аузынан жырып, бір тостаған атала бергесін ғана әлгіде бізбен бірге далаға зорға шыққан.

	Зәуре қол сілтеген жаққа үшеуі жалт қараған. Ту сонау көз ұшында, ақ қардың бетімен бір-біріне қарай қарсы жүрген қос қараны назарына іліктіріп, бір сәтке сілейіп тұрып қалды.





Он екінші тарау




	Қазан шұңқыр қайқаңнан жазыққа шыққан Түктібай дәл маңдай алдынан өзіне қарай қарсы салған кісі сұлбасын байқап, әдепкіде әр саққа қиял жүгіртіп, тіксініп қалған. Бірте-бірте жақындай келе әлгінің үстіндегі бұрынғы өткен молшылық заманның көзіндей боп ерекше сәнмен тігілген көк мауыты тысты жанат іштік пен басындағы тымақтан Өрімбай екенін айна-қатесіз таныды. Бірақ қуанған жоқ. Аяғын әзер басатынына қарап, оның да өзі сияқты өзегі талған аш екенін, елден алыстап қақаған суық, сірескен қалың қарда – жапан даланы жалғыз кезгенінен – осылайша аштықтан миы айналып бағыт, бағдарсыз сенделіп жүрiп, ақырында өліп тынатын көп қазақтың біріндей мұның да тірлік етудің амалы мен айласын тауысқанын жобалап та үлгерді. Сосын онсыз да тіске басар бір уыс жарым уыс нәпақа табылар ма екен деп үміт еткен Қарауылтөбеге әлі жете алмағанымен тұрмай, ел тыныш, тамақ тоқ кездерде ат үстінде талай-талай сыдыртып өткен жолынан енді қара басып жаңылысып, қиыс кеткеніне иттей ызаланып келе жатқанда, алдынан пайдасы тимейтін кісінің қарсы ұшырасқанына бір сəт ызаға да булыққан. Ізінше әлі талай тақым созуға тиіс Қабыштың жеркепесіне бармай-ақ Ердәулетiн тiрi сақтап қалу үшін жас етпен қоректендіргісі келетіндей түрлі-түрлі қиялға беріліп, қым-қуыт ой қуалап кетіп те еді, бірақ артынша Өрімбайдың беліндегі кездікке көзі түсіп, ол райынан тез қайтты.

	Арақашықтық қысқарып, бірте-бірте бес-алты қадамға жеткенше, қақ маңдай алдынан жүз тайдырмай, қалың қардың үстімен тура салып келе жатқан Өрімбай кенет:

	– Апырм-ай, Түктібаймысың?! – деп жарқыншақ үнімен аузынан ақ бу ұшырып қауқалақтай тіл қатты. – Көптен кездессем деп сабыла іздеп жүр ем, алдымнан шықтың, жолым болады екен!

	Өрімбайдың қалың киімнен дүрдиген сырт пішіні ғана екен. Әйтпесе бір кездергi айбынды бидің тобы азайып, тұрқы шағындалғаны көзге ұрып-ақ тұрды. Мұз қатып, қырау тұрған сақал-мұртының қауқиған қарамы болмаса, бет-аузы да шүңкиіп, мүлде кішірейіп кетіпті. Соларды бір қарағанда-ақ аңғарғанымен мүсіркеуге Түктібайдың мұршасы келмеді. Қайта өзінің әлсірегенін аңғартып алмау үшін, оны кеудеден итергендей ғып қол созым жер жақындағанда кілт тоқтай қалды. Сосын салқын қабақпен жасы үлкен кісіге жасалатын сыпайлықтың сағын сындырып:

	– Амансың ба? – деп ол бастаған сөздің бағытын мүлде басқаға бұрды.

	– Қайдағы амандық. – Өрімбай реніш білдірмегенімен ауыр күрсінді. – Кемпірден айырылғалы айдан асты. Онсыз да сырқаулы мүсәпір аштыққа шыдамады.

	– Жаны жаннаттан жай тапсын. – Түктібай алақанымен бетін сипап өтті. – Балаларының жамандығын көрмей, солардың алдында кеткен адамда арман жоқ.

	– Бұл айтқаның ата-ананың тірліктегі көп тілегінің бірі ғой. Мынандай заманда кісі оған жетсе де жаман емес. Бірақ марқұм ақырғы демі алдында солардың амандығын біле алмай бұ дүниеден зарлаумен өтті ғой.

	– Зарлаумен өткені несі? Олар қайда?

	– Баяғы өзіміз бөлісетін құнажынның жарты етін арқалатып, бір ініме ілестіріп Үргеніш аттандырғанмын. Сонан бері хабар жоқ.

	Түктібай іші-бауыры лап етіп өртеніп кеткендей сезінді. Сонда зайыбы Сырғаның берген ақыл-кеңесіне құлақ асып, жат жерге жөнеп тұрмағанына өкінді. Тағдыры қыл ұшына ілінген Ердаулетінің өзін сарғая күтіп жатқаны тағы да ойына оралды. Сосын:

	– Ақылдылық жасаған екенсің, – деді күбірлеп. – Қайткенде де көз алдыңда өлгеннен жеңіл ғой.

	– Қайтейін, – деді Өрімбай да. Ең ақыры Жиенқұл сияқты кедейдің тіршілік, тырбанысы қолдан келмегесін. Онан басқа мен істер амал-айла қалды ма.

	Түктібай елең ете қалды.

	– Жиенқұлды Тәтім қыстауында деуші еді, жағдайы нешік екен?

	– Кекірігі азып отырмаса да, әзірше қаразықтан құралақан емес сияқты көрінді маған.

	– Оны қайдан білдің?

	– Әлгіде ғана отының басында болып, атала жарма ішіп, әл жинап шыққан бетім.

	Астықтың хабары құлағына тиген Түктібай әңгімені ширықтыра түсіп, барша мән-жайды біліп алуға асыққан ниетпен:

	– Айтқаныңыз кісі сенбейтін нәрсе екен, – деп еді, Өрімбай оның пешiр кезіндегі әзәзіл мінезіне салып тұрғанын аңғара қойып:

	– Имандай шыным, – деді сабырмен. Сосын терістік беттегі жалқыға қарай сүңгі тұрған сақалын ербең еткізді.

	– Ана тұрғандардың екеуі Жиенқұл мен оның әйелі. Жаңа менімен біразға дейін бірге жүріп келіп ажырасқан. Балық аулауға барады.

	Түктібай Өрімбай меңзеген жақтағы сұр бұлты сірескен аспан астындағы ақ қар жамылған жотаның қыр арқасына назар салып едi, қарайған кісі сұлбасының екеуі батысқа қарай ылдилап, бірте-бірте көрінбей кетті де, қалған бір әйел мен бір еркек тура түстік бетке жылыстай бастады. Сырт пішінін Қабыш пен Мәдинаға ұқсатты. Олардың үйге бет алғандарына күмән келтірмеді.

	Түктібай табан астында бұрынғы жоспар, жобасынан бас тартып, енді Қарауылтөбеге емес, мына иек астында тиіп тұрған Тәтім қыстауына бару қажеттігін іштей шешіп те үлгерді. Үйінде бас көтеріер қайрат қылар кісісі сыртқа кетсе, онан артық қандай ыңғайлы сәт іздемек. Бала-шаға, кәрі кемпірді бөрі тигендей бөріктіріп, қол жетер жердегі тамақтан өтетіннің бәрін сыпырып алмай ма. Сосын Ердәулетіне жету үшін құс боп ұшады, құйынша ұйтқиды. Енді тек, мына өлімтік Өрімбайдан тезірек құтылса бітті, қалған әрекеттің бағдары белгілі, бағыты айқын.

	– Өмеке, уақыт тапшы, шаруаңа көш. – Түктібай аштық пен суықтан, жанын жегі құрттай жеген жалғыз баласының уайымынан басы айналып, көз алды тұманданып тұрса да, бұрынғы қажетті жерінде ғанa шығаратын үйреншікті мінезіне басып, қарсы алдындағы кісіге жақтырмайтынын ап-айқын сездіріп, сыздана сөйледі. – Жайшылық па? Неге іздедің мені?

	– Ақылдасқым келеді... Мына даладан қарамызды батырып, қарын тойғызатын елге кетейік. Онсыз қар қауып, көмусіз қаламыз.

	– Білемін...

	– Бұл келіскенің ғой.

	– Кетіскенде үйінде үнемі жоқ кісі қайда ұзaп жарытады. Соны ойладың ба?

	– Оның рас. Бірақ қолға алтын-күміс, асыл тас түссе, бәрін жүзеге асыруға болады.

	– Оны қайдан алмақсың? – Түктібай мына сөзде бір астарлы сыр жатқанын аңғарып, Өрімбайдың жанарына шұқшия тік қарауға тырысты. Көптен өзінің де көкей құртын жеп шаршатқан, ақырында ұмыт болған қиялдағы ғажайыптың, енді алдынан көлденеңдеп шыға келуі өзін бір сәтке елең еткізгендей сезінді.

	– Табамын. Тек сен келіссең бітті. Жағасына жармасуға мені жібер.

	– Кімнің? – Қыпшақ Қабыштың.

	– Мол байлықты кедейден іздесең, онда жетіскен екенсің. – Түктібайдың көңілі қайтадан суып сала берді. – Алжасудың басы ғой бұл.

	– Жо-жок, асықпа. Ағат қорытынды жасамас бұрын алдымен тыңдап ал. Қабыш өзі жарлы болғанмен, Сатыпалды байдың қазынасының кілті соның уысында.

	Сатыпалдының есімі Түктібайдың алтын-күміс жайлы күңгірт тарта бастаған санасына қайтадан жарық түсіргендей сәл серпіліп:

	– Оны қайдан білдің? – деп шұқшия сұрады.

	– Сонау жылы қараңғы түнде жол жүріп келе жатып, Қарауылтөбедегі киіз үй сыртында Қабышқа Сатыпалдының аманат тапсырып тұрғанын өз құлағымен естігенмін. Сонан білемін.

	Түктібай Өрімбайды қазына жайлы құпияны енді жайып салмай тынбасын түсінгенімен тықыршыған көңілі түскірі шыдатпады.

	– Сатыпалды не айтты?

	– “Зиялы қалып бара жатыр, қанша үгіттесем де бізге еретін түрі жоқ. Не де болса маңдайға жазғанын көрер. Әрі өзім де туған жер топырағында бір тұяқ қалсын деп тоқтадым... заман түзеліп оралсам оралғаным, оралмасам ер жетіп, ақыл тоқтатқан кезде Зиялыны Жыңғылдысайға ертіп барып, қазынаны тең бөліп алыңдар. Екі кісінің өміріне аздық етпейді. Тек, бір-бірлеріңе таршылық жасамаңдар" деді. Кейін айтса айтқандай, Сатыпалды көрінбей кетті. Зиялы мына жоғарғы жақтағы ірі шаһарлардың бірінде де естимін.

	Өрімбайдың қазына жайлы барлық білетінін сарқа тауысқанын ұққан Түктібай:

	– Болғаны осы-ақ па, – дей салды самарқау. – Ұшы-қиырына кісі үде шықпас бос әңгіме ғой бұл.

	– Ойбай-ау, Түктібайжан-ау, мұнан артық не керек саған. Көптен көкейінде пісіріп, жақсылыққа бір жеткізсе, осы жеткізеді деп сенім артқан жоспарының табан астында кәдеге жарамай қалар сыңайын байқаған Өрімбай ышқына қылғынып, жөпелдете сөйлеп кетті. – Онанда ана кірме Қабышқа арам өлгенше Сатыпалдының құм астында шіріп жатқан қазынасын үшеуміз бөлісейік деп сөз салайық та! Алтын қолға тисе, шаңырағы шайқалмаған жаққа барып, халық қатарына ілігіп кетпейміз бе? Айтқанға көнсе, көнді, көнбесе, зорлап көндірейік. Егер бұлаң құйрыққа салатындай сыңай танытса, бұлтартпауға мені жібер, – деді қайраты қайтқан кәрі бөрі мұқалған тіс, мүжілген тырнағын көрсеткісі келетінін аңғартты.

	Түктібай сәл-пәл ойланып қалды. Өрімбай бір кездері құба төбел қонды, билікке араласудан қалып көрмеген дуалы ауыздылардың қатарында жүретін. Қашанда Сатыпалды аулымен өрелі оты жанбайтын Байбол болыстың шалғайына еніп, соның сойылын соғатын. Өзінің болыстың пешірлігіне ілігуіне де осы Өрімбайдың септігі тиген. Сонысын тілге тиек етіп, реті келген жерде жауларына балта етіп жұмсап та жүрді. Олжасына ортақтасқан тұсы да кезіккен. Өткен күзде қорықса да, сыйласа да жарты құнажынның етін берді. Соның арқасында осы күнге жетті. Бірақ қазір жақсылық пен жамандыққа есеп беріп отыратын уақыт па? Ол кез өтті – кетті. Енді бойынан қайрат, сөзінен пәтуа қашқан, аштықтан әрең тұрған бейшара шалдың соңынан ерсе, онда Түктібайдың кім болғаны.

	Өрімбайдың қазына жайлы хабары Түктібайдың жанына майдай жаққанмен, енді сөзді ұзартпай тыйып тастау керек деп түйді. Себебі Өрімбайдың өз бетімен Қабышқа бара алмайтынын іштей есептеп те үлгiрген. Қабыш тегі кедей еді дегенмен, намысын қолдан берер жан емес. Бір кездері кәрі бидің тізесі батқан тұста да үн шығармай тістенген күйі қалған-ды. Енді қолынан қайрат кеткенде мәмілеге келмесі басы ашық нәрсе. Осыларды әп-сәтте ақыл елегіне салып сүзіп өткен Түктібай жауабын зілді қайырды.

	– Сақалды басыңызбен енді мені қанды қол етпекшісіз бе?! Бұл не дегеніңіз!

	Салмақты сөзден қаймығып қалған Өрімбай қайта қолқалауға батылы жетпей, амалы құрып, сілейіп тұрып қалды.

	Түктібай теріс айналып жүріп кетті.





Он үшінші тарау




	Бұта-бұтаның арасымен бой тасалап, бағыт-бағдарсыз біраз бұлтақтаған Түктібай кейінде қалған бидің қарасы мүлде көзден үзілсе де барын Тәтім қыстауына қарай бірыңғай бет түзеді. Маңдай алдынан соққан суық жел кеңсірігін қақ жара удай ашытып, онсыз да әлі құрып келе жатқанда кеудесінен итеріп, алға басқан аяғын кері кетіретініне қарамай, алған беті тұп-тура шығыстан таймады. Ниет еткен нәрсесін орындауға асықты. Жиенқұлдың кеткен жағы жақын жер болып немесе бір нәрседен секем алып, үйіне қайтқан кездің өзінде де соған дейін үлгеруді көкседі. Әйтпесе тілеуі кесіліп, үміті үзілмей ме. Сәлден соң Түктібай Өрімбайдың жүріп өткен ізiнie кезікті. Ықтасындығынан ба, әлде осы төңіректің қарының беті осалдау ма қалай, жалғыз кісінің омбылап отырып жүріп өткен жолы алдағы дөңге асылып, арғы жағы көрінбей кетеді екен. Соны тезірек жүріп өтуі үшін-ақ өкпесінің өшіп, әлсіздіктен құлағының шыңылдайтынына қарамай, ілгері қарай өршелене ұмтылды. Әлгідегі қазына жайлы әңгіменің әсері ме, тәні болдырғанмен, жанында жеңіл бір серпіліс барын байқады. Тіпті бүгінгі аштықтың қанды тырнағынан баласы мен әйелін құтқарып қалса, ертеңгі күні молшылыққа кенелердей бір сезім иектеп алды.

	Түктібай көрінген бұтаның бұтағына жармасып, оны демеу ете саумалап, дөңнің үстіне шықты. Өзінен бар-жоғы иек асты қашықтықтағы Тәтім қыстауын көрді. Сүзіле қараған кісі он шақты қора-қопсы мен бірнеше қарға көмілrен жеркепенің сұлбасын әрең болжап, байқай аларлықтай ғана екен. Тек қамкесектен соғылған жалғыз тамның мұржасынан шалқи ұшқан болмашы түтінді айтпаса, басқа тірлік, тіршілік белгісі байқалмайды.

	Түктібай екі иінінен дем алып тұрғанына қарамай, үстіндегi ішікті шалғайын кейін қарай серпе ысырып, қамзолының қалтасына қол жүгіртті де, үлкендігі етектей орамалды суырып алды. Сосын тымағын шешіп, әлгі орамалмен көзін ғана жылтыратып ашық қалдырып, беті-аузын таңып тастады. Оның сыртын бастыра нығаpлaп, қайтадан бас киімін киіп тағы да орнынан қозғалды. Аздан соң кісі табаны күнде тигендіктен тереңдігі жуан саннан асатын жалғыз аяқ соқпаққа түсті. Сорайған мұржасына қарап ажыратпаса, төмпешіктен айырмасы шамалы екі жер кепенің арасынан өтті. Атам заманнан бері мал атаулының тұяғы тимеген үш-төрт қораның бопырын жағалады. Бір кездері мініс көлікке ықтасын үшін биік етіп соққан қамыс шалыға кезікті. Осылардан кейін ғана есігінің алдындағы қары күрелген жерге әжептәуір етіп – жыңғыл мен шеңгелден – отын қорын жасаған тамга маңдай тіредi. Сәл кідіріп жан-жағына бажайлап қарап алды. Артынша қатты адымдап барып, сықырлаған ағаш есікті барынша серпе ашып, ішке кірді. Пеш түбінде бүрісіп отырған қара кемпірге ақыра ұмтылды.

	– Әкел үйдегі барды, әйтпесе өлесің! Әлгiде ғана төр алдында әлденемен айналысып отырған үйелмелі-сүйелмелі үш бала ұлардай шулап қоя берді.

	Түктібай санасын – жалғыз ұлы Ердәулетінің бойында жылайтындай да қуат калмағаны ұшқындай жылт етіп сызып өтті. Сол сол-ақ айбат шегіп тұрған өзіне де, тамақтарын жыртып бақырғaн немерелеріне де селт етпей, бейне тас кереңше мелшиген қара кемпірдің жағасына жармасты:

	– Айт жаныңның барында, кәрі қақпас! Ұра қайда?

	Қайырусыз, қарсылықсыз ашудың уытына ес алдырған Түктібай бірнеше күнге аштық пен бекер жанталасқан түрлі бейнеттен қатты әлсіреулі екенін ұмытып та үлгергендей, қара кемпірді әуелі әлі жеткен жерге дейін сілкілеп, артынша сүйрелеуге кіріскен. Кенет ошарыла құлаған кемпірмен бірге астындағы тулақ төңкеріліп түсіп, пеш түбінен ойып жасалған шағын ұраның беті ашылып қалды.

	Түктібай көктен іздегені жерден табылғандай, кемпірді тастай салды. Жүгіріп барып ұра ішіне тыққан жүн қапты суырып алды. Астықтың шамасы екі пұттай екен. Жалма-жан асығыс иығына салған. Жан дәрмен далбасалаған қара кемпірдің шалғайына жабысқанын байқады. Байқағасын-ақ ойланып жатпады. Құлаштай сілтеп жұдырықпен маңдайдан бір ұрды да, есікке қарай ұмтылды.

	Түктібай таскенеше жабысқан кемпірге қаншама бет қаратпастай етіп қайрат жұмсадым дегенімен, бойындағы күш-қуат сарқылуға шақ қалса керек, уын-дуыны шыққан қара кемпірдің жалаңаяқ-жалаңбас ізіне ілесе, сыртқа жүгіріп шыққанын көрді. Ол бұрынғыдай жағаласқанмен, түк өндірмесін түсінгендей.

	– Жаным-ау, кімсің сен өзің? Кім болсаң да қырдың ғой бізді! Шаңырағымды ортаcына түсірдің ғой! Ең құрымаса жартысын тастап кет, алғысымды айтайын, азамат! – деп шашын жая зарлана жалбарынды. Артынша тонаушы ұзай түскен шақта өтінішпен ештеңе өндірмесіне енді көзі жеткендей қарғысты қарша боратты. – Жалғанда жаның жай таппасын! Көзіңді ақ шел қаптасын! Ішкенің ірің, жегенін желім болсын!

	Бірақ Түктібай артына бұрылып та қарамады. Сонда да бәрібір соңынан лағнет жаудырған қарт кемпірдің даусы Бөгетқұмның қарлы даласындағы суық жел шайқаған сансыз бұтасынша ызыңдап, бір белестен асып түскенше құлағынан үзілген жоқ.





Он төртінші тарау




	Түктібай ылғи жолсызбен, кiсi кездесіп қалуы мүмкін деген жерден қашқақтап ұзақ жүрді. Қарға омбыласа, тырмысып қайта шықты. Табаны тайса, қол жетер жердегі бұтаға жармасты. Қалайда тоқтап қалмауға, қалайда уақыт ұттырмаудың амалын қарастырып бақты. Асығатыны сондай бетін таңған орамалды да шешіп әуреленіп жатпай, төмен тартып мойнына түсіре салды. Сол кідірмеген күйі арқасынағы қаптың аузынан ішіне қол жүгіртіп, жарты уыстай дән алып шықты. Онысын көз алдына тосып еді, тап-таза, қып-қызыл бидай екен. Ашқарақтана асығып, аузына құйды. Ұртын бұлтылдатып шайнауға кірісті. Көңілге ме, әлде азғантай нәпақаның әсері болды ма, өзін сәл-пәл қуаттанып қалғандай сезінді.

	Мезгіл кешейген сайын онсыз да сірескен аспанның сұр бұлты қоюланып, көкжелке тұстан соққан суық жел үдей түсті. Табан астында боран басталса, бағыт-бағдардан шатасып әуреге түсер ме екенмін деп уайым шекті. Адасқан күнде өзінің өлетініне емес, ұлыма жете алмай еңбегім зая кстер ме екен деп жаны ышқынды.

	Түктібай кенет алдыңғы жақтағы бұта түбінде қараңдаған жанды нәрсені көріп қалт тоқтай қалды. Нақ бір қара дүлей күш иесі жетіп келіп, арқасындағы астыққа жармасардай, қаптың аузын сығымдап ұстаған қос қолының бірін босатып, саусақтарымен шaрлaп, беліне қыстырған айбалтасын іздей бастады. Қайта жүріп, жақындай келе екі иттің жап-жас әйелді жұлмалап жатқанын көрді. Өз басы бұрын ас құйып алдарқатып ұстайтын иесінен қайыр көрмей аштықтан қаңғып кеткен иттерді әлдеқашаннан бері кісі өлігіне ауыз салғанын сан мәрте куә болғасын ба бәлендей мән беріп, бас қатырып жатпады.

	Түктібай кезекті бір қалың жынысты сайға түскен сәт қасқыр ұлыды. Соны күтіп тұрғандай оған жан-жақтан басқалары қосылды. Тіпті олардың кісінің төбе құйқасын шымырлататын үнiнің жақын маңнан естілгені соншалык, әдепкіде – өзін аш бөрілер көптен бері сырттай торуылдап, енді бас салатын ұтымды сәтін күтіп келе жатыр екенге жорыған. Артынша-ақ бұл шақтарда олардың аштан өлген адам етiнe тoқ екендерін есіне алып, әлгі пікірінен тез айныды.

	Тағы да ет пісірімдей уақыт тақым созған Түктібай Бөгетқұмның қарасына жарық көзінде ілікті. Әудем жерден-ақ жеркепе жаққа мойын созды. Бұрын қашан келсе де мұржасынан будақтай шығып жататын түтінді көре алмай, сәл тіксініп қалды. Дегенмен ырым етіп жан дүниеciнде бас көтере бастаған сезік, секем атаулыны тез тұншықтырып үлгерді. Өзін-өзі қамшылап, сәл қаттырақ адымдап барып, белуарына дейін үрме қар көміп тастаған есікті күштеп ашып, ішке кірді де, иығындағы бидай салған қапты дүрс еткізіп аяғының астына тастай салды.

	Таң атқалы бері ақ қарға көзі қарыққан Түктібай әдепкі қарқында жеркепе ішіндегі нәрселерді бір-бірінен ажырата алмай кібіртіктеп тұрып қалды. Әманда сырттан енсе-ақ бітті аштықтан қу сүйегі шыққан арық екеніне қарамай, қарсы алатын әйелі мен мұндайда тіл қатпай қалмайтын ұлының кәнігі мінезінен жаңылысқанынан сезіктене бастады. Осыдан кейін-ақ тағат-төзiмi таусылып, бұрын-соңды бойда жоқ әдетпен жыбырлап сөйлей бастады.

	– Ердәулетжан, мен келдім. Бүгін олжалы оралдым. Сәл шыдасаң бітті тойынасың... Ей, Сырға-ау, неге үндемейсің, жағың байланып қалды ма?

	Тағы да Түктібайдың жалғыз өзінің даусы құмыға күңгірлеп қайта басылғанша төңірегінен дыбыс аулай, құлақ тікті. Бәрібір сыртта әупи соққан желдің сарынынан өзге сырт еткен сыбыс естілмеді. Күдікті ойдан бұрқ етіп маңдайынан мұздай тер шықты. Тынысы тарылып, денесі қызғандай болғасын басындағы тымағын жұлып алып, оны жанына жалп еткізіп тастай салды.

	Қаракөлеңкеге көзі үйренген Түктібай енді жеркепе ішіндегі азын-аулақ дүние-мүліктің сұлбасын ғана емес, белер-белгісіне дейін ажырата алатынын аңғарды. Сосын-ақ өзіне дүниедегі ең жақын адамдарды іздеп ілгері қарай жылжыды. Пештің төр жақ іргесіндегі қалтырысқа салынған төсекке қарай мойнын созды. Қанасын қақ жарып шыққан құлыны қиналған шақ – ғұмырын бір сәтке болса да ұзарту үшін ана байғұстың далбасалап жасаған көп әpeкеттерінің бірі болды ма екен, әйтеуір Сырға мамасын қос қолдай ұстап, ұлының аузына ұсына тосқан күйі тас мүсінге айналғандай, қыбырсыз қатып қалыпты. Ал бауырындағы жас сәбидей емшекке жабысқан Ердәулеттің ернінің айналасына дөңгелене қатқан қан өмір мен өлім арасындағы айқас әлдеқашан болғанын айғақтайтындай, қарақошқылданып, ескіріп кетіпті.

	Осылардың бәрін қас қағым сәт ішінде шолып, табан астында есі ауған жандай жан-жағындағы бос ауаны қарманған Түктібайдың қос тізесі еріксіз бүгіліп, көз алдындағы жарық дүние теңселе шайқалып, өзі құрдымға қарай құлап бара жатқандай сезінді. Сонда да ол ұлының суыған тәнін өз қолымен ұстап барып қана анықтамаса, еш нәрсеге сенбейтіндей ілгері қарай еңбектеді. Денеде қайрат, санада саңылау қалмағандай, қол созым қашықтыққа ұзақ тырбанып, тырмыса ұмтылып төсекке жетті. Ердәулеттің кеудесіне құлақ тосып, жүрегін тыңдаған болды. Сіресіп мұздап қалған әйелі мен баласының мүрдесін бір-бірінен ажыратып әуреленді. Сырғаның аяқ-қолын жөндеп төрге жатқызды. Сөйтіп жүріп ұлын бауырына қысып жылытып, аузына ас құйып қайта тірілтіп алғысы келетінін байқады. Сосын-ақ кідірмеді, қу сүйегі шыққан баланы білегіне салып көтеріп, тәлтiректей басып астық салған қаптың жанына барып отырды. Ішіне қол жүгіртіп бір уыс бидай алып шықты да:

	– Мә, же, балам, – деп жерге төгілгеніне қарамай аузына тосты. – Сен үшін әкелдім, құлыным.

	Бұл әрекетінен түк шықпайтыны жайлы миына бір түйсік ұшқындап өтіп еді, жан дүниесі қан жылап қоя берді. Сосын:

	– Қыршын кеткен кұлыным-ай, мына қырық қатпарлы тіршіліктің алуан саққа жүгірткен кұпиясын түсінбей арманда кеттің-ау, – деп ұлының мұп-мұздай маңдайынан сүйіп, тұншыға сыбырлады. – Бір шақтар майы туралған табақ-табақ ет, кекірсе кеңсірік жарар тегеш-тегеш қымыз кайда жоғалған деп ойлап, басың қатты ма екен, құлыным.

	Әке боп оның сырын саған түсіндірмеп те ем. Әріден қозғауды қажет ететін әңгімені жастық жасап ұға алмас, сәті түссе ержеткесін баян етермін дейтінмін. Ақырында қиналғанда аузына қарасу да тамыза алмай, арманда қалды-ау сорлы әкең.

	Қасіреттен қан жұтқан Түктібай басқа емес тек қана әкелік борышын өтеп, бауыр еті жалғыз баласын ашаршылықтың қанды тырнағынан аман сақтап қалар амал таппасқа дейін құлдыраған шарасыздығына, сорлылығына егілді. Сосын жан-жануар, барша мақұлықтың ұрпағына жасар қамқорлығын қазақ атаулыдан жұрдай ғып, халқын түрлі айла, түпсіз терең қитұрқы саясатпен қырғынға ұшыратқан қоғам орнатқан ұлтқа; соның тізгінін ұстап, тағында отырған өкілдеріне; үрім-бұтақ, барша сойыл соғарларына қарғыс айтып:

	– Қазақтың бар байлығын тонап, аштaн қырған өктем ұлт, лағынет жаусын саған! – деп тістеніп күңіренді ол. – Бөтен елден көрген пайдаң халқына у боп жабыссын! Саясатың желге ұшып, саяхатың көрге бастасын. Барсаң басың жат жерде қалсың, сүйегің күнге қурасын! Ұрпағың аш итше ұлып, үрім-бұтағың бірінің етін бірі жесін... О, Тәңірі, бұ дүниенің азабы о дүниеге кетпейді деген өзің ең ғой, менің жалғызымның кегі қазір болмаса да келешекте қайтсын десең осы тілегімді бере гөр!

	Түктібай Ердәулетін құшақтап, кеудесін жарып шыққан лағынет, наласымен бірге түпсіз кеңістікке қарай ұша жөнелгендей үні өшіп, тым-тырыс қалды.





Он бесінші тарау




	Түктібай әдепкі ес жиғанда неліктен айналасының тас қараңғы екенін, қайда жатқанын, мезгілдің қай шақ болғанын ажырата алмады. Не себепті жан дүниесінің қан жылайтынына да ақылы жетпеді. Тек біраздан кейін ғана құшағындағы аштықтан көз жұмған өз баласы екені ойына түсіп, тынысы қайтадан тарыла бастады. Төбесіне қара аспан опырылып құлап келе жатқандай, енді сонан қашып құтылмаса, ұлы мен зайыбының сүйектері мәңгі-бақи көмусіз қалардай Ердаулеттің мүрдесін бауырына қыса көтеріп, аяғына мінді. Жобалап, тәлтіректей түртініп, төрге қарай жүрді. Сырғаны жайғастырған жердің шамасына жетті. Ердаулетті оның жанына жатқызды. Өзі екеуінің ортасына тізе бүкті. Ішіне сыймай, жанын өртеген арман, мүддіғасын еріксіз сыртқа шығарып күбірледі.

	– Қасында отырайын, жалғызым. Қайраным тимесе де жаныңда болайын.

	Үстіне көрпе жапты. Айналасын қымтады. Кенет онысының түк пайдасы тимейтіні есіне түсіп, кеудесі дәрменсіздік уына толып шыдатпады.

	– Елуге таянып егде тартқан шағымда таянышымды сындырған Құдай, мені тірі қалдырма! – деп күңіренте айқайлады. Ізімді басатын, шаңырағымның отын сөндiрмейтін жалғызымның артында қалып жер басып жүрмей-ақ қояйын.

	Түктібай маңдайын төпелеп қанша жылағанымен баласы да, әйелі де тірілмеді. Алладан ажал сұрап аласұрғанмен, өзі де өле алған жоқ. Таң ағарып атқанда тірінің өліні мәңгілік сапарына аттандырып салу парызы ойына түсіп, өзін-өзі тоқтатты. Жанында жатқан қаптағы бидайды аяққа оралғы болмас үшін қазандық қуысына апарып тықты. Артынша тымаған киіп, балтаны қолына ұстап далаға беттеді.

	Ол жеркепенің желке тұсындағы ашық алаңның қар аралас мұзы мен тоң жерін балтамен тақылдата ойып, үш күн бойы көр қазды. Мүрде бұзылмас үшін жеркепеге от та жақпады. Жүрегі сазып, көзi қарауытқанда ғана анда-санда аузына шикі дән салып, шайнап қорек етті. Шөлдесе қар асады. Әл жинап алғасын қайтадан балтаға жармасты. Онан кейін солтүстік шығыстан соққан суық желдің қойны-қонышын аралап тоңдырғанына, көптен бері тыным көрмей титықтап шаршағанына, дымқыл тартқан киімінің сүйек-сүйегін сырқыратқанына қарамады. Сәл босаңсыса-ақ бітті қайтадан оңайлықпен келеге келмесін сезіп жанталасумен болды.

	Төртiншi тәулікте бойындағы бар күш-жігерін сарп етіп, Сырға мен Ердәулеттің тәнін жерге беріп, бетін жасырды. Біраздан бері бір ысып, бір суып илікпеуге қараған денесін күшпен икемге келтіріп, аруақтарға құран оқып қол жайды. Артынша орнынан тұрып жеркепеге қарай бұрылған. Сол сол-ақ көз алдындағы жарық дүние шыр көбелек айналып, аяғының астындағы жер асты-үстіне шыға төңкеріліп бара жатты.

	Түктібай құламас үшін қар үстіне тізе бүкті. Екі шекесі солқылдап шыдатпағасын саусақтарын маңдайына басып еді, қызған темір пештей күйіп тұр екен. Калайда жеркепеге жетудің қажеттігі санасында қылаң беріп өтіп еді, кідіріссіз қарекетке кірісті. Бірақ қанша талпынғанымен тікесінен, тік көтеріле алмады. Енді уақыт ұттырмай еңбектей берудің амалымен етпетінен құлап түсті. Етігінің тұмсығын ілінген бұдырға тіреп, саусақтары қарға қадалды. Ерік-күшке көнбей зіл тартқан денесін ілгері қарай сүйреуте әрекеттенді. Нешеме қинала, қанша уақыт сарп еткені белгісіз әйтеуір бір мезгілде жеркепенің есігінің жақтауына қолы тигенін білді. Табалдырықтан асып түсіп, ішке қарай екі-үш аунаған. Миы солқ етіп ақтарыла төгілгендей, әлгiде болымсыз ғана жылтыраған жарық дүние саңылауын қайтадан қара түнек басты да кетті. Бәрібір сонда да қинағанымен ақылынан мүлде алжаспауға тырысты. Төрдегі төсекке жетіп жығылуды көксеп, ілгері қарай тырмысуын тоқтатпады. Асылы қандай кезде де әрекетсіз қалмаған мақұл екен. Міне мына жеткен жері шамалауынша қазандық пештің су жағар аузы. Мынау қолына іліккен төрге төселмен киіздің шеті. Ал мынау болжауынша көрпе-көрпешелер. Сонда жанталасқандағы іздегені не? Жайлы тесек, жылы орын ба, әлде өле кетсе ит-құсқа жем болмау үшін жеркепе ішінде қалуды мақсат тұтқаны ма? Асылы соңғысы орайға соқса керек. Әйтпесе, жеткен жері баспана еді демесе, айдаладан айырмасы қаншалық? Тыржалаңаш үскірік желдің өтінде жатқандай тісі-тісіне тимей сақылдамай ма? Мейлі, мейлі ұрпақсыз қалған тірліктің құны көк тиын, тағдырдың ендігі қаныпезерлігіне қыңқ демейді. Қасіреттен қан жұтып өмір сүргенше, қайта тезірек көз жұмғанының өзі олжа. Жалғыз-ақ жаныңда беті жасыратын пенденің жоғы сол өкініш. Тоқта, тоқта есік ашып, ішке кіргені мынау кім? Бәлки жебеуші періште, бәлки жаналғыш Әзірейіл. Mәcсаған күткендерінің бірі де емес. Қара кемпір ғой. Сұмдық-ай, сол баяғы Тәтім қыстауындағы там нан жүгіріп шығатын жалаңаяқ, жалаңбас қалпы. Қалай ғана үсіп өлмей мұнда жеткен? Бөгетқұмды iз кесіп тапқан ба, әлдебіреу сілтеп жіберген бе? Шамасы бір шақтарда қаһарымен қара жыққан болыстың пешірінің, енді қазір суықтан қалшылдай тоңып, әл-дәрменінің құрып, пенде боп жатқанын білмейді. Соның өзінде аузы жалпылдай сөйлеп, қарақұсша қанат жая қалбиып, өзіне қарай шүйлігуін көрмейсің бе мыстанның.

	Қайда менен тартып алған бидайың, жалмауыз?! Жүрген жеріңе шөп шықпағыр. Сен ит немнремді аштан өлтірдің! Енді мен сені жер бетінде тірі жүргізбеймін.

	Шүйлігуін-ай мынаның, алқымыма саусақ салар ма екен? Мұнан әрі үндемесем, қылмысын мойындады деуі де мүмкін ғой. Қой онанда ертерек бетін қайтарып тастайын, сосын қайтер екен:

	– Өтірік айтасың алжыған. Мен сені танымаймын!

	– Кім, мен бе өтірікші?! Қойдың жасындай жасым қалғанда жалған сөйлейтін жалақорың мен екен ғой! Құдайдан безген найсап, онан да шындыққа неге жүгінбейсің. Сонда күнәң да жеңілдер еді. Ал мен өтің жарылса да ашығын айтамын, ұрым сен!

	Кәрі қақпасты бұрынғыдан да бетер өрішітіп алдым ба екен осы. Тоңып тұра алмай жатқанымды сезсе, аяйтын түрі жоқ. Оқыс қимылдамай тұрғанда, басын қатырып сөзге айналдырмасам болмас.

	– Айғағың қайда?

	– Әне, мойныңда жатыр, ұқтың ба! Құдайдың кәріне ұшырап, бетіңді таңған орамалды шешуге де үлгермепсің.

	– Мұндай орамал жұрттың біразында бар. Ол дәлел емес. Мен сенен еш нәрсе алған емеспін.

	– Солай ма? Қазір онда!

	Көріпкелі бардай пештің қазандық жақтағы қуысын ақтара бастады-ау мынау. Тезірек бір әрекет істеуім қажет. Онсыз масқарамды шығарады қазір-ақ:

	– Әй, кемпір, тоқтат бассыздықты. Жаман үйдің қонағы би демекші, неге басынасың. Рұқсатсыз тиме ештеңеге.

	– Рұқсат дейді-ей, жәдігөй неме, мені жаңылыстыру үшін. Біліп қой, ұрыға әдеп, иба ешқашан да жүрген емес. Сен бидайды алған жоқпын дейсің, ал мен оны дәлелдеуге тиіспін. Сол үшін үйіңді тінтіп жатырмын... Міні таптым да! Көзіңе құм құйылғыр қарақшы, тіпті қабын да ауыстырып үлгермепсің ғой.

	– Әй, кәрі қақпас, біреудің астығына тиме деймін! Енді қоймасаң, жұлыныңды үземін!

	Түктібай каншама ұлыайбарақ жасап айқайлағанымен бәрібір басын көтере алмайтынын біліп алғандай, қара кемпір бит шаққан құрлы да қыңбайтынын аңғартып, пештің қуысынан салмақты қапты сүйрелеп алып шықты. Мықшыңдап иығына сала алмай біраз әуреленді. Ақыры бұл тырбанысынан еш нәрсе шықпайтынын түсінгендей:

	– Қой, Жиенқұлға айтайыншы. Сол келіп алып кетсін, – деді де, есікке қарай беттеді.

	Бағаналы бері іштей ұмтылып барып, қара кемпірдің қолына жармасуды ниет еткенмен Түктібай қара тастай қозғала алмаған. Кемпір кеткесін ғана көңілі ептеп жайланайын деді. Қайткенде де ол сорлының мына түрімен Тәтім қыстауына жете алмай, жолда қалатынына күмән келтірген жоқ. Демек, төбесіне төнген бір бөледен құтылды деген осы емес пе. Тек, көптен бері шыдатпай тоңып жатқан денесінің, енді бейне біреу қастандықпен жеркепенің қамысына от тастап кеткендей күйіп-жанып өртенетіні несі екен. Осындай жанын қоярға жер таппай қиналып жатқанда мына келген тағы кім? Апыр-ай кез келген сұмырай басынайын деді-ау. Бұл да қайбір жетісіп жүрген сүмелек дейсің, әлі-ақ қаптағы бидайына жармасатын шығар. Әттең дүние-ай, мұнша қор болғанша көз жұмып тыныш тапқаны жақсы еді, шыбын жанының кеудеден шықпауын қарашы. Мүмкін өтінішімді орындар, осының өзінен сұрап көрейінші.

	– Әй, азамат, жүзің таныс, бір жерде кездескен кісі сияқтысың, мен бір қасіреттен қан жұтқан адам ем, соның салдары ма мұнан әpiгe шыдай алар емеспін. Сүйек-сүйегім сырқырап, денем от болып жанып барады. Азаптан тезірек кутылайын, мені өлтіре салшы. Айтқанымды орындап, өзімді жеркепенің желке жағында жатқан балам мен әйелімнің қасына апарып жүзімді жасырсаң, алғысымды аласың. Мейлі онан кейін Жиенқұлы ма, басқасы ма келе берсін.

	– Жарайды, әкел бері беліңдегі балтаны. Тілегіңді қас қағым ішінде орындамасам маған серт.

	– Ой мың болғыр, өзің бір жақсы жан екенсің. Бірақ қиқалап жанымды қинамассың деп ойлаймын.

	– Оған қам жеме.

	 – Рас па?

	– Рас.

	– Мүмкін, бұл өз көңілің шығар... Ал шыңдығында қатты қимыл жасамақ түгіл, қолындағысын әзер көтеретін аштықтан әлсіреген көп қазақтың бірі боп жүрсең қайтемін.

	– Алланың атымен ант етем! Басыңның денеңнен бөлініп қалай ұшып кеткенін сезбей де қалтасың.

	– Бекер айтасың. Жұмсақ төсек үстінде шабылған дененің екі жаққа ұшуы екі талай нәрсе.

	– Бұл сөзіңде жан бар. Мен бірақ шабуға жатқан жеріңнен гөрі табалдырық ыңғайлы ма деп ойлап тұрмын.

	– Шырағым, мынауыңды менен басқа тірі пенде естімесін. Сен обал, сауапты білмейтін жан боп шықтың ғой ақырында. Дардай азаматтың алтын басын өз табалдырығына... Неткен сұмдық... Асылы сен асықпа, әлі де ойлан, мен де ақыл таразысына жүгінейін.

	– Сен немене, өзің өтінген өлімнен жалтарғың келіп жатырсың ба?

	– Жо-жоқ, уәде – уәде. Бірақ айтқандарының дұрыс-бұрысын анықтап алуға тиіспін.

	– Сонда мен адал шыншыл болып шықсам ше.

	– Онда бітті қолыңа балтаны ұстатам. Ал енді оған дейін өзіңді таныстыр. Кім екеніңді айт.

	– Танысқан, таныспағанда кiсi таңырқайтындай қасиет жоқ менде. Тек жай әншиiн пендемін.

	– Бұл не жауап. Немене пенде емес кісіні корген жерің бар ма еді?

	– Жетерлік.

	– Апыр-ай, жаңа сенің өлтіруіңе келісім бермегенім қандай ақыл болған. Мына сөзіңе қарағанда қолыңа балта тисе мені тірілей тілшелейтін түрің бар ғой. Өйткені жоқты бар деуіңе қарағанда кері сиген қырсықтың нағыз өзісің бе деп тұрмын. Сонда да тағы бір сынап көрейінші, айтшы ал кәні Адам ата, Хауа ана жаралғалы бері еш жан көрмеген пенде емес адамды сен қайдан кезіктіріп жүрсің?

	– Ол қате тұжырым. Қашанда да пендешілігін ұмытушылардан көз қамасқан. Тіпті оны бас қатырып іздеудің өзі ағаттық, Білгің келсе, солардың бірі өзіңсің.

	– Сен не ақырында менің арыма ауыз салайын дедің бе. Маған енді пенделіктен безіп, азғындық жолына түскен ыбылыссың деуің қалған шығар.

	– Шығар емес-ау, мен көз жеткізген шындық сол. Ауыр да болса өзің сұрағасын айтпасқа амалым жоқ.

	– Дәлелде онда, жеткiз көзімді.

	– Біріншіден, хакімдікке ілінген кісіден пенде екенін ұмытпайтындар саусақпен санарлықтай аз ұшырасады. Екіншіден, сен қашанда басқадан бұрын жеке пайдаңды көбірек көздедің. Қолың билікке жеткен бойда әділет жолынан тез тайдың. Ұлықтар алдында халық мүддесін лауазымга айырбастап күн көрдің. Сөйлейтін жерде жұмған аузыңды ашпадың. Келіспейтін мәселеге бас шұлғыдың. Ал қайтып кеп ауылдағы малы жоқты жылаттың, малы барды зарлаттың. Тіпті соңғы кезде дүние жинаудан өзге мақсат қалған жоқ-ты сенде. Сөйтіп ел тағдырын ұмытып, азғындық жолға түсті.

	– Сол да мiн боп па, молшылыққа ұмтылмайтын адам бар ма ойлашы өзің. Көмпескіге дейін атқа мінгендердің ауқатсызын көрген де, естіген де емеспін. Сонысына қарап оларды арамзасын деп көзге шұқыған кісіні де білмеймін.

	– Әңгіме мал жинауда емес, менің айтып тұрғаным баскa. Мәселенки, айтар болсам, қайда сол мыңғырған байлар? Қазір неге ауыздарынан ақ май ақтарылып отырмайды? Hеге халық жұтағанда айласын асырғандар жат жерде қашып, ел табанында қалғандары кедейлерден бұрын аштан өліп жатыр.

	– Апыр-ай, маңдайымның сорына келген бәле шығарсың. Онсыз да асты-үстіне шыққан жан дүниемді қопардың ғой... Қайдағы жоқ қиыңды сұрама менен, білмеймін.

	– Жарайды, шындықты білуден қашсаң амал кәні, қойдым.

	– Иә, сөйтші мың болғыр. Онан да қолыңнан келсе, еңсені езген қасіретті ептеп те болса сейілтші. Айтпақшы ныспың қалай, кімсің өзің?

	– Түктібаймын.

	– Шырағым, қылжақты қой. Тұра алмай жатқанмен, кім көрінген әзілдесе салатын жайдақ кісің мен емес.

	– Білемін, ашуланба. Айтып тұрғаным шыным.

	– Шыным?.. Ал мен ше? Мен кіммін сонда?

	– Пешір Түктібайсың.

	– Міне жаңа жөнге келдің. Ендi өзiңнің атыңды атай ғой.

	– Пенде Түктібаймын.

	– Қалай, қалай? Мен – пешір, сен – пендесің бе? Бірақ екеуміз де Туктібаймыз ба? А-а, енді жетті миыма... Бағанадан бері басты қатырғанша, ашығына көшіп аттас едім демейсің бе.

	– Тағы да қателестің... Біздер аттас емес, бір адамбыз.

	– Түсінбедім.

	– Түсінбесең тыңда. Мен – сен, сен – менсің. Яғни турасына жүгінгенде біз бір өмірдің екі кезеңін бөліскен тіршілік иесіміз.

	Пешір Түктібай: Немене сонда мен өзіммен өзім айтысып жатырмын ба?

	Пенде Түктібай: Міні, жаңа ғана дәл төбесінен түстің. Мені сонау пешірлікке таласқан жылы тастап кеткенсің. Сонан бері қанша рет өкпелетпедің мені. Бәтшағар басқа кезді былай қойғанда, түрме ішінде де бір рет еске алмадың ау. Хакімдік мінез көрсетіп, онан кейін де істемегенің бар ма. Құдай бермегенді қолдан жасаймын деп жанталастың. Тек Ердәулет пен Сырғаның бірдей аштан өлуі ғана сағыңды сындырды ғой деймін.

	Пешір Түктібай: Қателесесің, онан бұрынырақ.

	Пенде Түктібай: Қай кезде?

	Пешір Түктібай: Күніне қырық құбылған заманның қай қиянатын сұрап тұрсың сен менен. Тарқатып айтсам, мен үшін таусылмайтын мұң-зар ол.

	Пенде Түктібай: Онда басты-басты ұмытылғанын еске түсір. Сенің өміріңде мен білмейтін қалтарыс жоқ. Төбесін қылтитсаң жетеді. Қалғанын өзім тарқатып әкетем.

	Пешір Түктібай: Қылқылдап қоймадың ғой, айтайын, тыңда. Алғашқы кәмпескеден кейін басталған. Артельге өзім барып кіргенмен кәлектепке сіңіп кете алмай, ақырында абақтыға жабылғанда өкіметтің саясатына ақылым жетпей басым қатқан.

	Пенде Түктібай: Бұл өкіметтің саясатын түсінбей, апиын ішкендей миы айналғандар қай жерде де жетерлік. Ол бір айтса таусылмас бөлек әңгіме. Онан да өз жайыңа көш. Абақтыдан хакімдік алғырлық жасап тез босанғанмен, мүмкін сен сонда түрме басшысы мен заң қызметкеріне берген алтын бiлезікке өкінетін шығарсың.

	Пешір Түктібай: Ол да бар. Сонан соң-ақ басқа жаққа көшу үміті біржола үзілген. Бірақ онан да ауыр қиыншыалықты ауылға келген соң, балам мен әйеліме ішер ас таба алмай босқа сенделген тұста бастан кешкем.

	Пенде Түктібай: Дегенмен алғырлығыңның арқасында онан да құтылар жол тапқансың.

	Пешір Түктібай: Өрімбайдың құнажынының жарты eті ғой айтып тұрғаның.

	Пенде Түктібай: Кезінде қуанғанмен, қазір оған ренжитін сияқтысың ғой өзің.

	Пешір Түктібай: Қайыры болмағасын ренжімей қайтейін. Сырға қанша үнемдесе де қосымшасыз бірыңғай қаракесек ет ақпан айы ішінде ақа-тақа таусылып, үй ішімізбен ашаршылыққа ұшырадық. Ең соңғы үмітім Мыңжасар қыстауында өзім көмген бұзаудың шаранасы еді, қырсыққа қарай ол да табылмады. Сонда ғой мына сұм заманда қолымнан өзімді құрбан етуден бөтен балама да, басқаға да түк жақсылық істеу келмейтін сезініп күйреп түсетінім.

	Пенде Түктібай: Дегенмен ғайыптан тайып, Жиенқұлдың үйінде астық барын құлағың шалған бойда – қауырт іске кірісіп, өз ошағыңның бұтына олжалы оралғаныңды ұмытпа.

	Пешір Түктібай: Әттең дүние-ай, бәрібір еңбегім зая кетті, үлгермедім. Ақырында жарсыз, ұрпақсыз жалғыз қалдым.

	Пенде Түктібай: Ішкенге мас, жегенге мәз сорлы қазағым-ай, халқың бақытты болмаса, баланың болашағы қыл үстінде тұратынын қай кезде түсінер екенсің.

	Пешір Түктібай: Қайтейін. Заман залым, өкімет өтірікші болса.

	Пенде Түктібай: Басында еркi жоқ бағынышты халықтың тізгінін қолдан шығармау үшін үстем ұлт қандай айта жасап, не айтпайды. Қиындықтан жол таппай, көрінген тосқауылды сылтау қылса, ұрпағың өшпесе, өспейтініне мен кепіл.

	Пешір Түктібай: Неге екенін қайдам, соңғы кезде мен де ұрпақ жайлы толғансам, қара қайғы еңсемді басып қалғандай сезінетінді шығарыппын.

	Пенде Түктібай: Шындық қой. Ал шындықтан ешкім де қашып құтылмайды.

	Пешір Түктібай: Мүмкін. Сөзіңде жан бар.

	Пенде Түктібай: Мойыңдасаң, әкeл онда балтаны. Уақыт тапшы, дегенмен уәде Алланың бір аты – ауыздан шыққан сөзді орындамасам жазасын тартып жүрермін.

	Пешір Түктібай: Жоқ, тоқта! Мен алғашқы ниетімнен айныдым.

	Пенде Түктібай: Неткен тайғақтық. Бірақ есіңде мынады мықтап тұт. Саған о дүниеге тезірек аттанғаннан тиімдісі жок.

	Пешір Түктібай: Неге?

	Пенде Түктібай: Өйткені осы кезге дейін жасаған күнəң өте ауыр. Жер басып тірі жүрсең, әлі де талай қылмыс жасауың мүмкін.

	Пешір Түктібай: Сонда мені қазір сен пейішке жібересің бе?

	Тенде Түктібай: Босқа жақауратып не қылам. Мен түгіл күнәсі шаш етектен үмбетін пайғамбардың өзі қолынан жетектеп жұмаққа кіргізе алмайды.

	Пешір Түктібай: Ол жақта да мені азап күтіп тұрса, онда неге асығуға тиіспін. Сосын жаңа қиындықтан жол таппағандардың ұрпағының өшпесе, өспейтінін айтып ой салған өзің емес пе? Енді мені қалайда қиынның қиынынан да саңылау іздеп бұ дүниеден ұрпақсыз өтпеу үшін күресемін. Орнына келмес ескі қайғы атаулыны ұмытып, өмірді басынан бастап қайта жасаймын.

	Пенде Түктібай: Сенімен ат құйрығын әлдеқашан кесіскенмін, өткенге қайта оралу жоқ менде десейші. Жарайды онда, қош сау бол!

	Пешір Түктібай: Иә, солай. Кетсең қайтейін, бара бер. Бірақ қайтадан мазалап, әуреге түспе. Не көп, сен сияқты пенделер көп. Қазіргі кезде қазақ даласында аштан қырылғандардың жартысы біз десең, жартысы сендер. Ал менің игілерден басты ерекшелігім – әрекеттің адамымын. Coндықтан да жер бетінен із-түзсіз, ұрпақсыз құрып кетпey үшін, бойдағы бар ақыл-айламды сарп етем. Қалайда тағдырдың жағасына жармасып, соңғы демім біткенше арпалысып өтем.

	Әлгі сұмырай шамасы есікті жаппай кеткен шығар. Жеркепенің iшiнiң қайтадан азынауын қарашы. Тоңып барам. Тісім-тісіме тиер емес. Бәрібір өлмеуге тиістімін. Осы өжеттігіммен бір заманда қарапайым адам қатарынан пешірлікке көтерілгенмін. Жар құшып, бала сүйгенмін. Тайпалтып жорға мініп, аттан түссем төрге озғанмын. Соның бәрін ұмытып, қайдағы бір адалдық па, шындық па, халық қамы дегенге ме, бас қатырғаным қай адасқаным. Арамзалык жасамасаң, алдамшы болмасаң, кім саған барын өз қолымен әкеп береді. Адам баласы айлаңды асырғанда ғана аяғыңа жығылса қалай. Жо-жоқ, адал атанам деп пенделікке маталар кісің мен емес.

	Мен өзіммен өзім арпалысып жатқанда жер кепе іші тас қараңғы түнекке айналыпты-ау. Шамасы, түн болған ғой, болсын.

	Шынымен-ақ ұйықтап тұрғанмын ба? Үй ішіндегі азын-аулақ дүниелерді болжай бастағаныма қарағанда таң аткан ғой, атсын.

	Апыр-ай, "құлан кұдыққа жығылса, құлағына құрбақа үймелейді” деген рас шығар. Басқа кезде айламен де, айбармен де алдырмас едім, қазіргі күйім – біткен жан. Соны анық сезген кісі менімен тәжікелесіп не жыны бар. Қаптағы бидайды арқалап жүре бермей ме. Ал енді Түктібай екенің рас болса, соған жеткізбей сөзге тартып, сиқыршыдай арбап, мына келген сұғанақтың бетін басқаға аударуға міндеттісің.

	– Әй, Жиенқұл, сенсің бе? Жеттің бе шешеңнің сілтеуімен?

	– Мені басқа біреумен алжастырсаң, онда біткенің, Түктібай! Көптен бергі арманым сенің қаныңды ішу еді, орайы келді. Кәні, иманыңды үйір.

	– Жиенқұл ма десем, се-сен бе едің тәйірі... Қанша күшенсең де саған айтар сөз қысқа, Өрімбай! Кәні жоғал көзімнен! Мына балтаны көрдің бе, қол жетер жерге жақындасаң аямаймын.

	– Жан тәтті, ұлы айбарақ жасаймын де. Жасай бер. Сенде балта болса, көр міне, менде кездік бар. Шындап кіріссем, қазір-ақ жаныңды жаһаннамға жіберер ем, бірақ... Оның үстіне сен өзіңнің бұрынғы Түктібай емес екенінді де ұмытпа. Жердің жыртығын жамайтын пысықтығың әлдеқашан адыра қалған. Әйтпесе, қолыңнан бір нәрсе келер болса, алдымен қатын-балаңды аштан өлтiрмес ең.

	– Оны кімнен естідің?

	– Өзім білдім, ұқтың ба, өзім!

	– Мүмкін емес.

	– Сенің сенген сенбегеніңде менің шаруам шамалы. Дегенмен басталған сөздің атасы өлмесін айтайын, тыңда. Біріншіден жаныңда қара жоқ, жалғызсың. Екіншіден – осыдан төрт күн бұрын жеркепенің желке тұсындағы топырағын қар басып үлгермеген моланың жанынан өткенім бар. Сонда-ақ сенің жағдайыңды түсінгенмін. Жалғыз-ақ соға алмай кеткенмін.

	– Неге?

	– Алтын, күміс жинап, зергерлікпен айналысатын бір танысым бар еді, күн кеш болмай тұрғанда соған жолығуға асыққанмын.

	– Жолықтың ба?

	– Жоқ. Еңбегім еш кетті. Жұрттың айтуынша, Ауған асып үлгеріпті.

	– Дұрыс, Өрімбай. Енді мына сөзіме жауап берші. Кемпіріңнен айрылғанына қарамай, сабылып сен байлық іздеп жүргенде мен неге жайдан жай өлуге тиіспін?

	– Кемпірімнен айрылсам да сен сияқты кұйрық-жалсыз емеспін. Құдай біледі деп айтайын, Өзбекстанға жіберген балаларым тірі. Мен қазына іздесем, алдымен өзімнен бұрын ұрпағым үшін іздеймін.

	– Соның табыла қоятынына менің күдігім бар. Шынына көшсем, сенбеймін.

	– Ол өз шаруаң. Ал мен тиімдей де күмән келтірмеймін. Өйткені өз құлағыммен естігенмін.

	– Шіркін-ай, айтқаның расқа шығып, мол қазына қолға түссе, тоғы шайқалмаған елге барып, өмірді қайтадан бастар ем.

	– Өле алмай жатып дәмесін қарай гөр мұның... Қaзынаның құпиясын ашатын мен де, рақатын көретiн сен екен ғой. Ал мен сенен де ақылдымын, Түктібай. Бүгіннен қалмай Қарауылтөбеге соғамын. Қабышпен қазына жайлы сөйлесем. Егер икемге келіп, илікпестей сыңай танытса, аңдаусызда кездікпен қыл тамақтан шалып жіберем.

	– Сандырақ. Қабыш сен сияқты қаусаған шалға өз отының басында отырып алдыра қоятындай осал жан емес.

	– Оны да ойлағанмын. Алғашқы ойымның ретін келтіре алмасам оңаша шығарып аламын. Онан кейін қапысын тауып жарақаттаймын. Сосын барып білетіндерін түк қалдырмай ақтарғанша қинаймын.

	– Тапқан екенсің, аздағанға еріп жүре беретін аңқау адамды.

	– Ермесе, балық аулап шыққан кезін аңдимын.

	– Байқа, пышаққа жармасқаныңды сезіп қалып, қолындағы сүйменімен жайратып салып жүрмесін.

	– Ол да мүмкін екен-ау... Онда үйінің сыртын торуылдаймын. Тек, жеке өзі ғана түзге шыққан кезін күтемін. Көзіме көрінсе бітті шайтандай айналдырамын.

	– Қалай? Қайтіп?

	– Алдымен қолыммен ымдап Жыңғылдысай жақты көрсетемін. Оған да селт етпесе өзім солай қарай жылыстап жүре бастаймын.

	– Қазір не көп, аштықтан тентіреп жүрген кісі көп. Ымыңа түсінбей, қайда бара жатқаныңды ажырата алмай қала берсе ше?

	– Қосымша әрекет жасамасам, әрине, сөйтеді. Ал мен оны түсіру үшін Жыңғылдысай, Сатыбалды байдың қазынасы жайлы бір нәрселерді түсініксіздеу ғып айтып кетемін. Сонда ілеспеуге амалы қалмайды. Тіпті соңымнан қуып та жетуі мүмкін. Ең бастысы түзге шыққан кісі сүйменін сүйретіп жүрмейді. Міне, мен осы сәтті пайдаланамын. Қасыма жақындаса бітті, кездікті алқымына тақаймын.

	– Бәрібір өлтіре алмайсың. Өйткені қазынаның қай жерге көмілгенін білетін жалғыз кісі Қабыш қана.

	– Қателесесің. Жалынумен күн өткізуге уақыт тапшы. Айтқанға көнбесе, өз обалы өзіне. Онда тірі қалмайды.

	– Қыруар қазынаны құм жұтады десейші.

	– Өзім рақатын көрмеген байлықты маған десе ит жесiн.

	– Естігелі бері жүрегімді жылытқан жалғыз үмітім сол қазына еді, оны үзгенше мені де тірі қалдырма, өлтіріп кет, Өрімбай.

	– О баста менің саған келгендегі басты мақсатымның өзі сен айтып жатқан өтінішті орындау болатын. Бірақ қазір қолымды қанға былғамайын деп тұрмын. Өйткені сен онсыз да сағаты санаулы жансың.

	– Тоқта, Өрімбай, кетпе. Әттеген-ай, қателесіп жіберіп алғанымды қарашы. Ең құрымаса, алдап-сулап балта жететін жерге жақындата алмай арманда қалдым-ау.

	Түктібай миының солқылдап, жарық дүниенің төңкеріле аунап бара жатқанына қарамай, орнынан тәлтіректнй көтерілді. Есікке қарай беттеді. Бір құлап, бір тұрып далаға шықты. Мұп-мұздай сабалаған жаяу бұрқасынның ара-арасынан сығалап маңдай алдына қарады. Кенет ортақ кеңістіктен жемге беттеген қарақұсша, қаздаңдай басып, Қарауылтөбеге қарай ұзап бара жатқан Өрімбайды көрді. Түктібай қанша айқайлап шақырғанымен артына бұрылып та қараған жоқ.





Oн алтыншы тарау




	Түктібай Өрімбайдың қарасы көзден әбден үзілгенде барып, кері бұрылды. Еріктен тыс бір күштің жетегіне ілесіп, жеркепенің желке жағына қарап жүрді. Бірақ қанша сүзілгенімен үйілген жас топырақты да, оқшау жатқан төмпешікті де байқай алмай, әйелі мен баласының бетін жасырған жерді жобалап қана әзер тапты. Ұйтқи соққан боран мен үрме қар бедер-белгі қалдырмай тегістеп жіберіпті. Сол тақтадан тегіс ақ қардың астынан тесіп шығып, мына жүгірген кім екен? Шыныменен Ердәулет пе? Баяғы тоқшылық замандағыдай бетінен нұры тамып тұр ғой құлынының. Тек өзін кеп құшақтамай, мойнына асылып еркелемей, жат адамдай жанынан өте шыққан несі?

	– Ердәулетжан, мен мұндамын. Көкем екі сөйледі деп өкпелеп жүрсің бе? Оның қaтe, жарты қапқа жетеқабыл бидай тауып әкелгем. Тек сорлағанда сәл ғана кешігіп қалыппын.

	Түктібай өзінің алдындағы бос кеңістікке қарай қол созып тұрғанын байқады. Бірақ құр елеске еміреніп, алданғанына өкінуге шамасы жетпеді. Іші-бауырын қалтыратып ұшырып бара жатқан әлеметтен тезірек құтылуға ұқсас санасында әлдене пайда болды. Теңселе шайқалып, жиналған отынның жанына барды. Әдепкіде шетіндегісін оп-оңай көтеріп алу ниетімен төмен еңкейген. Сөйтсе сіресіп қатып қалыпты. Нығыздалып басып қалған қардан ажыратып алудың әрекетімен өзінше жұлқына қимылдаймын деп екі-үш мәрте жығылып, қайта бой тіктеді. Сөйтіп жүріп қолтыққа қысарлық жыңғыл жинап алды. Жер кепеге жеткенше бірнеше сүрінді. Сіреу қарға тірелген есіктің саңылауынан отынды ішке қарай лақтырды. Артынша аттаған сайын миының солқ ете түскеніне қарамай, өзін де табалдырықтың арғы жағына қарай тастап жіберді.

	Түктібай қатты құлады ма, бұл жолы орнынан әзер тұрды. Әдетте пеш үстінде жататын шақпақтасты іздеді. Тапты. Көп әуреленіп от тұтатты. Әуелі бықси жанып, бірте-бірте молайып алауланған жалынның қызуы бетке түсті. От тиіп қаңсыған қазанның иісі шықты. Ойына тамақ жайлы бір нәрселер түскендей болып еді, сол сол-ақ ішін жылан жалап бара жатқандай сезінді. Ошақ аузынан тұрып барып, аяқ-табақтарды салдырлатып, бидай салған қапты iздеуге кірісті.

	Қап өзі қойған жерде екен. Тірі пенде тимепті. Аузын ашып, қос уыс бидайды қазанға әкеліп салды. Заматында пытыр-пытыр секірген дәнді ожаумен былғап араластырды. Қуырылып болған кезде төрге дастарқан жайып, үстіне апарып төкті. Далаға барып шелекпен қар әкелді. Оны быжылдатып қызған қазанға салып ерітті. Бұрынғыдай емес, жер кепе іші жылығасын ба, табан астында қайрат қылып, ішке біраз отын кіргізіп алды. Онысын бейне біреу алып кететіндей жанығып пешке көмейлете тығып жағумен болады. Сосын барып аш өзегіне түсіп кетпес үшін қуырған бидайдан бір түйірлеп қана тісіне басып, қайнаған қара суды кесеге құйып сораптауға кірісті.

	Аузына салған дән мен ыссы судың қуатынан Түктібай бора-бора терлеп, қара тастай балқыды. Басының зеңіп ауырғаны кем-кемдеп азайып, дел-салы шығып ауыр тартқан денесінің сәл-пәл сергігенін байқады. Бұрынғыдай емес, санасында қалғып кеткен сезімдер қайта оянып, сонау үйінен Сырға шығарып салатын күннен кейін алғаш рет үстіндегі ішігін, аяғындағы етігін шештi. Еңбектеп жүріп төрдегі төсектерді жөндеп салып, жастыққа қисайды. Ізінше бей-жай маужырап, кірпіктерінің еркінен тыс айқасып бара жатқанын аңғарды.

	Түктібай жан-жағын сипалай қарманып, қара таппай, жан дүниесі азынай аңырап оянды. Үстіне жамылып жатқан көрпесін серпе лақтырып жіберіп, тұрып отырды. Алақтап жан-жағына қарады. Жер кепе іші қара көрдей тас қараңғы екен. Сол жағына қарай мойын бұрған. Пеш ішінде титімдей ғана соңғы шоқтың жұрнағы жылтырайтынын көрді. Ол да ұзаққа шыдамай көз алдында бірте-бірте әлсірей азайып, жоқ болып кетті.

	Түктібай өзі де сол шоққа ұқсап із-түзсіз құрып кетердей тұла бойы тітіреп қоя берді. Бұл фәнидің – жалғаншы, уақыттың – тоқтаусыз, ал өзi сүрген өмірдің Ердәулеті шетінегеннен кейін – мағынасын жойғанын есіне алып, шер тарқатқалы аңырап бір жылағысы келген. Бірақ мына жарық дүниеден ұрпақсыз өтпеу үшін бойдағы бар күш-қуаттың сарқындысын мүлде жойып алмау мақсатымен өзін-өзі тез қатайтты. Тіпті енді қанша жылап, егілгенімен тірілтуге шамасы келмейтін Ердәулетті де, Сырғаны да ойламасқа іштей ант ішті. Осыдан кейін-ақ Өрімбай айтқан Жыңғылдысайдың біріндегі көмбеде жатқан Сатыпалды байдың алтын мен күмістен соққан жиһазды қазынасын көз алдына елестетіп, тіршіліктің басқа қамын алданыш етуге күш салды.

	Өрімбай айтса айтқандай, Сатыпалды басынан бағы таймай, азбандай арқырап тұрғанда бұл төңіректі уысында ұстаған алпауыт еді. Заман тарылып, ел басына түсер неубеттің алғашқы нышаны байқалғанда-ақ, кәмпеске басталардан сәл бұрын көпшіліктен іргесін бірте-бірте аулақ салып, ақырында сытыла көшiп, қарасын батырды ғой. Кетерінде қыруар байлығын – ат артына салмақ түсіреді деген алтын, күміс, қымбат мүліктерін Жыңғылдысайдың жырасына жасырған болса, оған иланбайтын не бар. Сатыпалдының қайда көшкенін, қазынaның қай жерге көмілгенін қыпшақ Қабыштан басқа тірі пенде білмейтіні де шындыққа жанасады. Өйткені, Қабышты кедей деп кемсітпей, жанына жақын ұстайды екен деген қаңқу сөз қашаннан бар емес пе еді. Ағайын арасының әңгіме-қaуғaсынaн аман жүруді ұнататын бай, кедей-кепшікті былай қойып, тесстерінің өзімен әзер амандасып, маңайына жуытпай, өзінен аулақ ұстағанымен, қыпшақ Қабышпен терезесі тез кісідей сырласатынын тумалары қашанда да қызғаныш ететінін неге естен шығарады.

	– Кірме Қабыш.

	– Кедей Қабыш.

	– Шашты Қабыш, – деп ат қойып, айдар тағып мұқата сөйлейтіндерін талай-талай өз құлағымен есітмеп пе еді.

	Әсіресе бай Қабышқа Мәдинаны алып бергенде Сатыпалды аулы қызғаныштан жарылып кете жаздағаны әлі күнге дейін есінде. Ел іші Сатыпалдының қалың малға Қабыштың азын-аулақ жиған-тергеніне қоса, өзі мал беріп, ал жаңа отау тіккен Қабыштың астына ат мінгізгенін көпке дейін аңыз етіп айтып жүрген.

	– Ал, шырағым, – депті ол. – Ал, Құдай алдында сұраусыз. Жалғыз-ақ өтінішім, мына менің малыма өз малыңдай көз қырыңды салып жүрсең, мен риза.

	Сонан соң Қабыш Сатыпалды жолында құрбан болмай ма. Жұрттан бұрын Сатыпалдының тілегін тілемей ме. Жоғын жасырып, барын асырмай ма!

	Шынында да солай болып шықты. Бай өзі Қырға – Қарақұмдағы жайлауга көшсе, Сырдағы – Сырдарияның оңтүстік бетіндегі қалың жынысты, ну тоғайлы жазық даладағы шаруасын Қабыш иесін жоқтатпай үлгертіп жатты. Егіні салулы, шөбі шабулы. Басқа сасық байлар Қуаңға – Қызылқұмның солтүстік ететіндегі көлi, суы мол жазықтыққа құлағанда апысы кіріп, күпісі шықпай, Қабыштың тақиядай ғып дайындап қойған қыстауына отыра қоятын. Бұрын да сөйтетін, елде төңкеріс болып, кеңес өкіметінің қаратаяқ кедейлері ел тізгінін уысына алып жатқанда да сол қалпынан өзгермеген.

	Апыр-ай, неткен көрегендік десейші. Сонда түбінде елдің мынандай аласапыран ашаршылық заманға ұшырайтынын күні бұрын сезген екен ғой, кейін ақша жинамай, алтын, күміс жинауының сыры да сол байқағыштығынан шығар. Тіпті қазірдің өзінде Сатыпалдының кім-кімнен де ақылы артық, ойы жүйрік екенін паш етіп, ашаршылық кездің өзінде бір рулы елді асырауға жарайтын қазына құм астында жатыр емес пе... Тек, соны қолына түсіре алмай, ақылын ашуға жеңдірген Өрімбайы түскір қапысын тауып, Қабышты жазым етпесе жарағаны. Би атанған кездегі бетіне кісі қаратпайтын томырық мiнезiне басса, онда бітті. Қыруар байлықтың құпия кілті Қабышпен бірге о дүниеге аттанады да кетеді. Айта берсе, екеуі келіссе ше? Қай-қайсысына да сен неге өйттің дейтін кім бар? Бет көрсе, жүз ұялады дейтін Сатыпалдының енді елге оралмайтыны және мәлім. Оны жақсы білетін кірме Қыпшақ кәрі қақсалдың азғырғанына еріп, yәдеден тайса неден ұтылады. Қазынаны бөліскен соң жолбастар – Өрімбай, қосшысы Қабыш болып, Ауған тайып тұрса, екеуі де аштықтан құтылып, байлыққа бөкпей ме? Сонда тек жер сипап қалатын тек өзі ғана екен-ау.

	Ал қол ұзартар қазынасыз қазіргі шақтағы Түктібай ешкім де емес. Бар-жоғы тірлігі қыл ұшына ілініп, жандалбаса аштан тентіреген көп қазақтың бірі ғана. Онан кейінгісі мүлде сұмдық қайғыдан қан жұту, қасіреттен көз жұму.

	Апыр-ай, ондай күйге ұшырамас үшін қандай амал жасағаны мақұл. Алдымен Өрімбайдың айтқанына көнбей жатса, онда Қабыштың әзірше жер басып жүре тұрғанын қадағалағаны жөн шығар. Ал егер екеуі ауыз жаласса, онда үшіншіге өзі барып қосылуға тиіс. Ол үшін қалайда кешікпей Қарауылтөбеге жеткені абзал.

	Түктібай қараңғыда ешнәрсе көрмесе де, түртінектеп төңірегінен өз киімін іздеді. Етігін, тері шалбарын, ішігін қолына іліктірді. Асықпай киінді. Орнынан тұрды. Буын-буыны әлі де ептеп дірілдегенімен жалпы денесі бұрынғыдан әжептәуір жеңілдеп қалған екен. Іштей бірнеше күннен бері есін алып, еңсесін езген сырқаттың бетінің қайтқанына қуанды. Тымағын төбесінен төмен қарай алақанымен милықтата басып, есікке қарай жылжыды. Тысқа шықты. Сосын әлі таңның саз бере қоймағанына да, шығыстан соққан жаяу борасынның бетке ұрғанын да елең қылмай, жобалап Қарауылтөбедегі Қабыштың қыстауына қарай жүріп кетті.





Он жетінші тарау




	– Қа-быш.

	Жылы төсекті қимай, шала ұйқыда жатқан Қабыш елең ете қалды. Ақыл-есін жинақтап, дыбыс атаулыға ынты-шынтын қойып құлақ түріп еді, шынында да сыртта әлдене тарс етіп құлап түсті. Әлдеқандай мақұлық дүсірлетіп жеркепені айналып жүрді. Әлдекім өзінің атын атап ыңырсыды.

	– Қа-бы-ыш.

	Ол қалың елден жырақ, түнделетіп, қияндағы қыстауға өзін біреудің іздеп келгеніне қайран қалды. Қырықтың бірі қыдыр, жарылқауға соқса жөн басқа. Олай емес, аштықтан көзі қарайған мүсәпір десе сақ жүргені абзал. Аңғалдық жасаса, мынандай кезде жазымға ұшырау түкке де тұрмайды.

	Қабыш нақ қазір сыртқа шықпаса, бекітулі есікті ашаршылық кездің арық-тұрағының ешқайсысының оңайлықпен ашып кіре алмайтынын білді. Тек бағана кешкілік денесі тітіркеніп ауырыңқырап жеткен соң, бой жылытудың әрекетімен қайнаған қара суды көлкітіп көбірек ішіп қойғанына іштей қынжылды. Өткен іске өкінгенімен мұнан әpiгe майы жоқ қуықтың шыдатпасын түсініп, төсегінен тұрды. Жатарда шешіп, аяқ жағына жиып қойған киімін далаға шыққанда салқын тиіп қалмас үшін үстіне тегіс киіп алды. Осыдан кейін ғана ілгері аяқ созған. Етігінің тұмсығына қатты нәрсе тиді. Еңкейіп ұстап қараса, сүймен екен. Үйге енсе-ақ бітті, қайта балық аулауға кеткенше тарс ұмытылатын қауқарлы құралдың мынадай белгісіз біреуден кәдімгідей сескенетін тұсында қолына іліккені әдепкіде көңілін әжептеуір серпілтіп тастаған. Енді жоғары көтермекші еді, төсегінен тұрып жатқан Mәдинаны байқап кідіріп қалды. Өзіне – əйелінің көзінше түзге шыққанда сүймен сүйретіп жүруді сөлекеттік санап, орнына қайта тастай салды да, бойын тіктеді.

	Қабыш әйелі киініп болғанша сабырмен күтіп тұрды. Киініп болғанда үй ішіндегі басқалардың ұйқысын бұзбаудың қамымен ептеп сақтана басып, алға жылжыды. Қырау басқан мұздай ілгекті тауып алып, жаны тітіркенетініне қарамастан саусақ қарыта уыстай ұстап ағытты. Иығымен итеріп есікті ашты. Ішке лап қойған суық ауа бетке ұрды. Тездетіп есікті сыртынан Мәдина жапты.

	Зайыбын соңынан ілестірген Қабыш жеркепенің алдындағы ықтасын үшін қамыстан соққан шошаланың табанына түскен қарды сықырлата басып, маңдай алдынан соққан жаяу борасынға қарсы жүріп тегістікке көтерілді. Сабалаған қардың бетіңе, кiрпiгiне қонып, көз алдын кіреукелендіргеніне қарамай, ептеп бозаң тарта бастаған айналаға көз жүгіртті. Өркештене созылған төбе сұлбалары мен қарауытқан түрлі бұтаға сүзіле қарап, арасынан қыбырлаған жанды нәрсе іздеді. Бірақ сезік келтірердей еш нәрсе байқай алмады.

	Осыдан кейін ғана бағанадан бергі қобалжуын күдікшілдікке сайып еркінси бастады. Есік алдындағы жинаулы отынға қарай беттеген Мәдинаны қалдырып, өзі жер кепенің желке тұсы жағына сәл ғана ұзады. Бір шоқ жыңғылдың шетіне жетіп, бел босатқалы тізе бүкті. Кенет, әлі бұрқасын көміп үлгермеген, қар бетін шарлап тастаған кісі ізін көріп тіксініп қалады. Біреу көк желкесіне төне түсіп, әні-міні бассалғалы тұрғандай орнынан асығыс көтерілді. Жан-жағына алақтап, өзіне батшағарлық жасағалы жасырынып жүрген ашыққан адамды іздеді. Бірақ жақын маңнан қылт еткен қара байқалмады. Сонан соң жүріп өткен іздің бағдарымен сонау төбе жақтағы бұта біткеннің арасын көзбен сүзуге кіріскен. Сөйтсе дұрыс топшылапты. Батыс беттегі топ жыңғыл арасынан қимылсыз сілейіп тұрған кісі сұлбасын аңғарып қалды.

	Қабыш әдепкіде ерiктен тыс дағды бойынша солай қарай жылжыған. Соны күткендей әлгі қара да әрі ығыса бастады. Қуып жетуді алдына мақсат етіп қоймаса да айдаладағы біреуден соншама баладай елініп жеркепе маңынан біраз жер ұзағанын байқады. Есі енді кіргендей, баяулап барып кідірді. Әлгі бейтаныс та бейне мұның әрбір басқан адымын аңдып қана қимылдайтындай, тоқтай қалды. Ал Қабыш кері бұрылған сәт оның ышқына қырылдаған жан даусы құлағына шалынды.

	– Қабыш, мені Сатыпалдының Жыңғылдысайдағы...

	Қабыш денесіне біз сұққандай селк ете қалып барып, өз-өзіне әрең келді. Еріктен тыс ұршықтай үйіріліп артына бұрылды. Ашаршылық әлегінен өзге түгіл, өзі де ұмытуға айналған құпия қоймаға қатысты – жер аты мен кісі есімінің айдаладағы біреудің аузынан қатар естимі онсыз да ыпыны қашқан көңіл күйін құйын соғып өткендей астан-кестең етіп жіберді. Әнеукүнгі Майлыөзекте қос қуғыншының бірінің Мәдина аяғына жармасатын сәтіншe, буындары дірілдеп әл-дәрмені бұрынғыдан да кеміп бара жатқанын байқады. Сөйте тұрып та бәрібір әрекетсіз қалуға болмайтыны, қалайда енді онымен тілдесіп мән-жайды анықтауы тиіс екені миының бір жерінде жылт ете қалып еді, басқа қауіп-қатерді естен шығарып, сабалаған бұрқасынға маңдай тосып алға жүрді.

	Қабыш бар болғаны үш-ақ рет аттаған. Әлгі бейтаныс та қайтадан орнынан қозғалды. Енді ол Қабыштың қалайда өзінің соңынан өлмей қалмайтын бiліп алғандай, ақ қар бетінде қордалана қарайған бұта-бұтаның арасымен Жыңғылдысайға қарай туралап тартты.

	Қабышқа белгісіз жанның жап-жаңа ғана айтқан қазынаға қатысты сөзіне қоса, оның мына бет алған бағыт – бағдары көңіліндегі күдікті онан сайын ұлғайтып жіберді. Ендігі жердегі басты әрекет оған қалайда тезірек жетіп, мəн-жайға қанығу деп білді. Қандай әрекет жасайтынын сонан соң мөлшерлеуді жөн көрді.

	Тілегенге сұраған – дегендей, көп уақыт өтпей жатып-ақ алда бара жатқан адамның қарқынының пәті қайта бастағанын байқады. Соның айғағындай арақашықтық бірте-бірте қысқарып, үстіне киген киімінің түр-түсі де айқындала бастаған. Тіпті әні-міні жетіп қалатындай да сыңайы бар еді, бірақ белгісіз кісінің екі төбенің арасындағы сайлы табанына өскен қалың жыңғылға жетуіне бар-жоғы қол созым жер калғанын көріп, ойға алған ісінің орындалуына шақ келтіре бастады. Сосын:

	– А-а-ай, кімсің өзің?! Кідіріп тілдессейші! – деп дауыстап еді, бейтаныс жан жауап қатпады. Басқаша ес жиып ақыл табам дегенде қалың арасына еніп те үлгірді.

	Мақсатынан сәл кешіккенімен Қабыш та араға біраз уақыт салып, жыңғылдың іргесіне жетіп тоқтады. Дегенмен көзсіз батылдық жасап бұта арасына қойып кетуден – қапылыста жазым етіп жүрер ме екен – деп сескенді. Табан астында не істеудің ретін таппай алақтап жан-жағына қарады. Айналаға қанша сүзілгенімен аппақ төбелер мен сай-cәйкелерде теңселген бұталарды, сұп-сұр аспаннан қиғашдай саулаған қар жапалағынан басқа еш нәрсе көре алмады.

	Кенет, Қабыш жақын маңнан әлдекімнің алқынғанын, әлдененің бұта жапырып құлап түскенін естіп елең ете қалды. Осыдан кейін-ақ тезірек әрекетке кіріспесе, құпия қоймада жатқан қазына сыры мына далада аштан қаңғып жүрген адам арасына тез тарап кетердей қайталап асығыс орнынан қозғалды. Мойнына саулап қар құйылғанына да қарамай қарсы алдындағы қалың жыңғылды қақ жырып, біраз әуреге түсіп екінші жақтағы ашыққа шықты. Өзінен бар-жоғы он шақты-ақ аттамдай жерде ұзынынан сұлаған белгісіз біреуді және әлгінің үстіне төне қарап тұрған Түктібайды көрді. Жерде жатқанның үстінде көк мауыты тысты ішік, басында құба түсті қыжыммен тысталған тымақ, беліндегі күмістелген белбеуге қынының бақалағынан өткізілген кездігі бар екен. Оның сырт киімінің түр-түсінен әлгiде ғана өзін соңынан ертіп осында келуге мәжбүр еткен белгісіз кісі екенін бірден таныды. Тек ол мүскіннің неліктен мұндай күйге ұшырағанын, Түктібайдың қайдан тап болғанын біле алмай ойы онға, санасы санға бөлінді.

	Мұнан әр тосырқап тұра беруді өзіне сөлекеттік санаған Қабыш оң жағына таман қалқиған қараның қасына жақындады. Оның да әлі ентігін баспаған күйі екен. Бірақ Қабыш оған бәлендей мән беріп, көңiл аударып жатпады. Алдымен Сатыпалды мен Жыңғылдысайдың құпиясына қанық қауға сақалдының кім екенін білуге асықты. Асыққанмен жүзіне ұзақ үңіліп барып Өрімбай екенін әзер шырамытты. “Ер арыса – аруақ, ат арыса – тулақ" дегендей бейшараның ұсқыны кетіп, кісі танымас халге жеткеніне талай уакыт өтсе керек. Арғы-бергі тіршілік белгісі ретінде жаңа ғана жарақаттап алған қақ маңдайының ортасында аумағы бармақ басындай болып күреңіте қарайған қанды айтпаса, бұдан бірнеше апта бұрын жанын кешіп кеткен мүсәпір еді десе, кез келген кісі сенерліктей қырым еті қалмаған тері астындағы қу сүйекке айналыпты. Әйтсе де Қабыштың көңіліне оның арықтығынан көрі әлдекімнен жақсылық күткендей аспанға қарай телмірген күйі ашық қалған көзі мен бетіне қонған қар түйіршіктерінің ерімейтіні көбірек күдік келтіріп, еріксіз шалқайып кетті.

	Бағаналы бері қасында тұрған кісіден осы бір қимылын күтіп қыбырсыз тұрған Түктібай енді жалма-жан еңкейіп Өрімбайдың білегіне жармасты. Тамырын басып байқады. Тізерлеп отыра кетіп, жүрек тұсына құлағын қойып біраз жатты. Қайтадан басын көтеріп, өз-өзімен сөйлескен кісіше:

	– Байғұс жап-жаңа ғана жанын кешіп кетіпті, – деп алып барып Өрімбайдың көзін жабуға кірісті. – Әлгіде мына қалыңнан шыға бере сүрініп құлағанын көргенмін. Әдепкіде етпетінен жатқан, кейін қарасам шалқасынан аунап түсіпті. Жобалауымша маңдайын сол кездерде томарға соғып алса керек. Әйтеуір қалайда бас көтеруге жарамады. Енді қалай дегенде де өлгенді жерлеу, тірінің парызы. Мына ашаршылық заманда тоң ойып, көр қазуға шама келмейді, дегенмен ит-құсқа жемтік етпес үшін бетін жасыру міндетіміз.

	Осыдан кейін-ақ қос қолын бірдей ілгері созған Түктібай саусақтарын тарбита жайып қалың қарға көсіп жіберді. Сосын оны мүрде үстіне қарай серпiдi. Мұны көрген Қабыш та қарап қалмады. Әдепкіде қазына сырын білетін кісіні қуып жеткеніне шүкіршілік еткендей бір сезімі кеудесінде пайда болғанымен ізінше оның өліп кеткенін біліп су сепкендей басыла қалды, сонан соң аруақ алдындағы пенде атаулының жасауға тиіс парызы есіне түсіп Түктібайға ілесті.

	“Бүлінгеннен бүлдірлі алма” дейтін ата-баба өсиетін ұстанып Өрімбайдың үстіндегі еш нәрсеге тиіспей бас-аяғын бүтін қармен жасырып шығу аштықтан әлсіреген екі бірдей азаматтың шай қайнатымдай уақытын алды. Алақанымен күреген ең соңғы қарды ілгері шашқан Түктібай кері қарай төрттағандай шегіншектеді. Өліктен бес-алты адымдай жер қашықтап барып, шөңкеріле тіктеліп жүрелей отырды. Ернін жыбыратып аят оқуға кірісті. Қабыш та үн-түнсіз жұмысын тоқтатып жанына барып жайғасты. Қол жайып, бет сипады. Мұсылманшылық рәсімі тәмәмдалғасын Қабыш енді уақыт оздырмай жөнін табу қамымен орнынан көтерілуге оқталған. Бірақ жанындағы Түктібайдың сөз бастағанын кұлағы шалып, амалсыз қайта бөгелді.

	– Міне, тағы бір кісі бұ дүниеден аттанып кетті, -деді ол сол баяғы шарта жүгінген қалпын өзгертпестен.

	Қабыштың сөйлеуге ешбір зауқы соқпаса да, мына сөзді Түктібай өзге жұрттан гөрі Өрімбайдың өзіне біртабан жақындығын мегзеп айттыға сайып, ескі жоралғы бойынша:

	– Алла алдынан жарылқасын. Иманы бұйырсын,-деп қысқа ғана көңіл айтудың ырымын жасады.

	Бәрібір бірақ Түктібайдың бүйрек бұрып ет бауырын елжіреткенін байқай алмады. Сол баяғы сірескен қалпы қоңыр дауыспен айтар ойын әрі қарай сабақтап:

	– Қашанда қазаның жолы ауыр дейміз ғой. Әйтпесе жалпы халық аштықтан қара шыбындай қырылып жатқанда егде тартқан кісінің көз жұмғаны не тұрады тәйiрi, – деді. Оның үстіне, әсіресе, аштан өлгенімен Өрекеңде арман жоқ.

	Бір уақтардағы қырық айлалы кедей болыстың пешірі өзінен сыр тарту үшін қисынға келмес әңгімені көйітіп отырғандай шекесі тырыса қалған Қабыш жақтырмағанын сездіріп алара қарап еді, оны да аңғара қойып:

	– Қиттай қылаусыз шыным осы, – деді. – Түсінген адамға менің бұл ерте қамданып балаларын тоғын елге аттандырып жіберген ата-ана өлсе де, қиналмай жан тапсырады деген өз ұғымым.

	– Онда өзі не боқ жеп жүрген бұл жерде? – Қабыш пайдасыз әңгімені тезірек тыйып тастағысы келіп қабақ шыта тіл қатты.

	– Орынды сауал. – Түктібайдың нығыздала сөйлегісі келетіні даусынан аңғарылып қалды. Бірақ пенде шіркінді жетер жеріне жеткізетін де, тал түсте оп-оңай адастыратын да үміт дүниесі емес пе. Жаңаға дейін мұның да ойында ағыл-тегіл байлыққа кенелу ниеті болмасына кім кепіл... Марқұмның арамыздан өзі кеткенімен, осыдан бір жеті, он күн бұрын айтқан сөзі құлағымда әлі күнге дейін ызыңдап тұр. Сыртқа сыр шашпағанымен қазынаның қайда жатқанын біліп жүріпті. “Екеуіміз қазынаны күзетіп жүрген кісіге барайық” деп, маған қолқа салғаны да бар...

	Түктібайдың қоңыр даусын бөліп алыстан айқайлаған әйел даусы естілді.

	– Ay-y, Серғазының көкесі-ау...

	Қабыш орнынан асығыс көтерілді. Күтпеген жерден сыр тартудың реті енді Қабыштың өз басына ауса да, Түктібаймен қысқа да салқын қоштасып амалсыз сырт айналды.

	Қазынаға қатысты сөз басталған бойда құты қашқан кірме қыпшақтың кескінін көріп іші жылып сала берген Түктібай оның кеткеніне түк те ренжіген жоқ. Қайта өзінен ұзап барып қалың жыңғылға енген Қабыштың ту сыртынан қадала қарап:

	– Бар, бара бер! – деп тістене сыбырлады. Бүгінге осы да жетеді. Енді кайда қашсаң да құтылмайсың, Қабыш. Сатыпалдының қазынасын қай жерге жасырғаныңды бүгін айтпасаң да күні ертең өзiн-ақ мына менің алдыма жайып салатын боласың. Түктібай қалайда көкірегіңе сақтаған сырыңды бүйенге салған сары майдай сығып алмай тыным таппайды.





Он сегізінші тарау




	Тұмсыққа тірелген соқыр тұман. Қабыштың осы бір аспан мен жердің арасын қарық қылған сүт түсті дымқылдың ішінде малтыққанына да біраз уақ. Бағана жеркепеден шыққандағы мақсаты балыққа қаза басқан өзекке тезірек жетіп, аз-кем сорпа-сулық шабақ-шауқан қолына іліксе үйіне ертерек оралу еді, бірақ мылқау табиғат пен тасбауыр тағдыр оны да көпсiнiпті. Енді, міне, уақыт ұтпақ түгіл, қарыс жердегі бұта мен бұдырды ажырата алмай, тұсаулы аттай кібіртіктеп келе жатқаны.

	Қабыш сүрініп кетті. Ілгері қарай еріксіз бүгіліп, емпеңдей жөнелді де екі-үш аттап барып, қолындағы сүйменді жерге қадап, соған табан тіреп бой жазды. Абайсызда аяққа тосқауыл болған кедергінің себебін іші сезсе де, нақтылай түсу ниетімен кері бұрылды. Сықсия сүзіліп, төңiрегiн тiміскіледі. Бәрібір бозғылт түстен басқаны көре алмай, амалы таусылып, жүрелеп отыра қалды. Топшылағанындай-ақ төменгі жақтың тұманы жоғарымен елшестіргенде сәл-пәл сұйык екен. Жалғызаяқ жолдың абағын аңғарды. Қарауытқан әлденені көзі шалды. Мұнан әрі өзін-өзі тоқтата алмады.

	– Сорлы-ай! – Ол ызбайлана дауыстап жіберді.-Сорлы-ай, бұл төңірекке қандай мақсатпен келдің екен. Жылы күзде мал біткеннен тігерге тұяқ қалдырмай кәмпескелеп,

	жан атаулыны калектеп етеміз деп зорлап көпіріп әкеткен қаңыраған даладан ақ қар, көк мұзда не табылады деп үміттенгенсің.

	Қабыш сейлеп жүріп, ақ қырау басып, қақиып қатып қалған мүрдені сүйрелеп жолдың жиегіне шығарды. Бір кездері өзі сияқты өңештен өтер нәпақа іздеп сабылған пенденің мәйітін аяқасты етуге дәті жетпеді. Басқа жерде мұндайда жанынан жылдамырақ өтіп кетуге тырысар да еді, ал қазіргі жағдайда амалсыз. Өзі күнде шиырлайтын соқпақ бойының қашанда өліктен ада жатуын көңілі түскірінің калайтын бәлесi бар. Сол үшін-ақ әлсірегеніне де, ауырғанына да қарамай, алақыстай талай аштықтан қыршыны қиылғандардың денесін жол үстінен сыртқа тасып әлекке түсті де ғой. Біріне бетін қармен жасырудың ырымын жасаса, екіншісіне шамасы жетпей ашық қалдырған кезі де ұшырасқан. Кейін баспанасына жетіп, ес жиғанда тірі пенде боп жүріп, фәнилік парызын өтей алмаған бишаралығына деген өкініштен аш өзегі өртенетін. Сөйтсе oнысы бекершiк екен. Қарашадан бастап жапалақтап жауған қар, ұйытқи соққан ақ түтек боран құлаған адам түгіл, шөккен нарды бейнетсіз-ақ көміп тастай алатынын әдепкі айларда ескермепті. Соның айғағы – сол өзі жайғастырған мүрденің қайсысының қай маңда, қандай тереңдікте жатқанын нақ қазір көрсетіп бермек түгіл жобалап та мөлшерлеп алмайтыны.

	Қабыш кері бұрылды. Жолын бөгеген дененің әйел, не ер кісінікі екеніне де көңіл бөліп жатпады. Қажетсінсе оп-оңай ажыратар да еді, бірақ әдейі назар аудармады. Қайта оны тезірек есінен шығарып, өзі тіршілік үшін тырбанып бағуға асықты. Сол ниетпен алғашқы бағытына оралып, жолаушының ақысы жүрсе бітер деген қағида бойынша кібіртіктеп болса да кідіріссіз алға жылжыды.

	Арада сүт пісірім уақыт өткенде қарсы алдындағы тұман арасынан көмескі ғана қылт етіп қайтадан жоғалған кісі сұлбасын аңғарып қалды. Көңілі секем алғанымен, жүрісін бәсеңсітпеген. Сонан өзінен бар-жоғы шынтақ бойы қашықтықтағы тұман арасынан сақал-мұртын қырау басқан Түктібай көрінгенде ғана барып еріксіз кідірді. Түр-тұлға, киімі әнеукүнгіден түк өзгеріссіз, жүріс-тұрысы жайбарақат. Жақында осылайша жүріп те – Өрімбай қазына мен оның күзетшісін танитынын маған көз жұмардан бұрын айтқан дегенге ұқсас сыр қозғап, онсыз да жалау көңіліне ылаң салып кеткен. Сол ылаңды кешке қарай – аштықтан ақылынан алжасқан адамның сандырағына жорып барып әзер бәсеңсіткен.

	Онсыз да уақыты тығыз Қабыш кеудедегі күдігіне от тастаған бұл ұшырасуды іштей жаратпағанымен, дәстүр бойынша, жасының кішілігіне орай бірінші болып сәлем берді.

	– Ассалаумағалейкүм.

	– Әликсалам. От басы, бала-шаға аман ба?

	– Әзірше шүкіршілік.

	– Иә, осының дұрыс. “Әзiршe” дегенің ұнайды маган. Бүгін көрген кісіңді ертесіне тірі кездестірсең оны да қуаныш ететін заман емес пе. Мұндайда басы бүтін, бауыры аман жүргеннің өзі үлкен олжа екенін түсінгендер ғана тәубасын ұмытпаса керек.

	– Рақмет, – дей салды. Қабыш қатқылдау үнмен орынсыз көтермелеуді ұнатыңқырамай.

	Түктібай соны сезіп өзі жылыстады ма немесе әлсіздіктен тәлтіректеп шегінді ме, әйтеуір қалайда жаймен ғана ығысып тұманға сіңіп, жоқ болып кетті. Артынша ептеп жылжып қайта шықты. Даусын да бұрынғысынан сәл бәсеңсітіп:

	– Қабыш, – деді, – бір күндік талшық іздеп, жеке-жеке қаңғып, көкірегін күнкөріс қамы тоздырған қазақ емеспіз бе, ойда жоқта өзіңмен кездескеніме қуаныштымын. Оның үстіне осы жарты ай шамасында сыртыңнан екі рет сөз етіп ек, енді жүздескен соң үндемей қалуды азаматтығыма мін көріп тұрмын.

	Тістеніп сараң тіл қатсам, қоштасуды тездетемін бе деп дәмеленген Қабыш ол әрекетінен үміт үзгендей бір көңіл күймен:

	– Жарайды, – деді. – Айта бер.

	– Айтсам, алдыңғы әңгіменің шет-жағасын өзіңе жеткізгенмін. Кейінгісін де соның жалғасы деуге болады... Бөгетқұмдағы жеркепеде төсек тартып ауырып жатқам. Мезгіл кешқұрым еді. Біреу есікті шалқайта ашып кіріп келді.

	Үндемей қалған Түктібайдан Қабыш “ол кім?" деп сұрай сақтап барып өзін-өзі әзер тоқтатты. Түктібай да Қабыштан сол сауалды күтсе керек. Бірақ жүзінен өзгеріс байқағанымен әрекетінен әзірше міз бақпасын болжап, сөзін әрі қарай жалғастырды.

	– Қарасам Өрімбай. Белінде кездік. Әй-шайға қарамай қынынан шығарып, маған шүйлікті. Әні-міні бас салар cәтін күткем. Жоқ өйтпеді. Табан астында кілт өзгеріп: “Айтқаныма көнбесе, Қабышты тірі қалдырмаймын” деп сыртқа қарай ата жөнелді. Ашумен барып кәрі қақпас абайсызда майып етсе, балапандай аузына қарап отырған бала-шағасы қоса қырылады-ау, ең құрымаса хабар беріп сақтандырайын деп, өзімді-өзім қанша зорласам да, басымды жастықтан көтере алмадым. Ертесіне оянсам, ептеп денем сергіген екен. Асығыс жолға шықтым. Бірде омбылап, бiрде омақаса құлап Қарауылтөбенің қарасына іліккем. Жыңғыл қоршаған шағын алаңның ортасында құлап жатқан Өрімбайдың үстінен түстім. Қимылдауға шамасы жетпей иегін қaқты. Ерні жыбырлаған соң мүсәпірдің ақтық тілегін еciтiп қалайын деп еңкейгем. Басқаны күтсемде ол сөзді күтпегем. Шошып кеттім. Шамасы пенденің үміті соңғы демімен бірге үзілетін болса керек. Қабыш, сен де Өрекеңмен жақсы таныс азаматтардың бірісің ғой, кәні ағыңнан жарылшы, не айтты деп ойлайсың?

	– Қашанда жұмбақтағанды жаратқан кісі емеспін, – деді Қабыш қабақ шытып. – Сəуегейлік жасаған да кезім жоқ, жасағым да келмейді.

	Түктібай көзін сығырайтып, Қабышка сынай қарады. Тағы да ортаға салар ойын оңашада саралап алуды ұйғарғандай, қалың тұман ішіне жасырынды. Көп кешікпей, бұрынғы орнынан қайта көрініп:

	– Жарайды, тыңда онда, – деді. Соңғы айтқан сөзі: "Сатыпалды. Жыңғылдысай. Қазына".

	Қабыш аш өзегін талдырған аштықтың, дәрменсіздіктен жұқарған жүйкенің, суық пен бейнеттен алпыс екі тамырына байланған сырқаттың зардабына қосымша Сатыпалды қазынасының ауыртпалығы қолқасын солқ еткізіп, тұп-тура арқасына аспан құлап түскендей, көз алды қарауытып, аяғы шалыныса қисайып, тәлтіректеп барып түзелді. Мұндайда ауыз ашса-ақ бітті түрлі әңгімеге түрткі болу қаупі барын білсе де құпия қойманың сырынан және басқа кімдердің хабардар екенін анықтай түскісі келіп:

	– Тағы не айтты? – деп сұрады.

	– Ештеңе... Жо-жоқ, қара басып ұмытып тұр екем, – Түктібай түтығыңқырап барып, сөзiнiң аяғын жөндеп кетті. – Ең соңғысы “Үшеуміз..." болатын. Иә, солай. Онан әрі бұрынғысынша “Күзетшісіне барайық, бөлісейік" деп өтініш жасауға шамасы жетпей, мәңгі тыныштық тапты.

	Қабыштың санасына жеткен сөздерден түйгені Өрімбайдың қазына сырын бір кездердегі сыбайласы Түктібайдың өзінен басқа ешкімге ашпаған болды. Дегенмен өзгені ойыншықтай ойнатып жүріп пайда түсіруді кәсіп еткен қарсы алдындағы сұғанақтан тездетіп құтылмайынша немесе ретін тауып мүлде түңілдіріп өзіне қайта жоламастай етпейінше енді тыныштык көрмесін біліп, түрлі амал қарастыра да бастаған. Түктібай да соны байқап қалғандай, бұрынғы бойы мен дәрежесіне шақ келмей тұрса да, дегдар боп көрінуге тырысып шірене қимылдайтын мінезіне тән емес асығыстықпен

	– Сол егінін жеткізуге үлгермей, алыс сапарға аттанған Өрекеңнің орнына енді мен салмақ салғалы келдім, – деді.

	– Қандай салмақ?

	– Қабыш, менің қолымда азын-аулақ дән, сенің жадыңда Жыңғылдысайда жатқан қазынаның кілті бар; азықты талшық етіп, алтын-күміс асыл тасқа қойны-қоншымызды толтырып алып, берекесі қашқан, қарғыс атқыр кеңес өкіметінің өктемдігі жүрмейтін сырт елге барып, бас сауғалайық демекшімін.

	Қабыш әдепкіде сәл уақ басынан әрі-сәрі күй кешкенмен, ізінше бір кесімге тас бекіп:

	– Өзіне шыр бітпеген қу кедей, өзгенің байлығына қашан қожалық еткен. Ондай қазынаны естіген емеспін, – деді. – Жалынудағы басты шаруаң осы болса, онда босқа сабылғансың. Мен енді жолымнан қалмайын.

	Қабыш мұнан әрі сөз салғыластыруға сескенетіндей, қарсыласына өзі айтқан себеп-сылтауға құптay да, қарсылық та күтіп жатпастан жылыстай бастады. Жалғызаяқ жолдың қақ ортасында міз бақпай тұрған Түктібаймен киім қағыстырып жанынан өтті. Екі-үш аттап, маңдай алдындағы сүттей көлкіген бозғылт түс арасына сіңді. Осыдан кейін-ақ мына көрсоқыр тұман тұмшалаған жапан далада тағы да жалғыз қалғандай, енді қалайда жер кепеде қалған әйелі мен балаларына бүгін кешке жүрек жағарлық әйтеуір бірнәрсе жеткізу ниетімен, алдағы кезде жасайтын әрекеттерін ақыл таразысына салып өлшестіруге кірісе беріп еді, тұп-тура желке тұсынан әлде де қазынаның қай жерде жатқанын білуден күдерін үзбеген Түктібайдың буынға түсуге әрекеттенген жұмсақ даусы естіле бастады.

	– Қабыш, асықпа, әлде де ойлан. Мәрттік мінез тоқшылық заманға ғана жарасқан. Мына ашаршылық кезде қолдағы байлықты пайдаланбай, от басыңды опат қылсаң, ол өзіңе өзің жасаған опасыздық. Егер сабыр сақтап, ақылымды тыңдап, тілімді алсаң, ел асып барып алтынды акшаға айырбастаймыз. Ал ақшаға қат-қат астық, үйірімен жылқы, қорасымен қой сатып аламыз. Сонда сен сырттан келгенде балаларың тамақ сұрап жалбарынбайды, әйелің көз жасын жасырып теріс айналмайды. Өйткені асқа толы ақ дастарқан шаңырағыңның кұт-берекесін молайта түседі.

	Қабыш бұрыннан қаужаған аштық тауқыметі мен табанда тап болған Сатыпалды қазынасының уайымы езілген еңсесін онан сайын тұқыртып, мүлде жүрелетіп тастағандай сезініп келе жатқан. Түктібайдың тұман ішінде тұрып, желке тұсынан құлағына құюға тырысқан тілек-уәжі мен алдағы өміріне жасаған болжалы алпыс екі тамырын апиын уытындай иіліп, өзін қан сасыған далаға ұқсамайтын өзгеше бір дүниенің ішіне енгізіп жіберді. Неткен дәреже, не деген байлық десейші. Міні, қалтасы толған алтын мен күміс. Міні, Түктібай айтқан тоғы шайқалмаған, тұрмысы қоңды жат ел. Мiнi, ақшаға құныққан саудагерлер. Міні, жылқы, міні қой; қазан-қазан ет, таба-таба нан. Міні, тойған қозыдай томиып ойнап жүрген Серғазысы мен Күләйімі. Міні, баяғыдағыдай жүзінен нұр төгілген Мәдина. Міні, аман-есен жеткендеріне қуаныш білдіріп, ерулік беруге үйіне шақырып тұрған Сатыпалды.

	Меңдуана жегендей мәңгіріп келе жатқан Қабыш үстіне суық су төгілгендей селт етіп, жан-жағына қарап еді, өзінен қарыс жер қашықтықтағы соқыр тұман арасынан ақ қырауға малынып, сүт түсті бояумен тұтасып кеткен жол жиегіндегі сыңсыған нар қамыстан басқа ештеңені байқай алмады. Сосын жас баладай өкси күрсініп:

	– Жаратқан-ай, қандай қисынды қиял, орындалмас арман, – деді күбірлеп қана.

	Арман, арман... Қабыштың армансыз өткен кезі есінде жоқ. Бәлки қуыс кеуде пендеге жақсылыққа, игілікке ұмтылу лазым да шыгар, бәлки өмір сүрудің бүкіл мәні сол ұмтылыста тұрған да болар. Бұл жалғанда төрт құбыласы тең кім бар дейсің? Кісі бар ықыласымен сол өміріндегі орны толмай тұрған кеңістікті толтыруды тілек етсе, оны Тәңірінің өзі де сөкет дей алмас. Ал кедей кісінің кем-кетігі қашанда көп. Кем-кетік көп болса арман да ұланғайыр. Кішкентайында Қабыш біздің үй тәттіге қашан толып тұрар екен деп қиялдайтын, кейін өсе келе бай балаларындай астыма ат мініп, той тойласам екен деп армандады. Кейде ата-анасының мазасын май ішкендей етіп, азаннан қара кешке дейін жылайтын. “Бәленше-түгеншенің балалары тайға мініп жүр, маған неге алып бермейсің", – деп қиғылық салатын. Бірақ қанша тулағанмен еш нәрсе өндірген емес, қайта ызалы ата-анадан таяқ жеп тынатын. Ол ес біліп, етегін жаба келе науқас меңдеген ата-анасына қайтсем қолғабысым тиеді деп жан ұшырды. Қарғадайынан Сатыпалды ауылының қозысын бағып аптапқа қақталды, аязға үсіді. Сол алғаш өріске қозы өргізіп шыққан таңнан бастап шала ұйқы күйден арылған емес, онан бері талай заман өтсе де аяқ-қолын соза тынығып, ұйқысы қанған кезі есінде жоқ. Әкесі сияқты бір нәрсесі орындалмаса дүниені жауға алдырып, қолға алған ісін тындырмай тынықпайтын-ды. Әп дегеннен-ақ осы ширақтығының нәтижесінде малды шығынсыз өсірді, осы ширақтығының арқасында Сатыпалды байдың көңілінен шықты. Бай әманда қаршадай баланың қабілетін мадақтап төңіректегi шаруаға икемсіз тоғышаларға үлгі тұта сөйлейітін дәрежеге жетті. Бұрынғыдай емес, қит етсе кірмелігін есіне алып, кемсіте сөйлейтіндер де азайған. Ата-анасының қай жылы, қай заманда осы жерге ауып келгенін кім білген, айтуларына қарағанда онша тексіз әулеттің үрім-бұтағы емес сияқты. О бастағы бабалары шіріп жатқан байлықтың иесі болмағанмен, құба төбел даулеттің қожайыны екен. Бір жұтта тұлдырсыз жер сипап қалған ел Арқадан ауып, Сыр бойын паналапты. Кейін ес жинаған кезде қайта көшкендері де барға ұқсайды. Бірақ өз ата-анасы Сырда қалыпты. Кейде жаз айларына, маса-сона қалың кезде Арқаның шыбынсыз жазын сағына, ауыздарының суы құрып айтып отыратындары әлі күнге дейін көз алдында.

	Арқаның қандай жер, нендей ел екенінде шаруасы қанша. Қабыштың кіндік қаны тамған жері Сыр бойы. Сонда да “кірме” деген аттан құтыла алмай-ақ қойған. Сол үшін өзі катар жігіттермен талай-талай жұдырық сілтесіп, жаға да жыртысты. Бірақ ол қорлаудан аздап та болса құлағын саябырсыткан төбелес емес – еңбегі. Ісі Сатыпалдыға ұнап, көп шуылдақ аузына құм құйылған. Енді күншілдер бұрынғыдай жат рулығын бетіне баспай, етектepiнің астынан ғана міңгірлейтін-ді.

	Сатыпалды Қабышты қанша қасынан қалдырғысы келмегенмен Қырға – Қарақұмға көшіріп алып кете алмады. Қабыш дімкас ата-анасының жанында Қуаңда – Сыр бойында қалды. Жай қалған жоқ, егінді кәсіп еткен он шақты үй диқандық жөн-жоба көрсетер басшысы болып қалды. Сол он шақты үймен бірігіп жаздай егін екті, күзде жинады. Қысқа карай Сатыпалды аулының қыстауын жамап-жасқап үлгіртіп қойып жүрді.

	Жылдар жылжып өтіп жатты. Жиырма жасты аттап отызды алқымдаған шағы болатын. Көсіле сөйлеп, шешіле сыр толғап ел билейтін қабiлет танытпағанмен үндемей жүріп, қолға алған ісін тындыратын нығыздығымен төңірегіндегілерге ұнайтын. Әсіресе соңғы кездері Сатыпалды байды жігіттің тағы бір қыры – сыртқа сыр шашпайтын қатты мінезділігі қайран ететін.

	Бәрі сол доңыз жылдың көктемінде, ел қырға көшерде басталды. Сатыпалды шақырып жатыр деген соң, үйіне барды. Үйге кірісімен бай қазанға тамақ салдырып, ерекше ілтифат көрсетті. Тамак піскенше там-тұмдап шаруа жайлы сөз болғанмен, бірте-бірте сиыр құйымшақтанып барып тынды. Сонан бай аттанарда өзін ғана оңаша қалдырып, бәсең үнмен шаруасын айтты.

	– Өзің білесің биыл мал қыстан жүдеп шықты, – деген Сатыпалды қоңыр қой көзімен сыр аңдығандай өзіне тесіле қарап. – Жылда қырық шақты түйеге жүк артушы ек, биыл оның реті келер емес. Сонан соң біраз ауыр жүкті тастап кетуге бел байлап отырмын. Тастағанда азамат деп өзіңе сеніп тапсырып кетпекпін!

	Әдепкіде не жүк екенін түсінбесе де, байдың оңай салмақ салмасын іші сезді. Бірақ шарбаяқтап басын ала қашудың ретін таппай:

	– Жарайды, Сәке. Қолдан келер, қызмет болса несіне аянайын, – деп келісім берді.

	Кейін бай көрсеткен жүктің қарасын көріп шошып кетті. Теңкиген-теңкиген теңдерді, әлемiштелген кебежелерді қайда қоямын деп қиналды. Бір кедейдің маңдайына сыймайтын осыншама мол мүлікті үйіне тыққыштағанмен абайсызда қолды етсе, ертеңгі күні ел-жұртқа не бетін айтпақ. Баймен ақылдаса, кеңесе келіп уақытша жерге көмді. Қанша дегенмен озінен басқа да куәлары бар дүниенің бұрынғы орнында жатуын қаламады. Әрі қымбат киім, асыл мүліктердің ыза тартып қор болмауын ойлады. Бай айтар-айтпас, ренжір-ренжімес, бірақ адам баласы көз майын тауысып жасаған мол жиһазының алғашқы әрін жоймауын көздеді. Осының бәрі мұз еріп, тоң жібіген шақта жүрт көзінен жырақ, көпаса адам аяғы жетпейтін Жыңғылдысайдан қойма қазуға итермеледі.

	Қойманың негізгі абағын түнделетіп айдың жарығымен бір жеті казды. Қабырғаларын қамыспен, жыңғылмен шегендеп екі бөлме етіп, шығар аузына есік орнатты. Сосын Сатыпалды қыстауындағы көмулі жатқан дүниені атпенен он бес күндей тышқандай тасып әзер тауысты. Кейін талай-талай жел үрлеп, құм бораған Жығылдысайдың жарқабағы азды-көпті бір байдың жиған-тергені түгілі бүкіл елдің қазынасын қарнына салсаң да бүйрегі бүлк етпестей, "көрдім-білдім дым жоқтың" кейіпін танытқан. Тек жолы түскенде анда-санда бір зер салып, тімсінген ұры-қарының суық қолынан амандығын абайлайтын да уайым-қайғысыз жүре беретін.

	Тоқсан түсе қырдан құлаған Сатыпалды қыстауына жайғасқан соң, өзін шақырып алып, қалдырып кеткен қазынасының жағдайын сұрады. Бәлен-түген әңгімесіз байдың жеке басын Жыңғылдысайға ертіп әкеліп, көмбенің есігін ашып, құрғақ қамыс, үстіне қанттай текшеленіп жиналған дүние-мүлкін көрсетті. Қолына жарық ұстап екі белмені аралап шыққан байдың алғашқы сөзі:

	– Мұны сенен басқа кім біледі? – деген сауал болды.

	– Кім білуші еді... – Жұртқа әйгілі көмбе бола ма, оның несін сұрайды деген оймен таңырқай жауап қатты Қабыш. – Тірі жанға сездірген емеспін.

	– Соның дұрыс. Бұл екеуміздің арамыздағы құпия болсын.

	– Жарайды.

	Көмбенің аузы қайта көміліп, ат ізі, адам ізі сыпырылған соң бай аттанып кетті. Үнсіз аттанғанмен риза екенін ертесіне жылқышыдан жетектетіп жіберген соғымдық биені қазыққа байлап жатып түсінді.

	Сол жылдан бастап көмбе жиһазы молыға түсті. Қол артқан кісінің тірі жанға тіс жармайтынына әбден көзі жеткен бай там-тұмдап алтын-күмістен жасалған бұйымды да қалдырып жүрді. Ал кейін тіпті өз қалтасынан гөрі Жыңғылдысайдағы қоймаға қаттырақ сенетінін өзіне талай айтқан.

	Оңайлықпен ешкімге жылы қабақ танытпайтын Сатыпалды өзімен анда-санда ғана оңаша тілдесетінін көрген жұрт:

	– Қабышпен ғана ақылдасатын көрінеді,-десіп даурығысып тұрғандарын өз құлағымен талай естіді. Сондай сездердің өзі-ақ атын дабырайтып елге жайып жіберді. Кейін жан-жағына барлау жасап байқаса, кейбіреулер сүйсініп, ал енді кейбіреулердің сескеніп қарайтынын аңғарды. Өзінде бүзып-жарар ештеңе болмағанмен, жұрттың кеу-кеуі бойына жігіттік желік кіргізгендей еді. Ептеп қыздарға да назар сала бастаған. Солардың ішінен алғаш көз тоқтатқаны Мәдина болды. Ол арманы: “Жығылсаң нардан жығылдың" кері екенін іші сезсе де, оңайлықпен Мәдинаға жуықтай алмайтынын білсе де өзін-өзі тоқтата алмады. Асылы, армандай көзсіз, армандай өлшеусіз нәрсені Қабыш көрген емес, “Қанша арманым кәдесіз қалып жатыр, бұл да солардың бірі ғой", – деп оңашада жалын ата күрсінетін. "Кейде өзімді-өзім жүйкелеткеннен не табамын, қой құрсын ұмытайын" – деп өзін-өзі талай қайрағанмен Мәдина кескіні қиялында көлбең ете түссе-ақ бітті, ерік-күштен айырылып, бұрынғыдан бетер азап жүгін үстемелей түсетін. Тіпті сол көзсіз өжеттік жетегінде қаңғалақтап жүріп, той-томалақта Мәдинамен бір-екі мәрте тілдескен де. Сонда қыздың өзіне деген қимас көңілін аңғарып бұрынғыдан бетер іші өртене аласұрғaн-ды. Қанша арпалысқанмен қолыма құс болып қонып, өмірімнің гүліне айналар-ау деп үміттенбеген. Көсіп берер малы, қыр көрсетер билігі жоқ жарлы, көп жуанның көз сұғы қадалған қызға қол жеткізе алмай, шерменде күйде қаларын сезді. “Жығылғанға жұдырық" дегендей жан азабын тартып жүрген шағында ауру мен қарттықтан жұқарған әкесі дүние салды. Артынан екі айдан соң анасы марқұм болды. Ақырында сопиып жалғыз басы қалды. Сонан соң салт басты, сабау қамшылы қалыпта жүрудің еш мүмкіндігі қалмағандай көрінген. Егер бағы жанып бір қызға басы байланар күн туса тағдырдың тек ғана Мәдинаға тап келтіруін жатпай-тұрмай тілеп жүрді. Ақырында “Суға кеткен тал қармайдының” кебімен, бәлендей мархабат күтпесе де, ретiн тауып қасіретін Сатыпалды байға сездіріп тынған. Егер рақымы түсе қойса, Сатыпалды үшін айтарлықтай бел қайыстырып, титығына тиетін шаруа емес. Өйткені қыз әкесі Уәйіс рулас ағайын, әрі бай дәулетінің көлеңкесінде қалт-құлт күн көріп жүргендердің бірі. Айтса бітті, аяқсыз қалмайды... Ал іш есебi iшінде сылтауратса, онда өзі біледі. Жыңғылдысайдағы қазынаға сырттай қамқор болып жүргенін ескермесе, Қабыштың Сатыпалдыға өткізген еш нәрсесі жоқ. Сатыпалды тілалғыш, жұмысты жақсы істейді деп батпан құйрықты Қабышқа асата салмайды. Жаксылық жасаса кырық айлалы кәрі түлкі есеппен ғана жасайды.

	Алғаш әңгіме қозғалғанда Сатыпалды самарқау тыңдады. Кейін мән-жайға қаныға келіп, қызда ата жауы Өрімбайдың да ойы барын есітіп, тіпті қалыңмалды мол төлеп, Мәдинаны тоқалдыққа алмақшы ниетін тыңдап, бағаналы бері үнсіз отырған ол басын көтеріп алды. Қырдан жаңа құлап қыстауға енді жайғасып жатқан бай бұл жағыдаяттан бейхабарлығын енді ғана білдіріп, өзінің ойланатынын сездіріп Қабышты шығарып салды.

	Байдың не ойлағанын кім білсін, Қабыш Сатыпалдының қыз әкесі Уәйіске салмақ салғанын естігенде жүрегі жарылардай қуанып, тек енді сәтін тілеумен болды. Уәйіс әдепкіде сырғақтап, сыртау айтті, бұлттарып байқағанмен екі сөйлеуді өлім санайтын Сатыпалды адымын ашырмай, желкеден басқандай етіп, Мәдинаны өзіне қосты. Өзгелерге аузын кең ашып, әлі де қалың мал санын көбейту қамымен жүрген Уәйіс Сатыпалдының тегеурінімен кедей жігіттің тірнектеп жинаған азын-аулақ қарасына амалсыз қанағат қылды... Бұл Қабыштың өмірінде бірінші рет арманының орындалуы еді. Анау-мынау емес, ғұмыр бойы тілейтін тілегінің тең жартысының ғайыптан тайып табан астында оп-оңай орындалғанына әлі күнге іштей шүкіршілік етеді.

	Қай қуаныш кісіге қиындықсыз қол жеткізген дейсіз? Кейін қыздан дәмелі біраз жұрттың қысымына шыдауға да тура келді. "Өрімбай бидің егінін өртепті", – деген жаламен итжеккенге де айдала жаздады. Онда да қолыма енді-енді бұғау салынар деген сәтте арашаға Сатыпалды түсіп аман алып қалды.

	Сол сәттен бастап Сатыпалды Қабышқа дүниедегі ең абзал, ең ізгі ниетті кісі сияқтанып елестейді де тұрады. Өзін оның алдында ылғи да қарыздар жандай сезінеді. Ау, соның арқасында дүниедегі ең тәттіден дәм татып, бар қызықты бастан кешіп жар құшса, бала сүйсе қарыздар болмай қайтушы еді. Қарыздар, қарыздар! Тіпті, әлде де қарыздар!

	Рас, бай талай-талай басын бәйгеге тігер қауіпті жерге де, қатерлі сапарға да жұмсап жүрді. Талай-талай ажал аузынан оралған сәттері де бар. Әсіресе, туған жерден табан аударатын жаздағы қимылы сан мәрте шошындырған да... Сол жылы басқа да біраз байлар сияқты Сатыпалды Қырға көшпей, Сырдың бойында отырып қалды. Малын ойға-қырға айдатып, алтынға айырбастағанын алтынға, ақшаға сатқанын ақшаға сатқызды. Сойыл ұстауға жарайтын жігіттері күндіз-түні далада аш бөрідей жортты. “Ойбай, Сатыпалдының адамдары мына жағы -Үргеніш, Бұхар, мына жағы – Орынборға дейін барып сауда жасап жүрген көрінеді”, – деген сыбысты құлағы анда-санда шалатын, Ал өзі білекті жігіттердің он шақтысын соңына ерітіп, қардай бораған қарақшылардан Қаракөлдегі Сатыпалдының жылқысын қорғап сабылды.

	Қызметіне дән риза Сатыпалды бай Қабышты жанына бұрынғыдан да жақын тартты. Тіпті келе-келе оның шыжымдал сыр шашар кісісі де болып алды. Бірде оңаша әңгіме үстінде Сатыпалды:

	– Заманның түрі жаман. Сыңайы жақсылыққа соқпас. Түбінде осы беталысымызбен бір сұмдыққа ұрынамыз ба деп қорқамын. Қолдан билік кетпей тұрған-есімнің түзу, ақылымның бүтін кезінде, бересімді беріп жұртпен толық еceптескім келеді. Қабышжан, мен үшін маңдай терің көп төгіліп еді, ана байлаулы тұрған екі-үш бие, бір айғырды саған берейін деп ұстатып қойдым. Қарсы дау айтпа, қарағым. Ал, ала бер, Қүдай алдында сұраусыз, – деп салды.

	– Ол не дегенiңiз, аға! Құлай сақтасын, басқаға сатсам да, терімді сізге сатпаймын. Мен сізге өмір бойы қарыздар жанмын, – Табан астында не дерiн бiлмей Қабыш сасқалақтап қалды. – Жо-жоқ айта кермеңіз.

	– Ақы дегiң келмесе, берген еншім болсын. Тонның ішкі бауындай жақын тартып кетіп ең, ал шырағым. Ала жаздай жұмсап жылдағы егініңді де салғызбадым. Ертең қылышын сүйретіп келер қыстың қалай қабақ танытарын кім білген. Қамытшылық күн туса, бала-шағаңның обалына қыалмайын, – Сатыпалды көзін сығырайта алысқа тігіп, сәл ойланып алып әңгімесін қайта сабақтады. Қазір бардың өз малы өзіне жау болған заман ғой. Сен алмасаң ертең өкімет сыпырып алады... Алғанымен тұрмай басыңа бәлені үйіп-төгеді... Сен қу кедейсің, саған келер еш нәрсе жоқ. Уақытша жұмсап, тұтып бүйірің шықса, қалғанын пешенеңнен көре жатарсың.

	Қабыш қанша қашқалақтағанмен бетіне жел болып келмеген кісінің мәселін қайтара алмай отырып қалды. Соны аңғарған Сатыпалды енді басқа бір жайдың ұштығын шығарды.

	– Қашаннан бет жыртысып, жаман үйренген жан емеспіз бе, болыстықтан қалғалы Байбол тіпті өшігіп алыпты. Белсенді атаулысын менің соңыма салып қойған десем, қате айтқандық болмас. Әкесін мен өлтіргендей қолынан келсе, алдымен менің басымды жұтпақшы. Бұрынғыдай емес қартайдым ба, оның үстіне елдің тiзгiнi де уыстан шығып бара жатыр. Қазір кез келген ит шалғайдан алар нағыз көзтүрткі бір өзім. Ана жақтағы жаны ашитын жалғыз-жарым кісілердің айтуына қарағанда, – Сатыпалды шығысқа қолын сермеп Ақмешітті мегзеді. – Үлкен зауалға ұрынатын тәріздіміз. Оның үстіне ел пиғылы да азған. Құрсын, қайсысымен айтысып, қайсысымен алысайын. Мені күндегендердің жері кеңiсiн, ат басын алысқа бұрмақшымын...

	Ғұмырында билікке де, байлыққа да таласып көрмеген, сөз сайысынан шет қақпай өскен Қабыш Сатыпалдының әріден қозғаған, қырық қатпарлы, көбіне ел билеушілерге ғана аян пайымдауларына со жолы ауылдан онша түсінбей аттанғанмен, кейін көп нәрсенің басы-қасында жүріп, алқа-қотан әңгіме ортасына еніп барып, әзер-әзер іс мәнін топшылай бастаған-ды.

	Сол жылы бай Ауған асты. Қабыш оның кететінін Жыңғылдысайдағы көмбеден бір қоржын алтын-күмісті Сатыпалдыны жеке өзi қосарына алып келген аттың арқасына салып болып, Қарауылтөбедегі үйіне жақындаған жерде естіді. Естігенде сонша қазынаны Жыңғылдысайда қалдыратынына қайран қалды.

	– Аға-ау, боса да кететініңіз анық екен, онда сонша қазынаны далаға тастағанша неге бəрін алып кетпейсіз, – деді.

	Сонда Сатыпалды бай:

	– Біздің тірнектеп жоқтан бар жасап, болған үстіне бола түссе екен дейтініміз дүниеқоңыз пендешілігімізден. Әйтпесе, қоржындағы мүліктің қолдың кірі екенін кім білмейді. Нағыз қазына туған жер ғой, Қабыш шырақ. Соны да қиып тұрғанда жылтыраған азын-аулақ жиһаз не тұрмақ.

	Бақса, Сатыпалдының далаға тастар еш нәрсесі жок екен. Бәрі алдын ала есептеулі екен. Сонан соңғы әңгімені бай өзінен қалып бара жатқан кенже ұлы Зиялыға байланысты қозғағанынан сезді. Сезді де, жазда екі-үш биесі мен айғырды тықпалауының сырын түсінді.

	Бірақ, көңіліне алған жоқ. Еш уақытта Қабыш Сатыпалдыға өкпелемейді, тіпті оның:

	– Жыңғылдысайда қалған қазынаны Зиялы екеуің бөлісіңдер, – деген емеуірінінің ерiктен тыс күштің дүмпуімен амалсыздан айтылғанын түсінсе де ренжімейді. Ренжімейтіні, соншалықты дүниені Құдай аманатыға тастаудың қаншалықты қиын екендігін білгендіктен де емес, туған жермен қоштасудың ең ауыр тауқымет екенін сезгендіктен де деуге келмейді, ренжімейтіні жан жары Мәдина екеуінің арасына дәнекер болғандықтан. Серғазы мен Күләйімдей нәресте сүюге шапағаты тигендіктен ғана...

	Қолына шыр жұққан Қабыштың ғұмырында арқа басын кеңге салып күн кешкені сол күз шығар. Қанша дегенмен бардың аты бар екен. Бұрынғыдай келе жатқан қысты көл жағалап, көл-көсір уайыммен емес, қара қасқа айғырдың алдындағы азғантай үйірге иек арта қампайып қарсы алған. Қашан барса да Ұлыкөлдің батысындағы құмға еніп алып, қалыңды еміп жатқан жылқыға сүйсіне қарап көңіл тояттататын... Азын-аулақ қара азыққа асқатық қылар боз биені іштей соғымға ыңғайлап, енді қар қалыңдап аяз түсер мезгілді күтіп жүрген. Құдай құрамағанға шара жоқ екен. Арқасын тамға сүйегендей көңіл марқайтқан байлығы көзді ашып-жұмғанша, көрген түстей ғайып болған.

	Жылқының алғаш жоғын көргенде өз көзіне өзі сенбей астындағы торының қан сорпасын шығарды. Қанша шабуылдағанмен артына із тастамас үшін көлден тоғытып өткенін іші сезіп, малының қолды болғанын түсінді. Әккі ұрының мына үкілі қамыс көмкерген жалпақ көлдің қай тұсынан жалдағанын топшылай алмай басы қатты. Ақыры асықпай із кесіп, Ұлыкөлдің айналасын қаусыра қоршап жатқан құмтөбелерді шарлауға кірісті. Сонан араға бір жеті салып барып, жылқының ізін шығарды. Ұры алдымен шығыска, онан Қызылқұм беттегі екі-үш кешпеден өтіп, батыстағы жайылма суға сіңіп жоқ болып кетіпті. Ине іздегендей көлді жағалап жүріп әзер дегенде шөлге шыққан тасқұрақ арасынан қайта кезіктірген соң зерттесіп қалмай қойды. Сол із Бөгетқұмдағы Өрімбай аулының үстінен бір-ақ шықты. Шамасы ұрының онша айыл жимай ұрлық малды ауыл үстіне құлатканына қарап, бәлендей сескенбейтінін аңғару қиын емес еді. Оның үстіне Өрімбайдың Мәдинаға қолы жетпей, кейін күйінішпен “егінімді өртеді" деп жала жауып абақтыға жатқызбақшы әрекетін еске түсіріп, жолының бола қоймасын сезсе де, ауыл іргесіне келіп тұрып, тілдеспеуді еркек басына мін санады.

	Мезгіл намаздыгер әлеті. Су жағалай қонған он шақты үйдің сырт тірлігіне қарап іргесі сөгілмегенін аңғару қиын емес. Бірақ бұрынғыдай ауқатты ауылдың айдынын асырып тұратын ойын-той, әулекі айқайдың нышаны байқалмайды. Тек есік алдындағы ошаққа түтінін будақтата от жаққан ақ жаулықты бірнеше әйелдің шаңқ-шұңқ сөйлегендері, бірлі-жарым жылаған балалардың дауыстары, иттің үргендері ғана құлағына жетіп тұрды. Жайлаудың батыс бетіндегі көк жасыл жазыққа тартылған желіде жатқан азын-аулақ құлынды айтпаса, ауыл төңірегін тоздырар қара-құра да жоқтың қасы дейтіндей. Ал көпаса тұнығы лайланып, шөбі тұяққа тапталмаған дала – шымылдық ішіндегі келіншектей маужырай қалған. Сарғыш тартқан қамыстардың үкілі басы иіліп, сонау көл жақтан жеткен қаз-үйрек даусын тыңдап тұрғандай қыбырсыз.

	Басқалардан оқшаулау көл жағаға тігілген ақ боз үй жанындағы жайпақ төбе басында тұрғандар ішінен жыға танығаны – Түктібай. Бұрындары жақтырмағанына қарамай Сатыпалды аулына жиі келгіштейтін. Бір кездері жүз таныс, қолында билігі бар пешірдің алдынан шыққанына әдепкіде іші жылығандай болып еді; бірақ ілескен тобынан жырылып сырт қалғанын көріп секем алып қалды. Түктібайды жай емес, өзін алыстан танып, ыңғайсыз әңгімеге араласқысы келмей, әдейі жеке кеткенін байқады. Ал, шапанын желбегей жамылып тұрған жирен сақалды мықыр кісінің Өрімбай екенін Қабыш алыстан-ақ шырамытты. Өмірінде дастарқан басында ұшыраспаса да, сырттан бір-бірімен жіті таныс. Бәлендей шіріген бай болмағанмен аузы дуалы, сөзі салмақты биді төңіректеп шықпайтын сойыл соғарларының бар екенімен де хабардар. Айнала қоршаған төрт-бес кісінің сықпыттары да сол сойыл соғарларға ұқсайтын Өрімбайдың ызғарлана, қабағынан зәр шашып сөйлегеніне еміне құлақ түретіндерінен аңғарды.

	Онсыз да шырт мінез биді шаттан түртпес үшін ізеттіліктің жоралғысын жасап, алыстан көлігінен түсіп, адамдар мәслихат құрып тұрған төбеге жаяулап жетті, құлдық ұрған кісінің кейпін білдіріп, алыстан айқайлап сәлем де берді. Азамат басымды кішірейтіп ілтипат көрсетіп тұрганымды ең болмаса назарына ілер деп еді, бірақ қателескен екен. Би іш тартпақ түгілі, мерез көрген жанша сәлемін де алмастан теріс айналды. Мұндай қорлауды күтпеген Қабыш аяқ-қолы дірілдеп, көз алдындағы дүние теңселіп кеткендей сезінді, сосын құдай өзі берген жанын өзі алса да деп барынша дауыстады.

	– Өреке, үйден жоқ іздеп шығып едім, із сіздің ауылдың үстіне келіп құлады! Жігіттеріңізге айтыңыз, малымды қайтарып берсін!

	– Ой, сен не тантып тұрсың! – Өрімбайдың шегір көзі ұясынан шыға шатынап сақалы желп-желп ете қалды. – Сен қу кедейте мал бітіп, оның ұрысы мен болыппын ба?! Әкеңнің аузын... Мына кірме аузын қалай-қалай қайшылайды, ә... Әй, тумай туа шөккірлер, неғып тұрсыңдар, менің төбеме әңгіртаяқ ойнатып, мына бұралқыны өлтірмей!..

	Сол сол-ақ екен қамшы басына қардай жауды. Әке дегенмен жан қалмасын білген Қабыш та қайта ұрыс салып кайрат қылып-ақ бағып еді, атына жетпей құлады. Онан соң еміс-еміс құлағында қалғаны:

	– Тоқтатыңдар. Құн сұрайтын кісісі болмағанымен, тал түсте қанын жүктегеніміз елден ұятты. Осы таяқпен де көпке дейін мал түгілі, басымен қайғы болары сөзсіз. ...Ерге таңып, атының басын қаңтарып айдап салыңдар..." деген шаң-шұң дауыстар ғана. Сонан түн ортасы ауа Қарауылтөбедегі қараша үйінің есігі алдына ат белінде таңулы жеткені, онан жылап жүріп Мәдинаның шешіп алғаны көрген түстей там-тұмдап қана есінде бар.

	Сол жатқаннан ұзақ жатты. Екі-үш уақ жандықтың бiрiн сойып қалжа жасап, бір жарым айда әзер келеге келді. Бірақ сол соққымен бірге жабысқан оң жақ өкпесідегі шаншудан әлi қол үзген емес. Қатты қиналса, не қарбалас кимылдаса, жауырынының астына оқыстан жебе қадалғандай сірестіріп тастайды. Міне, сол азапты науқастың білінгеніне үшінші күн. Бұрын жақсы тамақ ішіп, жылы киініп терлеген соң барып еңсе жазушы еді. Енді қалай айығарын кім білген?..





ЕКІНШІ БӨЛІМ





Бірінші тарау




	1932 жылдың наурыз айы. Көктем басталғанына қарамай даладағы сіреу қардың әлі мұрты да шағылмаған қалпы. Соңғы бір жұмадан бері ғана қабағы жазылған аспан-жердің бүгін де мажырасын пейілге енгендей сыңайы бар екен. Соны сезгендей жеркепе ішінен тышқандай өрiп төрт жан тысқа шықты. Олар шығыстан төгілген шуақты қызықтағандай есік алдына шоғырланды. Сүйменге сүйеніп, сол үнсіз тұрып қалған Қабыш кенет зайыбы Мәдинаға мойын бұрып:

	– Жыңғылдысайдағы көмбеге көз жетер жерден зер салып қайту қажет еді, – деп екiұштылау ой қозғады да, онысын әрі қарай өрбітпестен кері бұрылды. Жанынан басталатын жалғызяқ жолға түсіп, әлі жұмсарып үлгермеген қарды қаршылдата басып, шақырайған күн астына қарай жүріп кетті.

	Құдай қосқан қосағының ретсіз әңгіме айтып, қисынсыз күдік білдірмейтінін білетін Mәдина нақ осы жолы әлденеден секем алатынын іштей біле қойды. Онсыз да күйеуін шығарып салып, өзі отын шабуға кеткелі тұрған әйел үйелмелі-сүймелі екі баласы – Серғазы мен Күләйімді жылағанына қарамай жеркепе ішіне кіргізді. Өзі қалың киініп, қайта сыртқа шығып, қажетті нәрселерді тақтап алды да, солтүстік батысқа қарай маңдай түзеді.

	Биыл қыстың ерекше қатты болғандығынан, әлде орта құрсақ кісінің бойы оңайлықпен жылымайтын әдеті, әйтеуір жылда жетіп жығылатын отын қоры наурыз айы бастала бере ақа-тақа бiтiп қалды. Осындай кісі арқасынан күн көрінген аштық шақта ең құрымаса от жағып, тұмсық жылытып отырмаған соң, бұл дүние қарап қалмай ма? Әсіресе, ала таңнан аттанып, шабақ аулап, су кешіп мұздаяқ болып оралатын күйеуі отаным деп от басына оралғанда, балтырын қызыл шоққа қақтап бой жылытпаса, төсек тартып жатып қалардай қорқады. Рас, әдепкі ниеті қыстау маңына өскен азды-көпті қарабарақ, жыңғылды шауып алу болатын. Бірақ күйеуінің әлгі сөзінен соң екі шаруаны қатар тындыруды ниет қылды.

	Қарауылтөбедегі қыстау мен Жыңғылдысай арасы әжептәуір қашықтық, дегенмен салтаң басты Мәдина қатқақ қар бетімен межелі жеріне шаршамай жетті. Алыстан тұрып – бауырына қазына басқан жарқабақтағы қатар өскен қоянсүйектің маңын бақылап, кісі ізін іздеді. Осыдан кейін ғана барып, қазынаның әзір суық қолдан амандығына көз жеткізіп аптығын басты.

	Көңіл бірленгесін-ақ ойына үйінде қалған балалары түсті. Анада Қабыш екеуі Майлыкөлден Қарауылтөбеге оралган жолы балаларының үрей мен аштықтан талықсыған түрлерін көріп, ендігәрі естияр кісісіз оңаша қалдырып кетпеске ат су ішкендей күйді басынан кешкен-ді. Бірақ мына заманда пенденің қай қалауы орындалған. Қорықса қорықар – жүрегі жарылмаса жарар. Жыласа жылар – жоқтау салғызбасын де. Ашықса ашығар – аштан өлмегенін айт.

	Мәдина асығыс қолындағы шылбырды жанындағы бұта түбіне тастай салды. Иығынан кетпенді түсіріп, жарымбелге жуық қарлы мұзға көмілген жыңғылды шабуға кірісті..

	Мәдина сол сәттен бастап тынған да, тыныстағанда жоқ. Жан-жағына мойын бұрса, уақыт оздырып алардай қауіптенді. Тіпті ол аспаннан елжірей төгiлген шуақ пен қатты қимылдан денесінің бусанып, терлей бастағанына да қарамады. Табан астындағы ақ сіреудің кем-кемнен көгіс тарта еріп, аттаған сайын ойылған қарға омбылай бастағанына да мән бермеді. Тек сонан түске салым ауа демін ішіне тартып, ызғар шаша бастағанда ғана барып, жұмысын тоқтатып, төңірегіне үреймен көз жүгіртіп, тоқтап тұрып қалды. Сөйтсе, дала реңі әп-сәтте өзгеріп барады екен.





Екінші тарау




	Таң атқалы тұяқ серіппестен төрдегі төсек үстінде жатқан Түктібай сәске шамасында орнынан асығыс тұрып, қас қағымда тастай боп киініп те алды. Қазіргі кездегі артық қимыл, бойындағы сарқыншақ қуатты онан сайын сарқа түсетінін білсе де, шыдамы жетпеді. Күндіз-түні жанын жегідей жеген көкірек құрты Жыңғылдысайдағы қазынаның иә бүгін, иә шiгiн шығарсам деп еді, бірақ әзір ұшы-қиырына жетер түрі жоқ. Ақылға салса әлі де алысқа сілтейді, ашуға мінсе кейде көктен күткені көлеңкесінде өзімен бірге жүрген тәрізденеді. Тек қимылдаса біткені...

	Ол тордағы арыстандай өз-өзімен арпалысып, есікке дейін қатты адымдап келді де, кілт тоқтай қалды. Сан-сапалақ суреттен өңге еш нәрсе көзге ілінбегенімен ойша топшылап аласа маңдайшаға оң қолын артты. Сосын біреу естіп қоярдай:

	– Өлтіру керек, – деп тістене сыбырлады. – Өлтіру керек, Қабышты.

	“Жо-жоқ, көмбе құпиясын ашқанша шыдауға тиіспін. Алдаймын, арбаймын; болмаса азаптаймын, әйтеуір ұштығына шығамын. Сонан соң бір қапысын тауып үнін өшіре салу лақ бауыздаудан да оңай. Тек көбі кетіп азы қалғанда қоқысын шығарып алмай, жымын білдірмей істесем жарағаны".

	Түктібай ұйқыдан оянған кісіше ойын сейілтіп сыртқа шықты.

	Қыстай дәуірлеген ақ түтек боран мен қызыл шұнақ аяз наурыз айы туа беті қайтып, табиғат бір жеті жылы шырай танытып еді, бүгін күн райының қайта бұзылар сыңайын байқап Түктібайдың қабағы түсіп кетті. Қанша дегенмен жылт еткен аз мерзімдік шуақ, ат бауырын сипайтын сiреу қардың мұртын да шаға алмады. Тек көп аса қар тоқтатпай жел айдап кететін кей төбeлердің түстік беттегі жұқа бүйірінің текеметтей-текеметтей жерлері енді ғана жалаңаштанып келе жатқанда мына құдайдың күнінің қайта іш тартқанын аңғарып, өлік көргендей есік алдында самсоз тұрып қалды.

	– Құрт, жой, тігерге тұяқ қалдырма?! Кегіңді ал, кереңді тойдыр!

	Түктібайдың көзіне дөңгеленіп жас үйірілді. Оның қазір Құдайдан басқа айтысары да, тартысары да қалған жоқ. Бұрын заманның түзігі, ел басының бүтінінде ерегісері де, егеcері де жеткілікті болатын. Айбат көрсетер азулы дұшпан, ақыл айтар қамқор жандар табылатын. Кейде сол ырду-дырду әңгімеден ығыры шығып, Аллаға жалбарынып жеке-дара жайбарақат өмір тілейтін. Бақса қателескен екен, қыңыр тілек тіледі ғой соңда. Енді қарғыс есіткеніне де қарамастан оңнан-солдан жинаған азғантай нәпақасын жүрек жалғар талшық етіп қу басының сопайып жүрген жүрісі мынау. Ал қанша сабыр сақтағанымен қап түбіндегі азғантай азықтың күннен күнге шөмиіп бара жатқаны анау. Қап шөмиген сайын өмірді басынан бастап қайта сүру керек деген тұжырымы да, Сатыпалды байдың қазынасын қолға түсірем деген арманы да қашықтай түсетіндей аласұратынды шығарды. Ең болмаса мына жалаңаяқ диқандар құсап, көл жағалап балық аулай алмайтынына ызаланады. Шым-шытырық жоспар жасап, Жыңғылдысайдың жықпылына қиял жүгіртіп миы қатады. Арнайы іздеп Қабышка бір емес, бірнеше мәрте барған да. Сыздықтатып сыр тартып әуреленген де. Бәрібір өндірген түгі жоқ. Салы суға кетіп, ұнжырғасы түсіп қайтатын. Ақырында жаман балықшының тұзаққа өзі келіп түсер сәтін күтумен сарғайып жүрген түрі осы.

	Сонғы жетіде күн жылығасын, іші де жылыған. Мезгілі жеткен қыс енді шығады екен деп қуанған. Бірақ мына Құдай қасарысып алса керек. Суықтың қайта сес көрсетуі: “әзірге жер қараймайды, мұз ерімейді", – деген тұжырымымен пара-пар десе болар. Ал қыс аяғы созылса Түктібайдың үміті үзіліп, тілеуі кесілері сөзсіз.

	“Жо-жоқ, Түктібай арам өлмейді. Қазірден бастап іске кіріседі. Қаңғыған кірмені алдайды, арбайды. Қалайда айтқанына көндіреді. Оған да шынын айтпаса, көзін ала беріп соққыға жығады. Жығады да қол-аяғын матап, Ұлыкөлге Қабыштың өзі ойған үкiсiне өзін жалаңаштап салып тұрып қайта тергейді, әйтеуір сілкілеп іштегі сырын сығып алады, бар құпиясын ақтаруға мәжбүр етеді".

	Түктібай ішке адымдай еніп, босағаға қыстырулы айбалтаны қойнына сүңгітіп жіберді. Сонан соң сыртқа шығып, Қараөзекті бетке алып аяңдап жүріп кетті...





Үшінші тарау




	Мәдина ес жиып, ақылға келем дегенше батыстан бой көтерген өткір желге ілесіп, көкжиектен суырыла шыққан тоқымдай-тоқымдай бұлттың арты бірте-бірте тұтаса келіп, онсыз да әр, ажардан айрылған даланы біржола тұншықтырып жоқ еткісі келгендей, тыныс табар тесік қалдырмай тұмшалап, бүркеп алды. Түзді жапқан қыстайғы сiреу қардың мұрты енді шағылып, түстiк бүйірі жаңа-жаңа қарая бастаған биік төбелердің ылғал топырағы қылаулаған қар ұшқынынан лезде қара қошқылдана бастады. Әдепкі көктем лебімен сайларда, ойпаңдарда сүтке бөккен сөкше жиынды суға жiби бастаған сүрі қар әп-сәтте қайта қатайды. Әлдеқандай жамандықты сезгендей, төңіректегі бұта біткен жұлқына шулап, бойшаң өскен жыңғыл, қарабарақ, қоянсүйектер бір-біріне сеңдей соғылысты.

	Осы бір сүреңсіз көрініс, сүйкімсіз табиғат өксігінен Мадинаның құлағы тұнып, басы айналатындай. Адыра қалғыр, бағана: “әнебір жерге дейін шауып, алып кетсем", – деген межесінің жартысына да жетпеуін қарашы. Құдайым-ау, ет пісірім уақыттан бері бір арқа шөпшек жинап ала алмаған не деген сұмдық. Өткен жылдың өзінде шай қайнатымға жеткізбей қарайған жердің жыңғылын қиратып тастайтыны қайда? Айта берсе алақыстай жағатын отынды үш-төрт күнде-ақ апыр-топырын шығарып шауып алмаушы ма еді? Енді мынау, қанша жанталасқаныменен қарымды қайрат көрсете алмай діңкелеп тұрғаны. Сонан бері шынымен-ақ қайратының қайтып, қажырының біткені ме, әлде кетпені түскір өтпей ме? Алдыңғы жылы ғана сілтесең қара жер қыртысына саласына дейін сіңіп, сүйекті бұтаны алмастай қырқып түсетін қасиетті құрал күтімсіздіктен мұқалуы да мүмкін ғой. Бұрын ат жалын тартса тақымнан тастамайтын Серғазының көкесі қолына сүймен ұстағалы мұз ойып, балық аулаудан басқа тіршілік қамын ұмытқандай, кетпеніне назар салмағалы қашан. Ұңғысын мықтап, жүзін шыңдамаған құралдан қасиет қашса, енді оған не өкпе бар.

	Мәдинаның аумақты мөлдір қара жанарына жас үйірілді. Сонан соң қолындағы кетпенді сылқ еткізіп жерге тастай салды. Енді қанша құлшынғанмен ойындағы отынын мандытып шаба алмайтынына көзі жетті. Әрі үйге оңаша қалдырып кеткен кішкентай балаларынан жаны төзбей, тықырши бастады.

	Ол басындағы түйе жүн бөкебайды жөндеп тартты. Беліндегі тұсауды шешіп, еңсесін басқан тізеден төмен тонының өңірін сұғынта қаусырып белін қайта байлады. Үйден алып шыққан шылбырды дөңестеу жерге жайып, азғантай отынды тасып алды. Сонан соң отынды буып, оған шырмалған шылбырға иығын сұқты да еңiске қарай екі-үш итініп орнынан тұрды.

	Төбенің қабағына көтерілгенде бір қырын соққан жел екпінінің өзі ойлағаннан әлдеқайда тегеуірінді екенін аңғарды. Көзге көрінбейтін саусақтарымен омбы қарға итеріп, омақата құлатқалы жанталасқан табиғат тентектігіне төтенше жігермен тырмысып ілгері ұмтылды. Ол – иығын қиған жіпке де, кеңсірігін қақ жарған суыққа да, діңкесін құртқан әупірім желге де қарамастан Қарауылтөбе бауырындағы жер кепесіне жеткенше асықты. Асыққанмен иек астында деген қыстауы түскірі су іздеп сағым қуған шөлдегі кісідей жеткізер емес. Әйтеуір көңілге медеу тұтары боран соғып, астын-үстін ақыр заман болса да адаса қоймайтыны. Әр төбесі, әр сайы кішкентайынан таныс. Бұл төңіректің төбе дейтін төбесі де Қызылдың құмындай ұланғайыр емес. Әні анау Серғазының көкесі бауырлап жүріп, Ұлыкөлден әрі асып Қараөзекке несіп іздеп жол тартатын Жыланды жотасы. Ал көк желкесіндегі Жуалы құмы. Арғы жағы бірте-бірте аласарып барып бітетін қалың жынысты ықтасыны мол жайсын жер. Бір кездері суық түсе қырдан құлайтын байлардың қысқы қонысы. Қырдан құлаған ел ең әуелі жайылымға сыйыспай тік қағыса, сойыл сілтесе келіп, ақырында жайғасқан соң, айқай-шу, ырду-дырду той-томалақ, айт-құдажолыға ұласатын еді-ау. Сондайда ағайын-тума, жекжат қуанышына ортақтастырмай, ескерусіз қалдырған емес. Ел аралап бой жазып қалатын сәттері де сол тұс болатын. Азын-аулақ егінді жинап, қыстық отынын дайындап алғаннан кейін, қар жауып, мұз қата соғымдарын сойып еңселерін жазатын. Қазір ойлап қараса, ол да бір дәурен екен.

	Анада Қабыш екеуі Майлыөзекке барып келгеннен бері бір кездердегі арқа сүйер қалың елді ойына алса-ақ біткені, қаптаған қалың зират алдынан самсай шығып, зәре-құтын қашыратындай күйге енеді. Уақыт тауып сәл ғана қиялға берілсе, алдымен сонау Көктөбедегі жалғыз ағасы Жұмабек көз алдына елестейтін күйге енген-ді. Жұмабек көз алдына елестесе-ақ бітті, әлдеқандай бір жанашырлық сезімнен туған алаң көңілділік – жүрегін шым-шым сыздатып, уайым-қайғы жан дүниесін жаныша бастайды. Мына ел басына орнаған ақырзаманға ұқсас аталатын жұттың ызғарлы лебі оның да ошағының күлін суырып, шаңырағын ортасына түсіргендей, кей-кейде өз ойына өзі шошынып жылап та алатын. Әрі-беріден соң бір кіндіктен көктеп, бір ананың қос мамасын тайдай тебісіп емген бауырына осы бір зауалды шақта қол ұшын беріп, жанына желеу бола алмаған өзінің мүсәпіршілік халіне назаланады. Дүниесі құрғыр-ай, сонау балалық шақтарда күндердің күнінде екі айырылып, бір-бірімізді бір көруге зар болармыз-ау деп ойласайшы. Өткенге көз салса, жайлы төсекте жатып көрген әдемі түстей тамсанып қалары бар...

	... Әйтеуір өзі ес біліп, етек жапқалы ата-анасымен қатар Жұмабектің де ағалық қамқорлығына бөленіп өсiп еді-ау. Өзінен бар жоғы алты-ақ жас үлкендігіне қарамай бауырлық мейірімнен де биік әкелік қамқорлық жасайтын. Қайда жүрсе көз алдынан таса етпей, қыз-қырқындармен аралас той-томалаққа бара қалса да алыстан торуылдап жүретін. Алғаш атқа шабуды да үйреткен Жұмабек ағасы болатын. Мал қайыруға қояр да қоймай әкесінің атын сұрап мінген ағасы өзін қазыққа байлаулы тұрған торының ерiн қондырып жетегіне алған-ды. Онда тоғызға жаңа шыққан кезі. Ойында еш нәрсе жоқ, ердің қасынан ұстап қыр асқан. Бар шатақ ауылдан ұзап, көзден таса болғанда басталды. Алдымен ағасының айтқаны:

	– Мен саған атқа шабуды үйретемін, – болды. Әдепкіде түсінбей аң-таң еді, сәлден соң ағасы атын тебініп желе жөнелгенде не айтқанын енді ұғынып, ерден әне-міне ұшып түсердей қорқып бақыра жылаған. Бірақ оған қараған ағасы жоқ. Бірте-бірте қос атты текіректетіп барып, көсілте шаба жөнелді. Жылқы жарықтықтың желгенінен шапқаны жайлы екенін де сол жолы білді. Ілгері леки ұмтылған көлік екпінінен жанарына жас үйіріліп, құлағына бұрын-соң естімеген үрейлі бір сарын келді. Бұрынғыдай емес, айқайлауға да шамасы жетпей, ер үстінде тістене жиналып, ілгері ұмсына еңкейіп, таралғыға салған аяқтарын қарыстыра қысып отыра берді. Енді бір құласа ат тоқтаса құлардай, тақымындағы жануардың кідірмей осылайша, жап-жайлы шабыспен тек ілгері ұмтыла беруін қалаған. Сол күннен бастап ағасына мал қайыруға өзі сұранатын болды. Тек, екеуі бір қырдан асса біткені жарыса шауып, кешке астарындағы көліктерін ақ тер, көк тер етіп бір-ақ оралып жүрді. Бірде тезек теріп жүріп, анасы екі баласының жарысып бара жатқанын көріп қалыпты. Сонан кешке қарай үлкен ойбай, кіші ойбай басталсын кеп.

	– Қыздың атқа шапқаны деген не сұмдық... Құлап жұлыны үзілсе қайтесің... Сен мақтайсың-ау ұлыңды, мен білсем осында ес жоқ...

	Шешесінің сөзінен әкесі үндемей құтылған. Бірақ араша түсе алмады. Кейін біржола мал қайыруға көмектесуден пышақ кесті тыйылды. Ағасы да қайта қолқалап көрген емес.

	Әкесі Уәйіс жұрттан озған бай да, қу тақыр кедей де емес-ті. Оны кейін ес біліп, етек жапқан кезінде өз көзімен көрген де. Құбатөбел қоңыр шаруалардың бірі еді. Жұртпен қатар көшіп-қонып жүрсе де, азын-аулақ малының бағымы көңіл тойдыратын. Сатыпалды қырдан құлағанда да қысқы қыстауы азын-аулақ малына сақадай сай тұратын. Сонда әкесінің қай кезде қолы тиіп жөндеп кететініне қайран қалатын. Жазғы жайлауға шыққанда да кей шаруалардай ағып-тамбай, буылған теңдей, тас түйін қалыпта жетер жеріне жететін. Өзгелер құсап апы кіріп, күпі шығып жүрген кезі де есінде жоқ. Әйтеуір уақыт тауып іс тындыратын, әйтеуір жұмысын жай қылатын. Сөйтіп жүріп жамағайын Сатыпалдының ұшы-қиырына көз жетпес шаруасына да қолғабысын тигізетін. Тигізгенде де жүрдім-бардым жақсы атты атану үшін емес, жан-тәнімен қомақты бір істі қопара тындырып алғысқа бөленетін. Сол әрекетіне риза Сатыпалды бай соңғы жылдары өзімен бірге Қарақұмдағы жайлауға ілестіре көшiрiп, сусындауға екі-үш биесінің сүтін де қиып еді-ау. Сатыпалды бай тек қана әкесіне ғана емес, анасы Шәмшаттың от басының тазалығы мен тағамының дәмдiлігін төңірегіндегілерге үлгі етіп, айтқанын өз құлағымен бірнеше мәрте есіткені бар.

	– Мен кейде Шәмшат жеңгемнің өз қолымен істеген тағамынан дәм татқалы әдейі ат басын бұрамын. Бұл кісінің асынан қылау таппайсың, – дейтін-ді.

	Кейін Сатыпалдының бірнеше рет соғып, қонақасы жеп, қымыз ішіп кеткені әлі күнге көз алдында. Өзінің аққу қанатының суылындай сазды бір әуенге елітіп, көзге көрінбейтін, көңілден өшпейтін белгісіз сағынышқа толы күндерді ұзатып салатын кездері де сол тұс болатын. Кейін байқаса соның бәрі бойжеткендіктің белгісі екен ғой. Шыбынсыз жаз, жусанды жайлау тезірек есеюіне әсер етті ме екен сонда. Әлде жалғыз ағасының зайыбы, жаңадан түскен жеңгесі Зейнептің әзіл-шыны аралас сырлары көңіл қозын қоздырды, әлде үйдегі басқа үлкендердің өзін үлгі тұта сөз етіп, әрі-беріден соң от басындағы азын-аулақ билікке араластырып ақыл-кеңес сұрауы, әйтеуір балалық дәуірден іргесін аулақ сала бастағанын аңғаратын. Әсіресе, жалғыз ағасы Жұмабектің өзіне деген ықыласы қайран қалдырушы еді... Базарға шықса да, ауылға саудагер келіп қалса да арнап жылтыраған бір нәрсе алып бермесе, көңілі көншімейтіндей көрінетін. Жеңгесі Зейнеп те алдынан көлденең шығып көрген жан емес. Қайта анда-санда енесі:

	– Зейнепжан-ау, әнебір жібекті өзің көйлек кып кисейші, – дей қалса:

	– Құрсын, Сырғалым тұрғанда маған жылтыраған нәрсенің керегі не? Әзірге киімсіз емеспін, кейін тағы көре жатармыз, – деп ат-тонын ала қашатын, өзінің құлағына сыбырлап.

	– Сырғалым ұзатылғасын күйеу бала маған айына бір көйлек кигізеді, – деп күлетін.

	Әдепкіде жеңгесінің қалжыңына қатты ашуланып та жүрді, кейін бірте-бірте еті үйреніп кеткені соншалық езу тартып күлетін де қоя салатын. Бақса, жеңгесінің там-тұм әңгімесі қайын сіңлісін жуасытып, өзінің түптің түбінде жат жұрттық екенін түсіндіру екен ғой. Кейін қөп ұзамай-ақ құда түсушілер көбейіп еді-ау. Ішінде жасы да, кәрісі де болды. Бірі кететін, екіншісі келетін. Бірақ әкесі ешқайсысына нақты жауап бермейтін.

	– Барса өз теңіне барады. Жалғыз қарындасымды жылатып малға сатпаймын, – деп көбіне көп жасы ұлғайғандарды маңайлатпайтын Жұмабек ағасы еді.

	Кейде Мәдина өзінің басының саудаға түскеніне көкірегін ыза кернеп, оңашада жылап та алатын. Анасына шағынған кезі де аз емес-ті. Бірақ оның қолынан да еш нәрсе келмейтін. Түптің түбінде "жазмыштан озмыш жоқтығын" түсініп еді-ау.

	Әлде көз жасы қабыл болды, әлде ағасының ақ тілеуінен, әйтеуір жұрт аузында гулеген өсек ақиқатқа айналмай, тағдыры басқада арнамен аға бастаған-ды. Сатыпалдының көп қамқорлығының аяғы әкесінің мойнына салмақ болып түсіп, күтпеген жерден Мәдинаның сан-саққа жүгірген ойы бір қазықтың түбінде шыр айналған. Жас болса да ол шақта – әкесiнiң Сатыпалдының қолқасынан бас тарта алмайтынын сезетін. Ал Сатыпалдының айтқанынан қайтпайтынын да білетін. “Берсең қолыңнан, бермесең жолыңнан" деп Қабышқа алып берерін де шешесі ұғындырып үлгірген. Сыртқа қуанышын байқатпағанмен жүрегі орнына түскен. Қабышты жалғыз атты кедей дегенмен, жұрт аузына іліккен келiмi келген жігіт екенін көптен білетін. Тіпті, бірлі-жар рет той-томалақта тілдескен де тұстары ұшырасқан. Иә, иә тағдыр жар сүюден тілегін беріп еді-ау. Көп ұзамай келін боп Қабыштың оң босағасын атаған. Әдепкіде бәрі де ойлағанындай еді, үш жылдан соң әкесі дүние салды. Арада әкесінен кейін тағы бір жыл аралатып анасы көз жұмды. Әке-шешесінің асын берген соң ағасы Жұмабек әйелінің төркіндері қоныстанған Көктөбеrе көшіп кетті.

	Тұрмысқа пісіп шықса да бірнеше жылдай құрсақ көтермей жүрді. Тек дүниеге Серғазы келіп бәрiн ұмыттырып, отбасының абыр-сабыр думанды тірлігі басталып кетті. Сонан келесі жылы ғой Көктөбедегі Жұмабек ағасының аулына баратындары. Алдында Мәдина ағасын айтып қыңқылдағанмен үндемей құтылып жүрген Қабыш бір күні шай үстінде:

	– Алдағы сәрсенбіге Көктөбеге барып қайтайық, жинал, – деп өз шешімін білдірген.

	Сонан Мәдина межелі күнге азын-аулақ қалта-құлта, қолға түскен көйлек-көншегін қоржынға салып, жүрегі лүпілдеп әзер жеткен.

	Сол сәрсенбіде атқа елең-алаңнан қонған-ды. Қабыш өзінің торысына аяқ артты. Өзіне көршінің көк биесі тиді. Онда Серғазының жасқа тола қоймаған шағы. Киіндіріп Қабыш алдына алды. Ұлының ұйқысын аша алмай қиқаңдағанына қарамастан Ұлыкөлдің солтүстік батысын бетке алып, көк жасыл құрақты қақ жара салынған жалғыз аяқ жолменен бірте-бірте Қарауылтөбеден ұзай түсті. Онда қазіргідей қақаған қыс емес, шілденің жаңа түсе бастаған шағы. Көл толы шыңқылдаған құс, дала жорытқан аң. Үстінен түссең дүркірей ұшады, аңдаусызда кезіксе дүрліге қашады... Ол кездерде елдің тыныш, заманның түзік, кәмпескенің әлі басталмаған шағы. Қаншама аяқ арытар көлігі бар қоңдылар Қарақұмды жайлауға көшіп кетті дегенмен, егін салған диқан үйінен-ақ жер қайысатын кез. Aттасаң бітті алдыңнан жолаушы жолығып, қыр ассаң бітті қоңырқай дәулетті ауылға ұшырайсың. Кездессең бітті:

	– Ассалаумағалайкум!

	– Уагалайкумуссалам!

	– Жол болсын.

	– Əлей болсын!

	Әңгіме аяғы: – Уа, үйге түс, қонақ бол!

	Осылайша Көктөбеге кіші бесін әлетінде жетті... Ағасы Жұмабек пен жеңгесі Зейнептің қуанғанын айтсаң сондағы. Біресе баладай мәз болып күлген олар, біресе сағыныштан көздерінде дөңгеленген жасты көрсетпеуге тырысып, Серғазының бетінен сүйген болып теріс айналған, түге. Өзі де ағасының бес ұлын кезек-кезек бетінен, маңдайынан сүйіп жүрiп ауыл адамының қалай жиналып қалғанын аңғармай да қалған. Сонан бастап үш күнге созылған құбатөбел дәулетті, бірақ көңілдері бай қоңыр ауылдың кәделі думаны басталып кетіп еді. Бірінен соң бірі қонаққа шақырып, от басын көрсетуге тырысқан-ды. Сонда аласапыран дүрмек арасында жүріп байқағаны Көктөбеліктердің де өздерімен харекеттес ел екендігі. Кәсiптері суaлмaғa егін салу, көлден балық аулау, құс ұстау, даладағы аңға қақпан құрып, тұзақ салу. Тек өздерінен бір айырмашылығы қанша дегенмен жинақы отырған ел емес пе, Көктөбеліктердің біразы артельге ұйымдасыпты. Артель деген сөзді естіп жүргенмен, мағынасы бойға сіңбеген нәрсеге Қабыш елеңдеп қалса да, Мәдина бәлендей мән бермеді. Шынын айтса Мәдина сол кездерге байлықты, бақты армандайтын. Жұрт алдына шығып, көз жауын алар жиһаздар жинауды мақсұт ететін. Оның бәрі: “Ораза, намаз тоқтықта" демекші, қарның ашпаған кездегі көкей тесер тілек екен. Ол да бір дәурен екен ғой. Қанша қиын дегенмен ол шақтарда елді қазіргідей жұтап, ашаршылыққа ұрынар деп кім ойлаған. Сонда сирағы шыққан қара табан кедейдің өзі Серғазыға мінгізгеніміз деп тай жетектетіп жіберіп еді-ау... Оған да біраз жыл өтіпті. Енді міне, керсен-керсен ас ішіп, керден басып қыдырмақ түгілі, күйеуі әкелер шабаққа аман жетуін тілеп, қалт-құлт етіп жүрген жүрісі мынау... Ағасының отының басына да, өздеріне де тілері тек қана амандық, тек қана мына жарық дүние бетінен із-түзсіз жоғалып кетпеу...

	Мәдина суық қарыған мұздай бетін айғыздап, ернін шылаған кермек дәмді көз жасын сол қолының жеңімен сыпырып тастап: “Айдың, күннің аманында жылағаныма жөн болсын, – деп өзіне-өзі кейіген болды. – Азамат далада жүргенде жаман ырымды бастағаным қалай. Астафралла, астафралла. Жасаған, бәле-жәлеңнен қалас ете гөр... Көңілімнің қайта-қайта бұзылғаны несі-ей. Тфа, тфа, бәлекет".

	Жоқтан өзгені көңіліне алғанына шошынып іш тартты. Көз жасы да сап тыйылып, жүрісі бұрынғыдан ширай түсті. Қарсы алдынан тас табандап итерген желдің екпініне қасарыса ұмтылып, ілгері жүре берді, жүре берді... Ол арқасындағы отынын есік алдына әкеліп тастаған соң да белгісіз бір үрейден арыла алмады. Бейне үйдегі балалары бір нәрсеге ұшырап қалғандай, иығы жүктен босаған бойда есікке ұмтылды. Іштегі қос бүлдіршіні аман екен. Сонда да көңілі тыншып, жүрек лүпілі басылар емес. Жамыраса шулап орындарынан өре түрегелген Серғазысы мен Күләйімінің беттерінен бір-бір сүйіп, жын қуғандай сыртқа қайта шықты. Есік алдындағы кішкене төмпешікке көтеріліп маңдайына қолын көлегейлеп, сонау Қараөзек жаққа ұзақ телміре қарады.





Төртінші тарау




	Құрып кеткiр қу тіршілік ес білгелі Қабыштың еңсесін бір сәтке көтерткен емес. Кедейлік тауқыметі қысқа жіпті күрмеуге келтірмей, басыбайлы ерттеп мініп алған тәрізді. Қалай бұлтарса да, қанша туласа да құтылып көрмепті. Тіпті, сырқатына да қаратпайды. Анада үйге ертерек соққан күні Жыңғылдысай жаққа барып қайтқан. Әдепкіде төңіректі ойқастап тастаған адам ізін көріп шошып еді, артынша қазынаның амандығына көзі жетіп, жүрегі орнына түскен-ді. Сонан бері бір беймаза қатер дерті жүрегін сыздатып мазалап тұрғанмен Жыңғылдысайға қайта соғуға мұрса таппай-ақ қойды. Іштей мазасызданып, іштей қиналғанмен аяғын қияс басқан күні үй ішіне аждаһадай ысқырған аштық ажал болып еніп, апшысын қуыра бастайтынын біледі де бармағын шайнайды. Аштықтан сескенгеннен-ақ төсектен тістеніп тұрып, тырбанып іске кіріседі. Талай-талай әлсіздік пен бейнет тізерлетіп шөгеруге де сәл қалған. Бірақ өзін-өзі өамшылап, өзін-өзі қайрап, төрт тағандап барып тұрып кетнтін, әйтеуір әзірге бала-шаға несібесіне жатып қалмай қалқиып жүр. Кейде осысының өзіне шүкірлік етеді... Міне, тағы да шекесі зырқылдап, денесі темір пешше өртеніп тұр. Сонда да қара сүйменді қолға алып, балыққа басқан қаза үстіндегі үкіні қайта ойып, мұзын тазартуы керек. Соңғы жетіден бері қыстың зәрі қайтып, көктем нышаны байқала бастағанымен күндіз ойған үкінің суы түнімен қайтадан зар еңіреп қатып қалады. Дені сау болса кісі қиналғанға ренжір ме, Құдайдың маңдайға жазғанына пенденің не шарасы бар. Әйтеуір босқа бейнеттенбей, еңбегі қайтып қолына сорпа-сулық шабақ ілінсе шаршағанына риза ғой. Жасаған, бос қайтқаннан сақтасын де.

	Қабыш тынысы жиілеп, екі иығынан дем алып тұрғанына қарамастан қаза басқан жерді сүймендеуге кірісті. Ала қыстай алақаны ойылып талай-талай нәсіп сүзіп, тер төккен үкі айналасының үйілген мұзына тайғанақтағанына да, шуақ түскелі су сорған мақтадай езіліп жатқан қарға етігінің жұлығына дейін көміліп, аяғының шылқып кеткенін ойлауға да мұршасы келмеді. Ол қанша құлшынып, барынша құлаш сермедім дегенмен күндегі үйге қайтатын мерзімінен бүгін кешеуілдейтінін түсінді. Жасаған-ау, Қабыш осында келгелі қанша уақыт өтті десейші. Міне, жарқыраған алтын кун тас төбеге шығып алып, найза бойлы, үкілі басты нар қамыс қоршаған өзек арнасының ұзынша жылан бауыр аймағына нұрын төгіп тұр; міне, сонау батыстағы көкжиектен ала бұлт көрінді. Міне, төңіректегі бұта біткен бас шайқап, бетін мұздай леп қари бастады. Ища-ай, тұла бойы неге қалтырайды; күнде қанша тоңғанмен қимылдай келе сәл-пәл денесіне қызу жүгіретіні қайда? Ал бүгін не болған? жіліншіктері бұрынғыдан бетер қақсағыны калай? Әлде сонау салқын күзден бастап, табанынан өткен сызға денсаулығының төтеп беріп жеткен жері осы ма? Шіркін, жаз болып, шілденің аптабы қуырған ыссы топырағына аяқ күйдірер күн туар ма екен? Онда азын-аулақ бойын жайлаған жел-құздан арылып, көзін бір ашар еді-ау.

	Қабыш бір үкіден қарыстан астам қос тыран ұстады. Сонан соң денесінің көтертпей тұрғанына да, табан астында нілдей бұзылған табиғаттың сүреңсіз сұсына да қарамастан екінші қазаның үкiсiне сүймен салды.

	Шаршағанына да, сырқаттанғанына да қарамастан Қараөзекке келгелі дамылдамаған Қабыш бір сәтке ентігін басқалы еңсесін жазды. Көңілге ме, күндегі қайтар шағы әлдеқашан өтіп кеткендей көрінгенмен нақтап қай мезгіл екенін білмейтіні есіне енді түскендей, шалқая аспанға қарап еді, бауырымен жер сызған қап-қара бұлттан өңге еш нәрсе болжай алмады. Сонан соң төңірегіне көз жүгіртті. Бәтшағар төбелерді етектей қарауытқан бұталар жер сабап, көлтабандағы үкілі басты сап-сары нарқамыс біткен суықта жалаңаш-жалпы үйінен адасып шыққан жас балаша жылайтын тәрізді. Онсызда маңдай алдында желбесіктей шайқалүан дүниені тентек табиғат біржола бел шешіп төңкеріп тастауға кіріскен бе дерсің.

	Қабыш тынығып бәлендей береке таппағанмен жан күйіттеп жайбарақат тұра беруге дәті шыдамай, сүйменді қолға қайта алғалы аяқ астына еңкейіп еді, батыс беттегі қар жамылған өзектің жалаңаш үстімен өзіне қарай жылжып келе жатқан адам сұлбалы ноқатты көзі шалды.

	Егер мына келе жатқан аштықтан көзі қарауытқан жанның бірі болса не істер еді?.. Осы ойдың миында жылт етуі мұң, тұла бойы тоңазып қайта түршіге бастады. Ол нағыз ашыққан адам болса басқадан бұрын күн ұзақка өліп-талып жаңа ғана қол жеткізген шабағына жармасатынын Қабыш айтпай-ақ білді. Тіпті, әңгімеге келмей-ақ шикiлiгiне де қарамай ауыз салатыны сөзсіз. Өйткені, ол үшін бәрiбiр, ол үшін қалайда бір өлім ғой... Сонда, сонда өзі не істеуге тиіс? Үйдегі шиеттей бала-шағасының алданышынан айырылып тұра беруі керек пе, әлде сүйменмен бір қойып жалпасынан түсірген жөн бе?.. Жасаған-ай, сандырақтап қандай ойға бас қатырып тұрмын; бір тұтам шабақ үшін кісі қанын қалай жүктемекпін... Онан да, иә, онан да... мына балықты үйге қайтар жолдың шығар езуіндегі қамыс арасына жасыра салмаймын ба; сонан соң құда да, құдағай да тыныш емес пе!

	Қабыш мұз үстіндегі әлдеқашан қатып қалған қарыстан астам қос тыранды қолтығына қыстырып, тайғанақтап, өзектің езуіне шыққан нарқамыстың арасына қарай беттеді.





Бесінші тарау




	Ұлыкөлдің аяққа оралған омбы қары мен жабағыдай ұйысқан қамысынан құтылып, Қараөзектің арнасына iлiккен Түктібай “Уһ!" – деп демі бір алды. Қайда барсаң қалыңды қақ жарып салынған ерсілі-қарсылы, айқұш-ұйқыш жолдың кезігетіні баяғы елдің басы бүгін, қазынасы ортаймаған заманында екен; оған да сіңірі жуан жылқы, түрлі шаруамен тыным таппайтын адам керек көрінеді... Ал қазіргі мына даланы – құттыхана қоныс емес, ақ кебін жамылған аруақ дерсің, қаңырап қалған қыстау, тігуімен қалған үйлерді баспанадан гөрі, үңірейіп бүйірі ішіне түскен көр дерсің... Ай-хой, заман-ай, өттің-кеттің: енді көрдім-білдім дым жоқ. Бұрын жирен жорға үстінен түспейтін Түктібайды күндердің күнінде омыраудан қар кешіп, омбылал жүрер-ау деп кім ойлаған? Ол уақыттағы арманы да бір басына жетерліктей еді. Басқа майда-шүйде тірліктерді былай қойғанда, ең құрымаса жалғыз ұлымды бір межеге жеткізсем деп жанталасатынының өзі не тұрады. Бәрі де игі тілек, бәрі де ұлы мақсат сияқты көрінетін; бірақ, ақыры орны толмас өкініш, жарасы жазылмас қасіретке ұласып, ұрпақ болар деген ұлын қара жер жұтты. Сонда зарланып өлім тілеп еді, әттең, айтқаны орындалмады. Шамасы ризығы таусылмаса керек. Сүйретіліп әлі тірі жүрген жүрісі мынау. Қазіргі мақсаты да тіпті бөтен. Сатыпалдының мол қазынасын қолға түсіру; қолға алтын түссе, қалған шаруа өз-өзінен тынып, өз-өзінен орнына келмек. Өйткені алтын, күміс сатса ақша емес пе? Ақша болса ішеді, жейді: баяғыша тайпалтып жорға, талшыбықтай бұралтып жар сүйеді. Иә, иә сүйтеді, бұрынғы бағы басына қайта қонады. Тек, Құдай сол күнге тезірек жеткізбей жүйкелетіп жүр ғой...

	Жаңа Бөгетқұмнан келе жатып Жыңғылдысайға соғуға бүйрегінің бұрғаны да тұрғаны. Соққанмен зая кеткен еңбек екенін білсе де түзу жолдан жырылып, қар омбылап қазыналы теңіректен бір-ақ шыққан. Шыққан да таң қалған. Жыңғылдысайда анда-санда келіп-кеткен ер кісінің ізін байқайтын. Ол іздің Қабыш етігінің таңбасы екенін де топшылайтын. Жырынды неме жүрісті де жымын білдірмей, бақташысы бар бір отар қойды аңдыған әккі көкжалша, бұта-бұтаны баспалап келіп, баспалап кететінін аңғаратын. Аңғарғанмен қай маңның алыстан амандығын бақылап жүргенін тап баса алмай соры қайнайтын. Бүгін енді сол маңнан әйел ізін көргенде қайран қалмасқа шарасы жоқ-тын. Өзінше жыңғыл шапқан болыпты. Қыс аяғы сылбыр – отын қоры таусылған ғой дер еді, бірақ Қарауылтөбеге тиіп тұрған сайдағы қопарылып жатқан қарабарақ, жүзгендердің томарын термей Жыңғылдысайға үдере асып, мына онсыз да аштықтан итше бұрлыққан қараөзек шақта ауыл маңынан бостан-босқа ұзауына жөн болсын. Қабыш өзін Сатыпалды қазынасын тап басып тауып ала қояр демегенмен шарқ ұрып іздейтінін түсінбейтін бала емес. Сондықтан кейде күдікті ойдан оның да мазасы май ішкендей екенін біледі. Күдіктенгенмен өзінің күн сайын алыстан зер салып тұруға мұршасы жоғы да белгілі нәрсе. Ал, Мәдинаның қолы бос. "Отынға барған боп, алыстан бақылай сал", – деуі әбден мүмкін. Демек, құпия қазынаның бір кілті Мәдина қолында жүрмегей... Иә, ізге қарап солай деп топшылауға құқы бар тәрізді. Онда Түктібайдың Қабышқа жалынып, аяғына жығылар не жөні бар?! Тісқаққан, өзімен ақыл-парасаты қатар еркекті арбағаннан гөрі әйелді алдап-сулау әлдеқайда оңай емес пе? Шынында да солай. Ал, Мәдинаны торға түсіру үшін Қабыштың жұлынын үзіп, желкесін қиюы қажет. Егер бұл еңбегі де зая кетсе, әзір тіске басар талқаны таусылмай тұрған шақта екі қолын төбесіне қойып, көз көрмес құлақ есітпес басқа елге тайып тұрады...

	Түктібай сонау өзек арнасында шынашақтай болып қылтылдап жүргеннің Қабыш екенін көкірегімен сезіп Бөгетқұмнан ұзағанмен уақыт озған сайын: "Кешігіп қалмасам жарар еді", – деп іштей тызақтап келе жатыр еді, қарасын көріп қуанып қалды. Сонша жерден ниет етіп шыққан соң істі ақыр-тақыр бітіріп қайтқанға не жетсін. Егер Қабыш кетіп қалғандай болса, Түктібай өлсе де оның Қарауылтөбедегі үйіне бармайды. Барса бітті әйелінің күдіктенері хақ. Ал, күдіктенсе онсыз да қосүрей қатынның байынан екі елі ажыраспасы белгілі. Онда Түктібайдың қолынан қайран кетіп, үміт жібі біржола үзіледі. Жо-жоқ, Түктібай ондай ақымақ емес, істің байыбына қарай қимылдауға жарайтын ақылы бар... Ағына көшсе, тіпті, қазіргі жасап жүрген қимылының өзі ат үсті асығыс екенін іші біледі. Қанша аңқау, қанша жарымес дегенмен алдап-арбамай тұрып, адам баласын айтқанға көндіре қоямын деп үміттену екіталай тірлік. Оның үстіне кедей дегенмен Қабыштың ақыл парасатын кем тұтқан кісіні кездестірген кезі жоқ. Күні кеше дүркіреп атақ-даңқы дүйім елге жайылған Сатыпалды байдың көңілінен шығып, жанына жанасқан жігіттi жұрт таңдай қаға таңырқап әңгіме еткенін талай көрген. Сатыпалдының қара жаяу кісіні тегіннен-тегін төңірегіне жуытпасын да сезеді. Бәрін де түсінеді, бәрін де біледі; әттең, басқа істер амалы кәні?.. Егер арқа-басты кеңге салар уақыт болса, айлап-жылдап буынына түспес пе еді; онда істің нәтижелі аяқталарына көзі жетіп, нық сеніммен білек сыбана кіріспесіне кім кепіл. Жылы-жылы сөйлеп, жүйкесін жеп, алдымен өзінің байлыққа белшеден бататынын ұғындырса, әуелі көнбей тулағанмен, артынан жөнге де келер еді ғой. Бірақ сағыздай созып, көндей илеп отырар уақыт қайда? Қазіргі кісі тағдырын санаулы сағат, мөлшерлі нәпақа шешіп тұрғанда аяғын есепсіз басса жардан омақаса құлайсың. Ал құласаң-ақ жұлын омыртқаң үзіледі...

	Әттеген-ай, сонау жылы бірсыпыра жұрттың түн жамылып жат ел асып жатқан кезінде неге ғана бұл төңіректен қарамды батырмадым екен; айтса айтарлықтай кеңес өкіметінің өз болысы – азуы алты қарыс Байбол, салмағынан жер ойылатын Сатыпалдыдан ақылдымсып қалғаным қай алжасқаным. Байбол кісі салып: “Соңымнан ерсін”,-дегенде ілесе жөнелсе, бұл кезде жалғыз ұлының жер басып тірі жүруі де мүмкін ғой; онда нақ қазiргiше қасіреттен қан жұтып, қарғыс атқан әлдеқандай жұмбақ қазынаны армандап не жыны бар. Енді, міне, өлімнен қорқып жорытып жүрген жоқ, жер бетінен ұрпақсыз, із-түзсіз кетемін бе деп жанталасады. Сол үшін шайқасып, соның жолында біреудің қанын жүктеуге де дайын.

	– Аумалы-төкпелі заманда қарғыс атқан уақыттың қара дауылының қай тұстан соғaрын қайдан білейін! – деп тістене күбірледі. – Қайдан білейін...

	Егер білгенде басқаша қимылдайтынын ойланып Түктібай енді ғана бармағын шайнап келеді. Енді аңдаса, түкке тұрмайтын нәрсеге малданып жетер жеріне жетпей қалған тәрізді. Арғы тегі төрге отырып, терелік айтып көрмеген Түктібай етінің тірлігі арқасында кеңсе өкіметінің тұсында қолы жеткен болыстың пешiрлiгiн әжептәуір шен санапты.

	Шындығын айтса, наны жүріп, жұлдызы жанып тұрған шақтарда күн көрісі үшін ол қызметі жаман да емес-ті. Ел ішіндегі айтыс-тартыс шегіне жетіп қызып, болыс параның кеудесіне дендеп енгенде, бұл да олжа түсер жерді айналсоқтап жүрiп төресінің көзін ала бере майлы тұстан бір-екі қарпып қалатын. Әлі қарны созылып, араны ашылмаған қанды ауызға сол да жеткілікті көрінетін. Кейін келе-келе шыр бітіп, қор жинала бастағанда жан-жағына көз салса жиған-тергенінің көп байлардың байлығына қарағанда өзінікінің шайлық қана екенін аңғарып, азулыларға деген іштей бір кек пайда болған-ды. Сол кектің дүмпуімен өзіне залалы тимесе де біраз мырзаларды заңдастырып, қалам ұшымен отқа итере салған да кезі ұшырасты. Тіпті, байлар тым-тырақай қаша бастаған тұста, бұл төңіректегі ең малды жан бір өзі ғана еді-ау. Қолда қалам барда төтеннен келер бәле жоқ тәрізденетін; байыған үстіне байи түсемін деп дәмеленетін. Бақса бәрі жалған, бәрі алдамшы екен... Ақырында сол қыруар малдан тігерге тұяқ қалмай кәмпескіленді, онымен де қоймай өзі абақтыға жатып шықты, баласы мен әйелінен айырылып шерменде қалды. Енді, міне, тышқан аулаған қарақұсша балықшыға қанды шеңгелін пәйіттеп келе жатқаны...





Алтыншы тарау




	Мәдина есік алдындағы төмпешікке шығып, бұлыңғыр тартқан көкжиекке қанша телміргенмен қылт еткен қараны көзіне іліктіре алмады. Аласұрған сұп-сұр аспан астындағы барша тірлік, мына тыныс тарылтқан табиғат зауалына шыдамай әлдеқашан тұншығып, құрып біткен тәрізді. Енді сол зұлматтың қанды шеңгелі жағасына жармасардай, жылдамдатып қолтығына бір құшақ отынды қысып ішке енді. Асығыс қозға көмген шоқты аршып, пешке от жақты. Қыстау сыртындағы сайдан қазанға таза қар әкеліп салып, су қайнатты. Тамақ сұрап алақан жайған балаларына бір-бір шымшым қуырған бидай беріп, тостағанға құйып қайнаған су ұрттатты. Өзінің жүрегі сазып тұрса да, күйеуін күтіп кіріп-шығып бір жерге байыздай алмай-ақ қойды. Сонан әбден шыдамы таусылған шaқтa Ұлыкөлге қарай есік алдынан басталатын Жыланды құмын бауырлай жүгіріп ұзай берді, ұзай берді...





Жетінші тарау




	Түктібай Қабыштың ала қыстай бәкі тимей түк басқан қара сұр жүзін көріп: “Менен әлдеқайда қауқарсыз екен", – деп түйдi. – Шaмaсы ауруға шалдықса керек. Ол ішкі ойын шегелегендей мұз ойып жатқан Қабышқа сүзіле қарап, үнсіз тұрып қалған. Жел қаққан қоңыр жүзінен белгісіз бір қиналыстың нышанын сезді. Сол сезінуін айқындай түскендей әдемiше қыр мұрны да, отқа салған құйқадай тыржиып қалған екен. Жайшылықта ұшқын шашып тұратын өткір көзі бұ жолы өлі балықтың жанарындай бозаң тартқанға ұқсайды. Қанша көнбіс, қанша қарулы дегенмен ашаршылық апаты бір кездердегі солқамандай жігіттің өзін қаусатып тастағанын аңғарып, өзіне де аштық – ажал аю тырнағын салғалы жақындап қалғанын байқағандай, жүрегі тітіркеніп кетті.

	Қабыш – кедей дегенмен өзіндік ішіп-жемі табылып тұратын азамат сонау тоқшылықта түйенің өркешіндей болмағанмен мұнан көрі қомақты көрінуші еді-ау. Қазір қауқиып құр қаңқасы қалғанға ұқсайды. Тіпті анада көрген кезінде де жүзінен тіршілік жұқанасын аңғарған-ды, енді сөлін сорғандай құп-қу. Қолына ұстаған сүйменін де қажыр-қайратпен емес, бейне әл-дәрменінің таусылғанына қарамастан әлдеқандай әлеуетті күштің әмірімен мына әулекiлене соққан желдің екпінінен құлай жаздап тұрғанына да ренжіместен, еріксізден-еріксіз көтеріп, еріксізден-еріксіз мұзға қадауға тырысатын тәрізді.

	Мына денсаулық, мына қарқынмен Қабыштың бейнет қысымына қанша күн төтеп берерін кім білген? Бәлки көктемнің ортасына таман сырқатынан сау-саламат айығып ояға келіп те кетер, бәлки жілік майы үзіліп тұралап жатып та қалар. Бірақ бұл екі жағдайдың қай қайсысы да Түктібай үшін жайлы нәрсе бола қоймайды. Өйткені дертінен құлан таза айыққан кісінің қақпанға түсуі де екіталай; ал төсек тартып жатып қалса, өлі мен тірі арасындағы адамға дәті шыдап қазына жайлы әңгімені көңiрсiтiп қалай айтып отырмақ. Онда аярлық жасап алдаудың да, доқ көрсетіп айбатыңмен айбындырудың да ретін таппай діңкелеп-ақ құрымайсың ба?

	Қалай болғанда да, Түктібайдың біреу үшін Аллаға жалынып, біреу үшін денсаулық тілер жайы жок. Ондай құдіретті әрекеттің кілті қолына түссе, алдымен өзін жарылқар еді, жоқ болған соң біреу үшін бас қатырып не керегі бар. Басқа кезде Қабышты өлмек түгілі, өмірем қалсын дер; қазір оны айта алмайды. Қабыштың қапылыста көз жұмуы, қазына құпиясын көрге бірге ала кетті деген сөз.

	Сондықтан “түк білмеймін, еш нәрсе көрмедім" деп жәдігөйсіген кірмеге не алдап-сулап ішек-қарнын ақтару керек те немесе өз қолымен жайратып жанын жаһаннамға аттандыруға тиіс... Ал, жайратып тынды, ал, Қабыш өлді делік; сонда не мұратқа жетеді?.. Екі қолын төбесіне қойып ел кезіп кете ме, әлде бір кезде аяғына отырғызбай тәкаппарлық көрсеткен жесір әйел Мәдинаға ауыз салғаны мақұл ма? Ауыз салғанда көне қойса жақсы, егер анадағы көлжағадағыдай жаймен ғана кеудесінен итерсе, жаман қатынның қайтсем буынына түсем деп есіл күнін текке өткізіп алмай ма? Тіпті Мәдина екі айтқызбай-ақ көнген күнде ебiл-себілі шығып, Қабыштың қос жегімегін асырап жүруге тиіс қой. Сондағы жетер жері Қабыштың мойындағы қамытты тартып алып, өз мойнына кигізетіні болса жетіскені екен. Рас, ажары қайтпаған жас әйел көңілін де табар, көкейкесті арманы нәрестеге де жетер, әттең, соның бәрі бір шақтарда баяғы дүркіреп, атақ-даңқы Қыр мен Сырға жайылған Түктібайға жұбаныш бола алар ма? Бұл күнде "балапан басына, тұрымтай тұсына”, ал ертең со халық ес жия келе Қарауылтөбеге көз тікпейді деп кім айта атар? Көз тіксе Қабыш өліміне күдікпен қарары сөзсіз. Ондай атты күн туса, онсыз да өзінен түрпідей жиырылатын жұрт жер басқызып жүргізбейтініне басындағы тымағындай сенеді... Жо-жоқ, Қабыштан құтылса, әйелін кемдiкүн әурелеп, кемдiкүн әжетіне жаратуға тырысқанмен ол оттың басына басыбайлы байланып қала алмас. Соның өзінде де істейтін ісі, жасар әрекеті аз емес. Ау, қайдан аз дерсің, сыртқа дардай азамат көрінгенмен, әйел үшін небәрі шалбар киген көп еркектердің бірінше кішірейіп, қылшылдаған жас жігітке тән осалдықтың барша ырымын бастан кешуі тиіс болса. Ол қайғылы Мәдинаның мұз көңілін жібітіп, алпыс екі мың тамырын иіту үшін алдымен тірі адамның тірлігіне қатысты әңгіме қозғауға мәжбүр. Сонда ғана – тағдыр ызғырығынан ығына алар пана, жат шеңгелінен аман сақтап қалар қорған іздеп отырған жас жесір сөзіне құлақ асса қалай... Ал онан кейін де шалғайын тигізгенше аз азаптанбайды. Талай-талай жылтырақ сөз, жымы білінбейтін хикаяны қойдай тоғытып сыр тартуы қажет... Сыр тарту... Иә, иә сыр тарту... Сыр тарта келе, шек-қарнын ақтара келе Мәдинадан Сатыпалды қазынасының қай жерге көмілгенін біліп шығуы мүмкін ғой. Ондай күн туса, ақ түйенің қарыны табан астында жарылмағанмен, салы суға кетпес еді-ау. Қанша дегенмен әйелдің аты әйел; басқа жайды көңiрсiтпей-ақ алдымен етегіне шалғайыңды бір тигізсең бас білетін тайпақша бұйдасынан жетектеп жүресің... Бірақ Қабыш қатынға сеніп сыр шашатын еркектің түрінен емес, өлсе де құпиясын ашпай тістеніп өлетіннің нақ өзі. Дегенмен Мәдина Қабыш еш нәрсе айтпаған күннің өзінде сезіктенуі, секем алуы ықтимал. Онда қазынаның кай жерде жатқанын төбесінен түртіп көрсетпегенмен жобалауы да мүмкін. Жобалау... Жобалайтын кісі бірнәрсе өндірер болса, Өрімбай марқұм арам өлмес еді ғой, өзінің де осынша табанынан таусылып Қараөзекке келмей Жыңғылдысайға тартуы хақ. Тек енaпaт даланың қай жерін шұқыларын білмей діңкелеп жүр емес пе... Жо-жоқ, Түктібай сағымға жүгіретін жастан әлдеқашан өткен. Неде болса Қабыштың өзін айналдырады; көнбесе қапысын тауып балтамен желкесіне бір қояды да жанын жегідей жеген азаптан арылады. Сонда екі бірдей кеменің құйрығына телмеңдемей, біреуінің ғана қолға ілігер жеріне жармасады...





Сегізінші тарау




	Қабыш өзіне қарай келе жатқан кісінің Түктібай екенін сонау иіннен асып, биікке көтерілісімен-ақ – маңдай алдындағы толқынды су бетіндегі ай сәулесіндей шоршыған кеңістік арасынан жазбай таныған-ды. Тіпті, оның жаңа біразда жанына жетіп, өзін үнсіз бақылап тұрғанын да бүкіл денесімен сезінулі. Сезінсе де, қарағысы келмеді. Назар салғалы жүзін көтерсе-ақ бітті ауырып, әлсіреп тұрғанын сездіріп алардай қуыстанады.

	Дүниеде ұнатпайтын кісіңе өзіңнің әлсіздігіңді білдіруден артық қорлық жоғын Қабыш түсінеді; сол үшін-ақ Түктібаймен тілдеспеуге бар. Бірақ оның бұл жерден өзімен сөйлеспей кетпесі де белгілі. Сонау кезде Өрімбай жігіттері жабылып қамшы астына алған тұста басалқы айтуға жарамаған мырза енді мүләйім сыр тартпақшы, ақыл үйретіп қамқорына алмақшы. Бір кездері аузынан ақ май аққан ел төресінің қазіргі күйі өздері менсінбейтін кедейден әлдеқайда төмен тұрғанын мойындағысы келмейтін сыңай танытады. Сол айлы-шарғысымен ақылынан адастырып, жасырын қазынаның қай жерде екенін айтқызбақшы... Апыр-ай, қазына сырын Сатыпалды екеумізден өзге тірі пенде білмеуші еді ғой; ал Сатыпалдының Қуаңнан қарасын батырғанына қанша уақыт?.. Өзiне келетін болса ұйықтап жатып түсінде бір нәрселерді сандырақтамаса, өңінде тіс жармағаны аллаға аян. Сонда қалай ғана мына антұрған тіміскілеп жүріп иісін сезіп қалған деймін-ау. Анада Түктібайдың әңгіме қозғауынан кіп алып, Жыңғылдысайға барлау жасаған күні шарлап тастаған із көрген. Сонан бастап көңіл тыныштығын дүрліктірген күдік жүрегін сыздатып, түн ұйқысын төрт бөлетін күйге түсті. Ақыры байыз таппаған соң, осыдан бір жұма бұрын барлық сырды Мәдинаға ақтарып шерін тарқатты. Жыңғылдысайдың батыс бет қабағындағы қос түп қоянсүйектің маңының бейсеубет әрекеттен амандығын қолы қалт еткенде алыстан барлaп тұруын өтінді. Әңгімe естіген әдепкі қарқында аузы ашыла тыңдаған Мәдина кейін ұмытып өтінішін ескерусіз қалдырған соң, бүгін үйден шығып бара жатып есіне қайта салды... Сол алтын түскірді қызғыштай қорығанда өзінің бір қажетіне жарату ниетінен де аулақ, әншейін-ақ Алла атын атап тапсырған кісі аманаты еді деп амандығын тілейді.

	– Қабыш, сен шабақ аулаймын деп cәлeм беруден де қалғансың ба?!

	Түктібай барынша қыр көрсете күлуге тырысатын тәрізді. Бірақ күлкісі қылы босаған қобыз үніндей киқылдап жүдеу шықты. Қабыштың осы жасқа дейін күлкінің де жүдеу болатынын алғаш сезінуі еді. Іштей аласапыран ойлар арасына таңырқауға ұқсас бір әсер жылт етіп, қайта сөнді. Сонан соң бас көтеріп жауап бермеске амалы қалмай, бір замандағы болыстың пешіріне назар салған. Əйел бөкселі, ақшулан тартқан жирен сақалды, ақшыл сары Түктібайдың кескіні тұман арасынан шыққан елестей, бұлдырап барып өзінен төрт-бес адым қашықтықта тұра қалды. Түктібайдың ірі денелі кісі екенін Қабыш бұрыннан білетін. Бірақ әйелге тән жуан бөксесіне қарап бәлендей қауқарлы жан сипатына жатқызбайтын. Әдепкіде өзіне қырық қатпар қалың қабақ астынан сүзіле қарап, жымиып тұрған сияқтанғанымен ет басып қанталаған көкшіл жанарынан әлде ыза, әлде өжеттік, әйтеуір бір соған ұқсас жамандықтың жылтылдаған ұшқыны да төгіліп тұр екен...





Тоғызыншы тарау




	Жыланды жотасының бауырындағы қалың қарды қақ жара салынған жалғыз аяқ жолменен жүгіре басып келе жатқан Мәдина Қараөзекке жеткенше әлі талай тақым созарын түсінді. Бірақ шаршағанына, шалдыққанына қиналар Мәдина жоқ, қайта құдай қосқан қосағына сау-саламат қосылса азын-аулақ бейнетке дән риза.

	Басқа кезде мұншалықты қорқып, осыншама үрікпес те еді; тек әншиін таңертең кетерде науқастанып тұрғанын жасырды ма деп іш тартады.

	Мәдина қазір қай мезгіл екенін дәл басып айта алмағанмен күйеуінің ендігі үйден ыссы су ұрттап, қазанда шабақ-шауқанның қайнап жатар шағының әлдеқашан өткенін іші құрғыры сезген сайын жүрегі өрекпiп, тынысы тарыла түсетіндей. Рас, Қарауылтөбе мен Қараөзек арасының онша жақын емес екенін де біледі. Бірақ Серғазының көкесінің қыстың қақаған аязында да осыншалықты кешіккені есіне жоқ. Тіпті, әнебір осыдан екі жұма бұрын сырқаттанатын күннің өзінде де қыстауға кіші бесінде қайтып оралмады ма. Өзінің сонау Майлыөзектен соң күйеуіне екінші рет ілесуі де сол жолы болатын. Қыстай күн көріске жарап, бір үйлі жанға ризығын ұсынған Қараөзектегі балыққа басқан қазаны да көруі сонда емес пе еді. Сол күні күйеуінің денесінің күйіп-жанып ентіге дем алып тұрғанын байқап: "Өзімнің бой жазғаным да, саған көмектескенім де болсын; кейімесең Қараөзекке бірге барайыншы”, – деп өтініш жасады. Ол әдепкіде қарсылық білдіргенімен өз шамасын байқады ма біраз қиналып барып бұл жолы да ақыры көнген-ді. Күйеуінің қыстаудан кетерде жасаған қарсылығы балаларына деген әкетік қамқорлық көңілден ғана туған ықыласы екен. Сыр білдірмей Қараөзекке қалқайып жеткенмен, барған соң сүйменді қолына ұстауға да жараған жоқ. Қара бейнетке қайрат көрсеткен өзі болды. Қара сүйменді қарыс сүйем қалың мұзға қашырлата қадап, балыққа басқан қазаның үстіндегі ескі үкінің ізін қайта жаңғыртқан. Сонда әбден әлсіреген күйеуінің өзі шешкен тон үстінде отырысынан шошынғаны соншалық – аяғындағы көн етіктің табанынан шықылдай өткен ылғалға да, сүйменнің сабы қажаған алақанының күлдіреп ойылып қалғанына да карамастан өз-өзімен аласұрған. Сол жолы еңбегі де қайтқан. Ойылған екі үкіден тыраны, сазаны бар алты-жеті балық сүзіп үйлеріне олжалы оралған-ды. Үйге сүйемелмен зорға жетіп, балықтың жас сорпасын ішкен күйеуі от басында үш күн жатып басын әзер көтеріп еді-ау. Өзінің де үкі ойғандағы көрсеткен қайраты ет қызу екенін кейін білген. Қимыл үстінде тершіген денесі қайтар жолда мұздап, табанынан өткен суық төбесінен шыққан. Үйге жетіп отқа қақтағанмен де біразға дейін бойы жылымай қойған-ды. Ғұмырында сол жолғыдай сирағы сырқырап, сол жолғыдай қалшылдап тоңғаны Мәдинаның есінде жоқ... Бірақ онда аз күнгі сырқатпен қатарға қосылып кеткен-ді. “Жасаған-ай, бейнетіңе құлдық, бұл жолы да солай болғай да...."





Оныншы тарау




	– Қабыш, шабақ аулаймын деп сәлем беруді де ұмытқансың ба?

	Қабыш барынша зілдене тіл қатқан Түктібайдың енді сол сөзінің соңынан қыр көрсететін ызғарлы күлкімен жалғастырғысы келетінін аңғарып қалды. Бірақ күлкісі қылы босаған қобыздың жарқыншақ үніндей қиқылдап жүдеу шықты. Күлкінің де жүдеуі болатынын өмірінде сезінуі осы шығар. Оның әлеуетті естілер кезі пенде бойында қуат тасып тұрған шақта екенін жаңа біліп, ызалана мырс етті.

	Қабыш өзін қанша байсалды ұстауға тырысқанмен сойылмен соққандай жанына батыра айтқан сөзді жауапсыз қалдыра алмасын түсінді де, оң жағына амалсыз бас көтеріліп, назар салып еді, тұман арасынан шыққан елестей Түктібай бейнесі бұлдырап барып өзінен төрт-бес қадам жерден әзер-әзер тұлғалана бастады. Сол бейне әдепкіде өзіне жылы ұшырап жымиып тұрғандай көрінгенмен, енді байқаса өңменіне суық қадалған жанар әлдеқандай жамандық нышанын аңғартатындай. Сонан соң әлде жандүниесінің салтанатын темірдей шеңгелінің арасына салып сығымдаған науқастың тегеурінінен, әлде әлгіде ғана ғұмырлык дұшпанының жүзінен көзі шалған жамандық салқынынан тіксінгендіктен, әйтеуір өз-өзінен әлденеге ерегісіп, әлденеге кектеніп, іштей қырыстанып та үлгерді. Артынша қатқылдау дауыспен:

	– Алдарыңа иілгеннен мүйіздерің шықса, әлдеқашан қарқарадай болатын уақыты жеткен. Өздеріңе өкпелемесеңдер жұрттың сәлеміне реніштерің жоқ шығар, -деп салды. – Жұртты "тұр!” деп тұрғызып, “жүр!” деп қамшының астында өргізгенмен көлеңкесіз сорлы екендеріңді кім білген! Өздеріңе қарамай сонда да салт сақтап сәлем беруді қалайсыңдар, ә! Қайтіп күн көріп жүрген бейшара деп ойламайсыңдар. Армандарың ел білу емес, өздеріңнен төмендердің кінәратын тауып, күнәсін бетке басу екен ғой. Осы қамқорлықтарыңа да рақмет ағайын, енді жоламаңдар маңыма! Сендерге сенген күннен сүймен артық, сендерге берген салемнен бала-шағаға сорпа ететін шабақ жақсы, білдіңдер ме, шабақ жақсы!

	Қабыш көкейкесті өкпесін алдында тұрған Түктібайға емес, төңірегіндегі ызғырық дауылдан дірдек қағып сапырылыса аулаған енапат қамыс пен елсіз далаға айтып тұрғандай, бірте-бірте даусы бәсеңси сыбырлап, ақырында ұшы-қиырсыз реніштің аяғына шығуға әлі жетпегендей, алқына ентігіп, бетін алақанымен басқан күйі тұрып қалды. Ызадан көз алды бұлдырап, кірпігі шыланды.

	– Әй, Қабыш, қиындықты жалғыз сен емес, бүкіл ел көріп жатқан жоқ па? Бүкіл ел басына түскен зауалға мені несіне күстаналы етесің.

	– Жалғыз сен емес, сендейлерге түгел өкпелеймін. Сонша қорлап, сонша жерлердей байғұс халықта не жазық бар еді? Қазақ сендер үш жүзге бөлінесіңдер деп құлақтарына құйдыңдар – сенді. Билікке таласып бірін-біріне айдап салдыңдар – қырқысты. Болыс болып, пешір болып алғасын ел де, жер де менікі деп төске соқтыңдар – көнді. Айтқанымызды істеп, айдағанымызға жүріңдер деп қамшы үйірдіңдер – жүрді. Олар сендердің оттарыңмен кіріп, күлдеріңмен шықты, азамат деп арқа тұтты, төрге отырғызып төбесіне көтерді. Ал сол халықтың басына күн туғанда сендердің тырнақтай да жәрдемдерің болды ма? Қайта туған жерден қашқандарың қашып, қалғандарың қарақшының қанды сойылын қолдарыңа ұстап, онсыз да көзін алған көбелектей қаңғалақтап қалған жетім-жесірдің нанын тартып жеуге шықтыңдар. Апыр-ай, сендерді азамат деп әулие тұтқан, қарақан басының қамынан ауыспайтын қорқауларға Құдайдай сенген неткен бейшара халықпыз... – Қабыш сөзін аяқтай алмай тамағына тас тығылгандай, булығып тұрып қалды.

	Қабыштың өңменінен өткізе айтқан сөзi бұрын-соң өзі байқамай келген жан-жарасының қанын шығарып осып өткен Түктібай көңілінің босап, көзінің айналасының шыланғанын байқап, жалма-жан өзін қайта қатайтты.

	Түктібай төңірегіндегі жел шайқаған қамысша теңселіп барып есін жиды. Бәрі де аштықтың қырсығы деп еріндерін жыбырлатты. – Қайдағыға көңіл жібітіп, ұшы-қиыры жоқ ойға бас қатырып... Шамасы бітуге жақындасам керек. Қазір шалдығып тізе бүксең, орныңнан қайта көтерілу қиын. Бұрынғыдай қолтықтан демеп жіберетін кісіні таппайсың. Сондықтан да құламауың қажет. Ал, құламау үшін қалайда Сатыпалдының қазынасын қолға түсіруге тиістісің. Түсірсең көмбедегі қазынаның бәрін арқалап кетпегенмен, алтын-күмісін тастамауға тырысасың. Сонда ғана бүйірің қайта шығып, бүршігін жарған жапыраққа айналасың. Ол үшін Қабыштың сандырағын тыңдап тұрмай, көңілге алған істі тындыруға тиістісің. Ашылған, ашыққан кісі не айтпайды? Қасірет, қайғыны қозғай сөйлейтін әдеті емес пе? Өзі де жылайды, өзгені де жылатады. Өйткені адам баласы жарық дүниеге жылау мен жылтату үшін келеді. Бәлки бір-бірінің көз жасын көріп аяр, бәлки аямас, соған қарамастан қасқырдай қырқысып, қабыланша шайнасады; мықтысы әлсiзiнің аузындағы нәпақаны жұлып алып қорек етеді. Ал, аш қалғаны қайта тырбанып тірлік етуі де, немесе аштықтан, аурудан бұрлығып жер бетінен ізін жоюы да ықтимал. Себебі “біреу өлмей, біреуге күн жоқ".

	Түктібай өз ойымен өзі арпалысып тұрып, түйе жүн шекпенінің төменгі түймелерін ағытты. Шекпеннің шалғайын ысыра ішіне қол жүгіртіп, күпі сыртынан таққан дөңмент белбеуге қыстырған шағын балтаны қажетінде шапшаң алатындай етіп, оңтайлап қойды да, Қабышты қайта арбауға кірісті.

	– Айтқандарыңды теріс дейін деп тұрғаным жок. Мүмкін, өкпең ретті де шығар. Қазір өкініш уы өзегін өртемей жүрген қай қазақ бар дейсің. Бірақ уақыт өтті, кетті. Енді шаш жұлғанмен еш нәрсе орнына келмейді.

	– Орнына келсе бір нәрсені жетістіреміз ғой деп пе едіңдер. Түк білмейтін қараңғы менің өзім сендерден түңіліп біткенмін. Тек, жасаған сендердің орындарыңды басатын азаматтардың ел тағдырынан өз мүдделерін биік қоятын тәркі мінезділігінен сақтасын!

	– Қабыш-ай, мен сенімен сөз салғыластырғалы келгенім жоқ, тірі пендеміз, тіршілік жасайық дегелі тұрмын.

	– Ал айта ғой, онда байлыққа белшеден батыратын ақылыңды.

	– Кекетсең де айт дедің ғой, тағы айтайын, тыңда. Мен білсем мына суық қыстың соңғы ызғары. Ертең күн жылыса көлді қызылсу басады, балық аулау қиындайды. Қаразық болса да бәрімізде жоқ. Сонда қалай тірлік етпекшісің?

	– Мен үшін қиналмай-ақ қой, “Басқа түссе баспақшы" демекші, басқа түссе кезінде бір нәрсесін жасармыз.

	– Әй, Қабыш, Сатыпалды сенің қайбір екі туып бір қалғаның еді, неге соншама икемге келмей кекие бересің? Ертең аштан өлсең қызғанғаның қызыл итке жем болып, құм астында шіритінін білесің бе?

	Қабыш от басы-отанының шаңырағы қирап ортасына түссе, көмбедегі қазынаны Жыңғылдысайдың құмы мәңгілікке жұтарын да біледі. Ондай атты күн туса бай баласы Зиялыға сынық алтын да бұйырмайды деген сөз. Сонда не істеуі керек, ардан безіп аманат дүниеге қол сұғуға тиіс пе? Қол сұққанда да соңына еретін кісісі Түктібай болмақ. Егер бала-шағаның қамы үшін өзіне тиісті қазынаны ортаға салғанмен кәрі түлкідей қырық айлалы Түктібай сазға отырғызып тайып тұрса, ғұмыр бойы құсадан қан жұтпай ма? Жо-жоқ, Қабыш біреуге өз намысын қолдан қорлата алмас.

	– Амал қанша, тағдыр солай болса. – Қабыш денесін қыздырып, миын солқылдатқан науқастың жүйке тамырын қыл шылбырша ширатып шекесін тырыстырып тұрғанына қарамастан барынша өзін байсалды ұстағалы әр сөзін салмақтай сөйледі. – Асыл да, ардақты да барып жатқан жер емес пе, ажалымыз жетіп тұрса, қайда қашып құтыламыз.

	– Морт кетіп, мүрдем қалғанша иілмеймін де. Онсыз да алым-жұлымы шыққан кеудеңді қан қақсатамын де, қайғыңды өршітемін де!.. Бірақ Түктібай садақтай иілмей қарап тұра алмас. – Түктібай жалаң аяқ табанымен шоқ басқандай ышқына айқайлап жіберді. Түктібай не саған шыныңды айтқызар, не қаныңды ішер...

	Бәрібір Түктібай үйреншікті өтінішін тағы да қардай боратады деп дәмеленген Қабыш жүйкесін жейтін жабарынудан тезірек құтылғысы келіп, теріс айналғаны сол еді, шаян шаққандай шар еткен дауысқа жалт қарады. Қарады да жауға ұмтылған сарбазша, айбалтасын көтеріп өзіне қарай төніп қалған Түктібайды көріп жалт бұрылды. Бірақ қанша ышқынып қашқанмен, жалаңдаған ажал тырнағына мойын ұзатқанмен қанды ауыз қақпанына тірсегін қаптырғанын түсінді. Әуелі сол жақ жауырынының астын ала жанай тиген ауыр соққы тұла бойын дір еткізіп, көз алдын жарқ-жұрқ еткен алуан түсті майда ұшқындарға толтырып; ұйығандай шымылдаған арқасы әп-сәтте-ақ тәніне ауыр дақтың түскенін сездіре бастады. Әзер-әзер тыныстап, әрең-әрең ауа жұтып тұрса да, бір құласа қайта көтерілместей сезіммен оң қолындағы сүйменге салмағын сала сүйенді. Сүйене бере өзіне қайта ұмтылған Түктібайды көріп жандалбаса қимылдап, оның қолындағы балтаны сүйменмен қағып жіберді.

	Қабыш дер кезінде қимылдағанын түсінді. Түктібайдың қолындағы балта шиырыла ұшып барып үкіге түсті. Енді қаруынан айырылған қара жүректің қайта ұмтыла алмасын да ұқты. Сонан соң оң білегін тістене ұстап тұрған жауызға қарай, сүйменін сүйретіп ілгері жылжыды. Ол өзінен жасқана қашып ұзап бара жатқан Түктібайға тесіліп:

	– Жасаған-ай, жауымды сүймен сілтер жерге жеткізсең армансыз өлер едім, – деп күбірледі.

	Қабыш балта жүзі тиген жерден жып-жылы қанның аяғына қарай тоқтаусыз ағып жатқанын сезді. Сезді де өзінен қара үзіп үлгірген Түктібай ізінен ойысып, қақ маңдайынан қарсы соққан қара дауылға да қарамастан Қарауылтөбені бетке алды. Ол бұл жарадан оңалар-оңалмасының екіталай екенін де білді. Білген сайын үйіне тез жетіп Мәдинамен тілдесіп қалсам деп армандады. Егер бақұлдасар мезгіл жетсе айтарының да, тапсырарының да соншалықты көп екенін енді сезіп, бұрын қу тірліктің қуғынында жүріп, сыр ақтарар уақыт таппағанына өкіне бастады.





Он бірінші тарау




	Әлгі біразда ғана ана мейірімімен ілесе келген жылылық, мына ошақтан өшкен отша, үй ішін тұмшалаған қаракөлеңкеге сіңіп, балалар көңілінен жоқ болды. Жеркепенің бүрін сыдырған қой қарнын тұтқан төбедегі табақ аузындай көзін сабалаған долы жел онсыз да орта қарын жұпыны киімді қалт-құлт еткен үйелмелі-сүйелмелі қос бүлдіршіннің зәрелерін алып, үрейлерін ұшырды. Ата-ана қамқорлығын күткен олар жылуы қaшқан пеш түбінде ескі көрпені қамсау етіп, ұйлыға бүрісіп біраз отырды да, дауыс шығарып қатты жылаудан да қорыққандай үнсіз ғана егілді.

	Серғазы апасының табан астында жер жұтқандай жоқ болып кеткеніне қайран. Күнде бұл кезде көкесі балық әкеліп, қазан қайнап, қазандықта от маздап үйіне бір жылылық енбеуші ме еді? Көкесі қазандық аузына үйілген қызыл шоққа балтырын қақтап отырып, біресе өзін мойнынан иіскесе, біресе Күләйімді алдына алып бауырына басатын. Көптен бері апасы мен көкесінің қабақтарының жазылып, жадырап күлгендерін көрмесе де ата-ана жанарынан төгілген мейірімге бөленіп, көңіл құсы қанаттанып қалатын. Ондайда нақ осылай зәрелері ұшпайтын, Күләйім де, өзі де жыламайтын. “Көке-е-е... тез кел, Күләйім қорқып жылап отыр. Көке-е, тез келмесең мен де қорқып отырмын".

	Серғазы кеудесіндегі жалынышты тілегін дауыстап айта алмады. Тіс жарып, тіл қатса-ақ бітті сыртта мың түрлі үнмен сарнаған бәлекет ішке баса-көктеп сау ете түсердей сезінеді. Дыбыстарын шығармай отырғанда– есіктің жан біткендей сықырлай қозғалып тұрғаны анау. Әлдене тырс етсе-ақ бітті төрге қарай тарпа бас салмасына кім кепіл. Көкесі мен апасының келмей жатқаны ғой, олар келсе еш нәрседен сескенбейді. Күләйім екеуі тағы да қуырған бидай жеп, жас балықтың сорпасын ішер еді.

	Үй іші қараңғылығы бірте-бірте қоюлана түсті. Болар-болмас саңылау беріп тұрған төбедегі қой қарыны ұсталған көз де уақыт өткен сайын күңгірт тартып, айран түстеніп бара жатты. Ал далада әлдене дүрсілдете жорытып қыстау үстінен әрі асып жатқандай, әлдене қапылыста қанды тырнаққа ілігіп жан ұшыра ышқынып жылайтындай.

	Серғазының осыншалықты үрейді бастан кешуі алғаш рет шығар. Бір нәрсені есінде сақтап қалатын кезден бері үйде Күләйім екеуінің түнге қарай оңаша қалғандары да бүгін. Анасы бір күнде осымен екі дүркін тастап кетті. Тек таңертеңнен кешке дейін Күләйім екеуін тастап жоқ болып кететін әнебір күнді айтпаса, бұрын көкесі кетсе апасы, апасы кетсе көкесі жанында болушы еді. Енді сол дағдысынан жаңылып апасының қасынан байыз таба алмағанына түсінбейді. Үйде көкесі мен апасы барда ошақта дүркірей жанған жыңғыл мен сақырлай қайнаған қазан дыбысынан басқаға көңіл аудармайтын. Қазір сырт еткеннен селк етіп, тырс еткеннен тұра қашуға даяр. Ең ар жағы қасындағы қазандықтың өзі ертегіден естіген Мыстан кемпірдің бала етін жеуге икемделген аузынша үңірейіп, енді-енді тарпа бас салуға оқталып тұрғандай сезінеді.

	Есікке бір нәрсе соғылғандай дүрс ете қалды. Артынша айбат шеккен жыланша ысылдады. Серғазы басына әлдене түсіп келе жатқандай бұға қалды да, Күләйімнің жан ұшыра бақырған даусына ілесіп жылап жіберді. Содан соң үйдің төбесі опырылып ортасына түсердей, жайшылықта кішісініп жанынан қалдырмайтын Күләйімінің кішкентай қолымен таскенеше көйлегінің етегіне жармасқанына да қарамастан сүрініп-қабынып сыртқа ұмтылды.

	Жел итерген есікті тырмысып әзер ашып, жалаң аяғын қарыған қарға да қарамастан, есік көзіне қамсау етiп соққан қамыс ықтасынның жаңа ғана құлаған шомынан асып түсті. Көйлегіне жабысқан Күләйiмдi де енді қабатына алып екеуі далаға шықты.

	Іске қарағанда сырт әлдеқайда жарық болғанмен жаланған суық жел жылы үйден ұзап шыққан қос бүлдіршіннің өкпесін қауып, кеңсірігін қақ айырып өтті.

	Әлдене алақанымен ауыздарын басқандай ышқына тұншығып қолдарымен ауа қармаған балалар бірін-бірі әзер тауып, бірін-бірі қапсыра құшақтап алды да екеуі бір-бірінің кішкентай кеудесіне беттерін басып тұрып қалды.

	Алғашқы зауалынан аман кеткен тірі қиқымының беріктігіне кектентен долы табиғат олардың үстіндегі болымсыз лыпасын басына түріп, жалаңаш етін аязымен қари түсті. Қара дауыл қамшысымен өрімдей бастады. Ал бірте-бірте аз-аздап ауа жұтып, әл жинаған қос панасыз мына азап құрсауынан құтқарар қамқоршы күш іздеп:

	– Кө-ке. !!! Aпa-aа-аа!!! – деп ызалана жылап ата-анасын көмекке шақырды.

	Олардың мына қыс қаһарынан сақтап қалар жанында баспана бары естеріне келмеді. Үйге кіріп, көрпеге оранса табанынан өтіп, төбесінен шыққан сыздан да, дене шымшып ұшырып бара жатқан суықтан да құтылатындарын білмеді. Бар болғаны анасы мен көкесін шақырып еңіреп жылай берді, жылай берді.





Он екінші тарау




	Қарауылтөбе мен Қараөзек арасының қалың қарын таспадай тіліп, өзі салған бір қума жолмен Қабыш қыбырлағалы қашан. Бірақ арқасына қырық инедей қадалған жарасы аяққа салған тұсаудай жүрісін мандытар емес. Оның үстіне қанша тырысқанмен қай тұсқа жеткенін де шамалай алмай-ақ қойды.

	– Апыр-ай, жер бедерін алжастыруым, есімнен алжасум болмағай да? – деп күбірлейді. Жасаған-ай, алар жаныңды ең болмаса бала-шағамды бір көрсетіп ал.

	Бүкіл өмірімдегі бақытым да, байлығым да әйел, бала-шағам деп ұғатын. Алысқа ұзамай ауыл арасында жүріп-ақ үйден шықса болғаны соларды сағынып оралатын, олар көз алдында жүргенде еш нәрседен кендемін деп те көрген емес. Тіпті, қазір ойлап қараса, түрлі қиындықты бастан кешсе де, Мәдинамен бас қосқалы бері таудай қасіреттің өзін шыбын құрлы көрмей көтеріп жүре берiпті; бар, жоқ деп еш нәрседен қысылмапты. Рас, кейде жетер-жетпес тұрмыс тауқыметінің құрығына ілінген сәттерде күнделікті қиындықтан құтылу үшiн ғұмыр бойы еті үйренесі жоқ пен бар арасынан гөрі қымқы артық болуды қалайтын сәттері ұшырасатын. Бірақ оған жету үшін кейбіреудей битін сығып, арын саудаға салған жері жоқ. Өзгенің дәулеті мен сәулетін қызғанған да емес, тірі пендеден сескеніп те көрмепті. Бірақ оның иманы қалмай қорқатын нәрсесі болды – ол ажал еді. Ажал дегенде өзім көз жұмармын-ау деп жан ұшырмайтын, өзекті жанға бір өлім екенін білетін. Тек қана, әйелім, балаларым мен мәңгiлікке қоштассам, мендегі кеуде кернеген көктем шуақтай мейір-шапағат өзіммен бірге көрге еніп, ал олар әлдекімнің жылтыраған пейіліне телмеңдеп қалады-ау деп аш өзегі өртенетін. Анада, сонау күзде Өрімбай жігіттерінің сойылына жығылып төсек тартып жатқанда осындай бір жаман ой бір жеті бойы торуылдап зәресін зәр түбіне кетірген-ді. Енді міне, тағы да соған ұқсас алапат сезімнің жезтырнағының арасына салып қысуы несі? О, Көк Тәңірі Жаббар ием, алар жаныңды үйге жеткізіп ал...

	Ол бағыт-бағдарын болжағалы табан астына үңіліп, төңірегіне сүзіле қарағанмен көз қарықтырған ақ қар мен дүрліге шулаған қамыс үнінен бөтен еш нәрсені анғара алмады. Жайшылықта үміт жібі болып жетелеп, Қараөзектегі балыққа басқан қазаға, одап олжалы дорбаны арқалап Қарауылтөбедегі қыстауға әп-сәтте апаратын қоянжымы жалғыз аяқ жол да енді сиқырлы соқпақтай ұшы-қиырына жеткізер түрі жоқ. Құдайым-ау осы ақ қар, көк мұзды шиырлаған өзі емес пе еді? Талай-талай жел сипап, талай-талай қар үріп көміп тастағанда да көз жоба, ескі абақпен әрбір бұта, әрбір қамысына қарап, қайта із салып ала беретіні қайда? Енді сол белгілердің бірінде көре алмайтыны несі? Тоқтай тұр, мына қамысты алкап Ұлыкөлдің өзі басып өтетін Жыланды жотасына жақындар жердегi қопалы қолтық емес пе екен? Сол болса қазір қалың қамыстан құтылып Аққулының ашығына шығады. Отдан кейін қайтадан жиектегі қамысты алқаптан өтіп Жыланды жотасының жонын бауырлай жосып, батысқа тартатын жолмен Қарауылтөбедегі қыстауына барады. Сонан соң Мәдинамен тілге келсе мүддіғасының орындалып, арманына жеткені. Тілге келгенде де айтары Сатыпалды қазынасын білетініңді тісіңнен шығарма, шығарсаң басыңа сор болып жабысады.

	– Әттеген-ай, сонда қарғыс атқан қазына жайлы Мәдинаға бекер айтқан екенмін, – деп күйінді. Әйелдік істеп сыр шашса, Түктібай қазынаны тонағанымен қоймай, өзін балаларымен қоса орға итере салады ғой, итере салады.

	Ол жон арқасының тоңып бірте-бірте мұзға айнала бастағанын түсінді.

	– Кө-ке... Апа-а...а...

	Талып жеткен дауысты құлағы шалып қалғандай. Әл-дәрмені бiтin әзер ілбіп келе жатқанына қарамастан өзін-өзі сергітіп, қайта тыңдауға тырысты. Тыңдағандай болса, өрекпи соққан дауыс үніне ілесіп, жылаған балалардың даусы құлағына келетін тәрізді. Көз алдына бір сәтке сәбилері Серғазы мен Күләйім елестеді. Олар жалаң аяғымен қар басып, өзін іздеп, жылап тұр екен дейді; қақаған қара дауыл екеуін қаңбақтай ұшыра жаздауға сәл-пәл қалады екен дейді.

	Қабыш Қарауылтөбеге қарай құстай ұшқысы келгендей, жарасының жанын шығара ауырғанына да қарамастан екі қолын ілгері созды. Сонан соң:

	– Құлындарым-ау, мына қақаған аязда қалайша далага шығып кеттіңдер, – деп жыламсырай күбірледі. Суыққа ұшып кетесіңдер ғой, ұлықсатсыз неге сыртқа аттадыңдар. Неге апаларыңның айтқан тілін алып үйде отырмадыңдар... Мәдина да отыннан кешікті ме екен, кешіккесін елегiзiп сыртқа бізді іздеп шықтыңдар ма?.. Kiшкентай бүлдіршіндерім-ау, жаралы көкең сендерге жете алмай сорлап келеді ғой ...

	Ол не айтып келе жатқанын өзі де білген жоқ. Бір сәттер құлағының тас бітіп қалғанын да еміс-еміс есіне біреу салғандай бұлдыр түйсінді. Сонау ақылының анық кезінде “кешікпесем, кідірмесем” деп миына шегелеген арманы қазір де кеудесін ілгері сүйреп келе жатты. Сұп-сұр аспанды да, теңіз толқынындай жапырыла тулаған қамысты да, жер-дүниені баса бастаған түн нышанын да көруден қалды... Тек, көз алдына әйелі Мәдина мен қос құлынының – санасын тұмшалаған қалың тұманды қақ жара өзіне қарай жылжыған елестерінен өзге еш нәрсені болжай алмады.

	Қабыш қаншама тырысқанмен өз денесін өзі игере алмай, тізесінің бүгіліп бара жатқанын іштей терең бір түйсікпен ғана еміс-еміс түсінген тәрізденді...





Он үшінші тарау




	Қақ маңдайынан ұрған қара суыққа қарамастан көңілі күпті Түктібай Бөгетқұмға қарай төтелеп салған-ды. Сонан әлі аялдаған емес. Кере құлаш сiреу қардың кейде тақтайдай жылтыр бетіне тайғанақтата билеткеніне де; кейде омырауға дейін тереңіне батырып әлекке салғанына да тәнті жандай, оң білегінің сырқырап ауырғанына да қарамастан кеуек жерден тырмысып, қатқыл қар үстіне еңбектеп шығады да қайта құлап-сүрініп, ілгері ұмтылады. Ұмтылатын себебі: Бөгетқұмға жете алмай түнге қалса, даланың аш бөрілері пәре – пәресін шығарар ма екен деп сезіктенеді. Сол үшін-ақ Түктібай асығып, арпалысып келеді.

	– Әттеген-ай, босада қол көтерген соң, сол итті жайратып салатын етіп балта сілтемей, мені не қара басты екен... Онда мынадай әлекке түспей-ақ, жоқты сылтау етіп, мына иек астындағы Қарауылтөбедегі Мәдина қасына қона кетпес пе ем.

	Іштей сан рет қайталаған жанын жеген өкінішін еңбектеп келе жатып, қалай дауыстап жібергенін өзі де аңғармай қалды. Өкінбегенде қайтсін, егер Қабыш табан астында тіл тартпай кеткенде мына иек астындағы Қарауылтөбеге жетпес пе еді. Тіпті, жоқты-барды сылтауратып түнді болғызса, “Қонба, кет!” – деп мынадай елсіз далада тасжүрек жанның өзі айтпайтыны белгілі. Әрине, беттiң арын бес төксе қазір де барады. Қақтығысып әзер отырған үйдің құшақ жая қарсы алмасы да түсінікті, дегенмен қуып та шықпайды. Ал, сонда қауіп-қатерден құтылсын-ақ, тіпті төpге шығып отырсын-ақ сол кезде сүйретіліп жаралы Қабыш жетіп келсе не істемек? Әлсіреп жетті деген күннің өзінде де күзенше кеңірдегiне қадалмай ма? Кеңірдегіне қадалса, Мәдинаның қарап қалмасы да белгілі. Міне, бұл арам өлді дегеннің нақ өзі. Түбінде ем-домы жоқ айнадада Кабыштың қайта қатарға қосылмасы да хақ. Өйткені оның сыртқы жотасымен қоса жон арқасын ырсита қақыратып өткенін өз көзімен көрді. Ендігі жерде Түктібайдың қипақтайтыны қай жерге жетіп құлайтыны. Егер қазір өзі Қарауылтөбеге соқпай, ылаждап Бөгетқұмға аман-сау барды делік. Сол кезде Қабыш үйіне жетіп әңгімені Мәдинаға айтып үлгірсе ше? Онда қажырлы әйел Сатыпалды қыстауында қалған жалғыз-жарым үйге хабар салары сөзсіз. Хабар салса аштан қырылып жатыр демегенмен көп ішінен бас көтерер біреу табыла қалса ше?! Нақ қазір демегенмен түптің-түбінде кірер тесік таппай қалады емес пе? Жо-жоқ, Түктібай қалайда бұл жерден ертеңнен қалмай қарасын батыруға тиіс, онсыз тірі жер басып жүргізбейді.

	– Кө-ке!!! Апа-а...а!!!

	Сайдан биікке көтеріле бере Түктібай қосарлана жылаған балалардың даусын ап-анық естіп тұрып қалды. Қыбырсыз тұрып ілгері жаққа қайта құлақ тосты. Сонан соң Қабыш үйінде бүгін өзі үшін оңтайлы оғаш бір нәрсенің болғанына көзі жеткендей тезірек басып қыстауға беттеді.

	Түктібай Қарауылтөбеге жақындағанда есік алдында бірін-бірі құшақтап жылауға ғана әлі жеткен Қабыштың балаларын алыстан-ақ болжады. Болжады да ойлана қалды. Олардың мына қалыпта ұзаққа шыдамасын да түсінді. "Әлде көрмеген кісі болып кетіп қалсам ба екен, жоқ ішке енгізіп жақсы атты көрінгенім дұрыс па? – деп ішкі есепке жүгінді. Ішкі есеп дегенде Қабыш мұнда жетпей жолда қалса, түбінде Мәдинамен сөйлесу үшін тілге тиек етуге таптырмайтын сылтау. Ал Қабыш Мәдинамен ұшырасып бір нәрсе айтып үлгірсе, онда арам тер болғаны".

	Түктібайдың әрмен қарай түптеп ойлауға шыдамы жетпеді. Ол білегінің ауырғанына да қарамастан балаларды құшақтап жертөле ішіне енгізіп, көрпеге орады. Қазандық астына бір құшақ отын әкеліп салып, тамызуға шыдамы жетпей сыртқа қайта шықты. Есік алдынан із кесіп жүріп, Мәдинаның күйеуінің артынан кеткенін сезді. Сезді де ең болмаса жағдайдың анық-қанығына көз жеткізуге ынтығып, жалғыз аяқ жолмен Ұлыкөлге қарай жүріп кетті.





Он төртінші тарау




	– Көк-е!.. Апа-а!..

	Жыланды жотасынан Ұлыкөлдің табанына қарай енді ғана ойыса берген Мәдина балаларының шырқырай шыққан құлын даусын естіп, бір сәтке енді қалай қарай жүгiрерін білмей әрі-сәрі күйде тұрып қалды. Сонан соң “ең болмаса, Аққулының арғы басына шықсам Серғазының көкесін көріп қалуым мүмкін ғой” – деген үміт жетегіне ілесіп, ілгері ұмтылды...

	Ұлыкөлдiң жағалауынан ұшанына ұластыратын қалың нарқамысты қақ жарып салынған жалғыз аяқ жолменен құсша ұшып келе жатқан Мәдина өкпесінің өшкеніне де, сонау алыстағы торғайдың балапанынша өздерін іздеп шырылдаған қос қозысына да қарамастан тай шаптырым бұдырсыз Аққулы айдынына сытылып шықты. Шықты да өзінен қырық кадамдай қашықтықта қарауытып жатқан кісі сұлбасын көріп, нақ бір жан алғыш әзірейлі қылт етіп қарсы алдынан өте шыққандай, селк ете түсті. Сол сол-ақ қойны-қонышына сумаңдай еніп, жылы тәніне суық шеңrелін салғанына қарамастан ашылып кеткен үстіндегі тонның шалғайын қаусыруға да шамасы келмей, сілейді де қалды. Сол тұрған қалпы дүние біткенді дүрліктіріп жаңа ғана миын айналдырған найза бойлы нарқамыс атаулының аталы сыңсуына да, алыста ұлыған аш бөрiлер мен бірнеше бұралқы иттің ішектері үзілгенше ұлығанына да мән берген жоқ. Ал көз алдында – әлдеқандай секемді сезіктен қарақұрым туырлық бұлтын сүйрелей қашқан аласа аспан мен үрейлі күдіктен дірдектеген қамыс ғана. Сонан соң ақ қар үстінде бүктетіле құлаған қара сұлба... Мәдина жүйкесін жеп әл-дәрменін алған сезіктен, буын-буыны киізше бүктетіліп, қар жамылған мұз үстіне тізерлей кетті. Тізерлей кетті де:

	– Жасаған-ай, тек ғана Серғазының көкесі ете көрме, тек сол бола көрмесін, – деп күбірледі.

	Мәдинаның аузынан әзер шыққан жалынышты сөзін өршелене соққан долы дауыл заматында қағып алып, тылсым табиғаттың тұңғиығына сіңіріп, жоқ етіп жатты. Ал көз алдында өрекпи шайқалған күңгірт дүние... Сол күңгірт дүние арасынан ерекше көңіл суытқан ақ кебіндей ақ қар үстіндегі кісі сұлбалы қарауытқан қара нәрсе... Нәрсе үстінде шалғайын жел қаққан тoн... Көңіл сыздатқан күдік, көкіректі қарыс айырған тілек... Түбінде осы екі удай сезім арпалысының қайсысының соңынан көзiн алған көбелекше ілесерін білмей, iштeй өзін-өзі жеп, іштей өзін өзі тежеп ілгері жақты барлайтын тәрізді... Міне, мауыты тысты ескілеу түлкі тымақ; міне, мойынға асқан ала жіп баулы ала дорба... Ол тесіле қарап отырған қараталдың күзгі жапырағындай қалтылдаған саусақтарымен айналасындағы көк сұр қарлы тырнадай сығымдап отырғанын да аңғармады, суық сорып көк сұр қардай күреңіткен жүзімен кірпігінен үзілген жас тамшысының төмен сырғығанын да сезінбеді. Кенет өрттен қашқан кісіше орнынан ұшып тұрып ілгері ұмтылды. Қырық сүрінді, қырық тұрды. Әйтеуір, шалқасынан шашыла құлаған кісі сұлбасының қасына жетті. Жетті де – күдiк уыты кеудесін шым-шымдап тұмшалай бастағанмен анық-қанығын білмей жатып жаман ырым бастаса әлдеқандай ауырып жатқан кісіні шошындырып алудан қорыққандай:

	– Серғазының көкесі-ау, не болды саған? Жайшылық па? – деп жас жуған жанарын жеңімен сүртіп бетiне үңіліп еді, бұлты жөңкілген күңгірт аспанды қызықтай қарап жатырған адамша көкке қыбырсыз қадалған күйеуінің отсыз жанарына көзі түсті. Көзі түсті де ақырғы сенім тамшысы құмға сіңіп енді-енді жоқ болардай, немесе әлгідей жанталаса жармасқан үміт жібінің тарқатылған соңғы тіні әне-міне шарт үзіліп, тұңғиық түбіне қарай зымырай жөнелердей санасы тұманданып, тұла бойы қалшылдап кетті. Сонда да ол табан астында естен танбауға тырысып, құдай қосқан қосағының жатқан жерінен қайта атып тұруға талпынған кісінің кейпіндегі сәл ғана жоғары көтерілген білегінен ұстай алды. Сонан соң жалма-жан сары тонның омырауын ағытып кеудесіне қол жүгіртті де:

	– Қа-абыш! – деп бар даусымен тістене булығып, өлі дененің үстіне құлап түсті. – Бізді кімге тастап кеттің, Қабыш?.. Жасаған-ау мұны алғанша, мені неге алмадың?!

	Ол бүкіл ғұмырында күйеуінің есімін тұңғыш рет атап, табан астында күнәға батқанын да, енді қанша жалбарынып-жалынғанмен өтініш-тілектерін ешкімнің есітпейтінімен де шаруасы болған жоқ. Сонда да ол кеудесіндегі барша мүддіға, барша арманын ащы запыранша ақтара төгіп, ботасы өлген аруанадай аңырады-ай келіп, аңырады...





Он бесінші тарау




	Қым-қуыт ой құшағында Қарауылтөбеден ұзаған Түктібай кірпігіне жабыса қонып, жанарын кіреукелендірген қылаудың қасақылығына қарамастан жол табанындағы көмескі ізден көз жазар емес. Ау, неге көз жазсын – барша мұрат, мүддесі осы iздiң иесіне тіреліп тұрса. Ойхой, дүниесі құрғыр-ай, бұл Түктібайдың Мәдина жүрiп өткен жолға түңғыш үңілуі ме еді? Бұдан да бұрын өкшелетіп соңына түскен қызыл түлкісі емес пе. Ол кез Түктібайдың ақпанды аяқтап, наурыз айы бастала Қырға қарай көшін жылжытатын ауқаттылар соңына толық қосылған шағы. Қарақұмның шыбынсыз жазына үйреніп алғаны соншалық, тіпті қыстың күні есіне түссе ащы құртқа жерік әйелдей аузынан сілекейі шұбыратын. Дегенмен мойынға ілінген азды-көпті қызмет аты – қызмет. Кейде көңіл күйттеп, жан баққызып бір жерде жатқыза бермейді, бірде дау-шар, тағы бiрде құлқын саудасы болып Қырдың қоңыр салқын жұмағынан Сырдың аптапты тозағына айдап әкелетін тұстары да ұшырасатын. Сондай бір сәтте Ұлыкөлдің ұшы-қиырына кісі үде шықпас суалмасына жағалай егін салған дихандар ауылына бес-алты серігімен ат басын тірегені бар. Ат басын тіресе азын-аулақ той-томалақ үстінен шығыпты. Кедей ауыл барын базар ғып, құрақтай жапырылып қарсы алған. Жанындағы кісілерімен қоса Жайлаудағы туырлығы бүтін үйге түсіріп, қайтадан тышқан мұрнын қанатып бағлан сойған. Мәдинаны тұңғыш рет сонда көрді. “Болыстың пешіріне қызмет етуге жарайтыны, көргенділеуі осы шығар”, – деп көп болып ұйғарып жібергенін іші сезе қойған. Шынында да, ұйғарса ұйғарғандай толған айдай ақ сары жүздінің әдемісі екен. Қап-қара аумақты жанарына нұр төгіліп тұрғандай назары түскен жанның жүрегін шымырлатар қасиеті барға ұқсайды. Тұмшалаған қара көлеңкені саңылау тауып қиып түскен көктемнің уағындай, түп-түзу кішкене мұрын әлсін-әлсін қарлығаштың қанатындай серпілген қиғаш қасына сәнмен үйлесіп, кісі көңілін өзіне қарай ынтықтыра түсетін тәрізді. Бұрын Мәдинаның атын әр жерден құлағы шалып жүргенмен мұншалықты ажарлы, мұншалықты сүйкімді шығар деп ойламайтын. Әйелдігіне қоса жүріс-тұрысы, отырысы, май құюы бәрі-бәрі, сары майдан қыл тартқандай майда биязы екен... Әлде ауылдан шыққанына біраз болғасын, әлде қуаты қайтып үлгірмеген бойдағы жастық желіктің сарқыншағы, әйтеуір көңіліне бір әзәзіл арам пиғыл ұялап, дегбірін алумен болған-ды. Сонан соң шай-су арасында елеусіз ғана етіп Қабыштың қайда екенін сұрап алған-ды. Сәтіне қарай Қабыш Қарауылтөбенің арғы жағындағы жегжаттарына тығыз шаруамен кеткенін білді. Той тарқаған бойда өзінің ауылына қайтатынын да сөз арасында аңғарып қалды. Ет жеп, шaйлaнып aлғасын зауал ауғанмен күннің ыстығының табы әлі де қайта қоймағанына қарамастан қасындағы қосшы-қолдарымен қоса сыпырыла көтеріліп аттарына қонған. Ауылдан ұзағасын жоқты-барды сылтауратып, қасындағы қара-құраның бастарын асығыс ыдыратып тынған-ды. Асықтым-ақ деп жүріп екі арада күнді бесінге қарай еңкейтіп алғанын аңғарып, бейне қолында тұрған қызығы сусып уысынан шығып бара жатқан жандай аласұрған. Қайнаған ыссыға да қарамастан жирен жорғаны қызыл май етіп, Қарауылтөбеге шығатын жолдардың табанына үңіліп, ойдан Қырқаға, қырқадан қалыңға күмп қойып, үйрек-қазды үркіте шулатып әлекке түскен. Сонда ғой қардай бораған қалың маса-сонаның ұшқындаған қар қылауынша бетке ұратыны. Ай, тоқшылық-ай десейші, атын да, өзін де қан-жоса етіп жарып тастағанына қарамай, сабылып жүріп Мәдинаның coңына ақыры түсіп еді-ау. Көлді жиектей жүріп ыза құмға із тастаған әйел кебісінің таңбасы соныкі екеніне күмәні қалмаған. Сонан соң жиренді шайқалта төгілдіріп, тізгін қаққан да алдындағы төбе басына шыққан. Шықса көз ұшында қылтылдаған ақ жаулық қамысқа сіңіп бара жатыр екен. “Мәдина, – деп күбірлеген қуанғанын да, қобалжығанын да түсінбей, – Мәдина”. Сонан соң-ақ Мәдинаға жету үшін жан қинамаған. Келесі төбенің еңісінен әрі асып, көл жағалайтын тұсында келіншекті қуып жеткен-ді. Әдепкіде келіншектің жерден шыққандай, табан астында тап болған кісіні көрiп, таңдана тіксініп қалғанын да жүзінен байқаған. Бірақ артынша сабырлы қалыпқа түскенін де андаған. Тіпті кейін түк көріп, еш нәрсе сезбегендей сыңай танытқанынан қысыла да бастаған. Жағы қарысып қалғандай, айтар әңгіменің қисынын таппай қиналған. Ыстық пен ыңғайсыздықтан маңдайынан шүмектей сырғанаған тер мойнына құйыла бастаған-ды. Кенет баладай елпілдеп біреудің қатынының соңынан тұра шапқан өзін күстаналауға кіріскен. Мәдина ұмар-жұмар құмға аунатып, ойындағысын орындап кететін әлдебіреудің әйелі емес, Қабыштың қатыны екеніне іштей күйініш, қу кедейді қанатының астына алып қамқорлық көрсетіп жүрген Сатыпалдының ата-баба, зәузатын сыбап та алған. Дегенмен қаншық соңынан ерген төбетше Мәдинаның ізінен ере берудің де ретін таппай терін сүрткелі күйбеңдеп жан қалтасына қол салып еді, саусақ қармауына бет орамалмен бірге асықтай алтын сынығы іліге кеткен. Өткен бір жесір дауында осы төңіректің шынжыр балақ шұбар төсi: “Бұл бергенімнің басы. Егер жеңіп шығар күн болса, еңбегіңді жемеймін. Тек қағазды жазғанда осы сөзім ұмытпа”, – деп алақанына қыстыра салған. Кейін оны қай кәдеге жаратудың ретін таппай, кәдесіз жерге жұмсауға көзі қимай, ақырында ескіріп бірте-бірте естен шығуға айналса керек. Сол қасиетті қазына күтпеген жерден қолына іліккенде бір әңгіменің ұштығы жылт ете қалған-ды. Сонан соң кідірместен сөз бастаған:

	– Мәдина шырақ, босада ағаңнан жөн сұрамадың, – Мәдинаның атын атаудағы мақсаты әрі өзіне жақын тартуы, әрі пиғылын аңғартуы-тұғын. – Oл: әйел жолы жіңішке, бір жерден мүлт кетермін деп сақтық жасағаның шығар. Бір есептен оның да дұрыс. Асылы көргендi от басында өскен бала ұғымтал келеді екен ғой, – Әйелдің шыққан тегін мақтауы қолтығына су бүркіп, көңіліне жел бітіру ниеті еді-ау. Бірақ Мәдинаның салқын қабақ, сабырлы қалпын көріп, еңбегінің зая кеткенін түсінді. Түсінгенмен ниетінен қайтып бұғып қалса күлкілі жайға ұшырарын сезіп, айтар сөзін аяқтап тынуға бел буды. – Сенің бойыңнан сондай қасиеттің нышанын көріп келем, Мәдинажан. Әңгімені де тыңдайтын кісіге айтқан мақұл. Ақпа құлақ ақымаққа айтқан әңгіменің қадір-қасиеті болмайды. Біраз жұрт тіпті тыңдамайды, тыдаса да түпкі мәніне тереңдеп жетпей жатады. Ондайда халық “Тыңдамай қалған сөз жетім” деген. Айттым ғой жаңа, сен Мәдинажан, маған басқаша көрініп келесің. Сондықтан жол қысқартатын әңгіме бастасам деймін. Оған қалай қарайсың?..

	– Жақсы сөз жанға азық емес пе, онан несіне қашайын, “қайнаға!"

	Мадинаның қатқыл жауабы жанына тастай тиген. Әсіресе “қайнаға” деуі өзінен әрі үлкендігін, әрі қадір тұтap кісі екенін сездіріп, жүрек лүпілі жетер жерге жуықтатпай тірегінен алыстатқандай көрді. Бірақ “Шешінген судан тайынбайдының” керіне сайып:

	– Бұл айт дегенің болар. Айтайын, тыңда... Ертеде бүкіл елді жұмса жұдырығында, ашса алақанында ұстаған, бір хан болыпты, – деп әңгімені әріден бастап та жiберген-ді. Хан қаһарынан қара халық қамыстай қалтырапты. Әсіресе өмірінші сұлу әйел, жүйрік ат, алғыр құс, жүгіргiш итке құштар екен. Талай сұлуды көзден тізіп, сарайында жапырақтай сарғайтыпты. Жүздеген сәйгүліктер ондаған сейістің бақылауында қорада қаншардай қатыпты. Ондаған қырандарды тұғырында түлеткен құсбегілер ханнан жарлық күтіп тікесінен тік тұрыпты. Қора-қора желаяқ тазы, жуан желке төбеттердің күтушісі аңға аттанар сәтті тосып, табанынан таусылыпты. Сонда да соның бәрі аз көрініпті – Тәңірден соңғы тәж иесі, жинаған үстіне жинай түссем деп жанталасыпты. Әміршінің осалдығын білетін қалың елден түрлі хабаршы да көбейе түсіпті. Ал хан “Aшыққаннан құныққан жаман” дегендей, “бәлен жерде ажарлы қыз бар екен”, деп құлағы шалса, алдына алып келіп, бір төсекте жатып құмардан шыққанша төңірегіндегі уәзірлерін бидайдай қуырып байыз тапқызбапты. “Жүйрік көрдім", – десе де сөйтіпті, "кыран көрдім”, – десе де сүйтіпті. "Құмай көрдiм”, – десе де сүйтіпті. Қатын үшін, ат үшін, құмай үшін, құс үшін көрші елмен талай-талай жауласып халықты қызыл қанға бөктіріпті. Талай-талай тағдыры жіп ұшына ілініп, үзілуге де сәл қалған тұстары ұшырасыпты. Бірақ аурудан да жаман әдеттен арыла алмапты... Бірде хан сейіл құрып, сейселе жасағалы серуенге шығады. Со жолы іш пыстырып, әлденені аңсау үшін ханшалардың бірде-бірін өзімен бірге ертпепті дейді. Желден озған жүйріктің де ешқайсысын мінбепті. Қызыл түлкіні көзі қиядан шалатын қыранның бірде-бірін де алып шығуға жарлық жасамады. Тек жанына сайдың тасындай қырық жігіттерді ғана ертіп шығып, шаһардан ұзаған соң садақ тартып аң аулап қана көңіл көтеріпті. Мұның өзі жаман да болмапты. Салтанатты сарайда іші пысқан тәж иесінің әншейінде қырық қыртыстанған қабағы жазыла бастапты. Езуіне күлкі жүгіріп, атқосшыларымен тілдесетін дәрежеге жетіпті дейді. Сөйтіп жүріп хан құм арасында жалғыз жайлап отырған үйге тап келіпті. Онсыз да шаршап-шалдығып, шөлдеп келе жатырған әмірші таңдай жібітіп шығу ниетімен атынан түседі. Нөкерлерін ертіп ішке енеді. Төрге шығып жайғасады. Сәлден соң дастарқан жайылып, зерен тостағандарға сабадан сары қымыз құйыла бастайды. Сол сәт патша ағзамның көзі сусын құйған келіншекке түсіпті дейді. Келіншектің толған айдай толықсыған жүзінде мін жоқ екен, әміршінің таңданғаны соншалық – қолы ілері созылған қалпы бір уақ жайылған дастарқан үстінде қыбырсыз тұрып қалыпты. Артынша-ақ көктемгі күндей жаңа ғана жазылған қабағы жауар бұлттай қайта тұнжырапты. Жай кездердегідей қымызды да баппeн ішпей, үйден де тез аттаныпты. Аттанып қыр асқасын жанына бас уәзірін шақырып алып: “Жаңағы үйдің кімдікі екенін жедел біліп бер!” – деп тапсырма беріпті. Бас уәзір жансыздардың бірін қайыршы қалпына ендіріп кіші бесінде жедел аттандырады. Жансыз аяғының ұшымен барып, ұшымен қайтса керек, күн бата терлеп-тепшіп қосқа жетеді. Жеткен бойда бас уәзірге үйдің қолбасшы Қаһардікі екенін мәлімдейді. Бас уәзір патшаға барып құлағына сыбырлайды. Хабарды естіген хан қабағы бұрынғыдан да бетер қабара түседі. Қаһар өзінің арқа сүйер сүйікті қолбасшысы екен. Бірде Қаһар науқастанып жаумен айқаcқа шыға алмай қалыпты. Сонда Хан әскерінің көптігіне қарамай жүзі қайтқан балташа ілгері басу орнына кейін серпілгені есіне түседі. Ақырында шаһарға қатер төнгесін төсекте жатқан Қаһарды шақыртып, жауды жеңіпті. Сол жеңістен соң бүкіл сарбаздар алдында Қаһарды құшақтап тұрып: “Досым, бізді жеңіске жеткізген сенің ақылың мен айбының. Соның құрметіне мен жарты патшалығымды саған сыйладым!" – депті. Қаһар сонда үнсіз ғана бас шайқапты. “Онда қалағаныңша қазынадан алтын ал!" – депті хан. Тағы да бас шайқайды. Самсаған сарбаздар: “Ал, ал Қаһар!" – деп шулайды. Қайран қалыпты халық Қаһардың шешіміне, қайран қалыпты хан. Тіпті болмаған соң хан: "Енді не қалайсың өзің айт, қолыңды қақпаймын", – депті. Сонда ғана Қаһар: “Тақсыр маған дүниенің де, мүліктің де қажеті жоқ. Мына тұтқынның ішінде бір қыз бар. Тек соны қисаңыз жетеді", – депті. "Қидым", – депті хан. “Құтты болсын", – айтыпты қалың ел. Артынан әмірші отыз күн ойын, қырық күн той жасауға жарлық беріпті. Бірақ келіншек бетін көрмепті. Жұртшылық тойға шақырса да бармапты. Қаһар қонақ еткісі келіп талпынса да сынау айтыпты. Әдемі әйел атаулыны ұшыратса қолына түсіргенше тыныштық таппайтын өзінің осалдығын біліп: “Жүздесіп қалып, ықыласым ауса не досымның көңiлiне, не өз жаныма жара салармын”, – деп қауіптенеді екен. Ақырында айдалада аң аулап жүріп сол ұшыраспасам, көрмесем деп жүрген кісісіне тап келтірген Тәңіріне ренжиді. Ренжіп бармағын шайнайды. Оған сарайдағы көп ханша Қаһардың әйелінің қасында күн қасындағы айдай көмескі елестейді. Қызғаныш пен құмарлық көкей құртын жеп, құстөсек жамбасына қара тастай батады. Хан егер келіншекті нөкерлеріне алдырып айтқанына көндірсе, оны күндердің күнінде Қаһар сезсе кезек қылышқа тиерін іші сезеді. Намысқой жігіт қалайда хан екен деп тірі қалдырмайды. Тіпті басын алмаған күннің өзінде де бір тұтас қолды ыдыратып екі топқа бөлері хақ. Екі бөлінді деген сөз бүкіл елдің бірлігі бүлінді дегенмен бірдей. Оның үстіне айбынды қолбасшының талайы өз жағында қалмай, Қаһар жағына шығуы әбден ықтимал. Ал Қаһардың қолына жақсы әскер түссе қарсыласының күлін көкке ұшыратынын түсінеді. Егер басқа бір тәсілмен көзін жоғалтса, айналадағы аңдып отырған өшіккен ел Қаһардың өлгенін есіткен күні ту-талақайын шығарып халықты қанға, шаһарды шаңға көмеді... Қойшы әйтеуір хан әрі ойланып, бері ойланып өлтірудің де, немесе араға адам салып келіншекпен кездесудің де есебін таба алмайды. Таппаганда іске кісі араласса, түптің түбінде сыбыс тарататын куәгер бола ма деп қорқады. Сондықтан сырт көзден таса – өзі бағын сынауға бел байлайды. Өйткені таң атқаннан күн батқанға дейін сарбаздарын соғыс өнеріне жаттықтыратын Қаһардың ежелгі әдетін ескеріп, ол жоқта не де болса әйелдің өзімен тілдесуді мақұл санапты. Сонан соң ертеңіне аңға шыққанда жұртты бір жерге иіріп, өзі қайтып келгенше қозғалмауға, іздемеуге жарлық етіпті. Іздегендердің басы алынатынын ескертіп, сайдан қашқан құланды жалғыз қуады. Хан әмірінен қорыққан қалың топ қыбырламастан төбе басында тұрып қала беріпті. Ал хан нөкерлер тұрған жерден шығандай шығып кеткенге ұқсайды. Арттағы қалың көзден қара үзгесін мақсат белгілі ғой. Жыра-саймен бой тасалап, кеше көрген жалғыз үйге қарай бет түзейді. Көп жүрмесе керек. Ұлы сәскеде ауыл қарасына көз иліктіріпті. Үй қарасы көрінген соң, хан ойға батады. Қазір ғой барады. Барғасын хан келді деп төбесіне көтереді, дастарқан жайып алдына тағам тартады. Кейін келіншекке тіл қатса хан басына лайықты іс болмасына да ақыл жүгіртеді. Жалпы ойланып, ойланып көңіл білдірер бірнәрсені көңірсітуді артық деп табады. Артық деп табады да келіншекпен үнсіз ұғысып, үнсіз түсінісетін амал іздестіреді. Соңғы шешімі өзіне ұнайды. Сөйтіп тағы бір қыр асады. Сөйтіп екінші қырдан құлайды. Сөйтіп үшінішті қырдың басына шығады. Шықса, бедеуге мінген келіншек жылқы кайырып жүр екен дейді-ау. Хан қарайды да дегбірінен адасып айдын көлден аққу көрген мергендей атарын да, атпасын да біле алмай аңырып қалады.

	Келіншек ханға көз салса қозы көрген қасқырдай, жанарына қан толып өзін ішіп-жеп тұр екен. Хан қараса келіншек әлденені сезгендей үрейі ұшып кетіпті. Келіншек ханға қараса, өзіне қанды аузын салуға екі-ақ елі қалыпты...

	Осы жерге келгенде Мәдина қайтер екен деп, әйелдің жай-күйін байқау үшін әңгімені әдейі кілт үзген болатын. Аңдаса ханның аранды аузы әлгі Қаһардың келіншегіне емес, өзіне қарай ашылғандай үрей билеп алған екен. Күдік пен күнәнің елесі қабат тұнған жанары екі бірдей ауыр сезімді аясына сыйғызып тұруға шамасы жетпей, енді-енді жас болып тамып кетердей көрінген-ді. Сосын-ақ: "Әй, осы әрекетімнен түк шықпас-ау" – деген бұрынғы қаупі іштей қатая түскен. Дегенмен әңгіменің ақырына жетіп тоқтауды мақұл санап:

	... Бірақ хан келіншекке қанды аузын салмапты, – деп әрі жалғастырған. Сонан кейін жан қалтасынан асықтай алтынды шығарған. Оның күнге шағылысқан сәулесін Мәдина жүзіне әдейі жалт-жұлт түсіріп тұрып, – iштей қабылдаған кесімі басқа екен. Дегеніме қолымды бір жеткiзсе көңілдің құртын жеп, көздің жауын алатын – үлкендігі мынадай саусағындағы ең қымбат, ең аяулы гауһар көзі бар алтын жүзігін шығарып алады да, битіп әйелдің аяғының астына тастай салады, – деп Мәдинаның аяғының астына лақтырып жіберді. Сосын біраз бас қатырып тапқан жұмбақты сауалын қойды. – Мәдина шырақ, қалай деп ойлайсың, әлгі асыл тасты келiншек аттан түсіп алды ма, жоқ па?!

	Мәдина домалап барып табанының астына түскен сары темірге мойын бұрып қарамастан, терең бір салмақты үнімен:

	– Қайнаға, ары таза әйелдің өзі алтын емес пе, оған жылтыраған темірдің қажеті қанша? – деген-ді әрі анық, әрі нық.

	Мұнан арғы әңгімесінің жараспайтынын байқап, сол жерден-ақ ат тізгінін тартқан. Мәдина да қоштаспастан Қарауылтөбедегі үйіне карай ұзай түскен. Кейін көпке дейін Мәдинаға ықыласын тура емес, тұспалдап жеткізген ісіне іштей риза болып жүрді. Әйелдің жан-күйін байқау үшін айтарын бұлтақсыз байқатқан өзіне де, ер кісінің түпкі мақсатын түсінген келіншекке де көңілі толған-ды. Түктібайдың көкірегіне: “Мәдина менің жарым болғай" – деген арман қонақтаған емес. Ал, әйелдің ажарына іштей тәнті боп, түсінде құшқан сәттері жетерлік.

	Түктібай Жыланды жотасын бауырлай көсілген жалғыз аяқ жолды артқа тастап, Ұлыкөлдің жиегін көмкерген қалың сары қамысқа келіп құлағанда қас қарайып, көз байланута жақын еді. Әлгідегі Қарауылтөбеден бастап соңына ілестірген бірде бар, бірде жоқ кісі ізін көзден біржола жоғалтқысы келгендей өктем желмен өршелене соққан қар түйіршіктері, бетке, көзге тырс-тырс ұрады. Сонда да ол іздің мына өзі жүгіре басып келе жатқан қоянжымы жалғыз аяқ соқпақтан ауытқымағанына имандай сенеді. Тек оның иесіне қай шамада, қандай жағдайда ұшырасары ғана беймәлім. Мәлімі не болғанда да бір межеге жетпей тоқтамас. Егер Мәдинада тамшыдай сыр болса тілінен тамызып алмай тыншымас, шай қасықтай шындықты сезсе сығып алмай дамылдамас...

	Ұлыкөлдің қопалы қалыңына аяқ салған Түктібай желке тұсынан қанды ауыз бөрінің ұлығанын есітіп, қалың ойдан серпіліп селк ете қалды. Селк ете қалды да:

	– Ой, арпалыстырған Құдай-ай, – деп қалай күңірене дауыстап жібергенін өзі де аңғармай қалды.

	Ол өз сөзінен өзі шошынғандай тіксініп, еріксіз қимыл, ескі дағдымен түйе жүн шекпенінің омырауынан өңіріне қарай қол жүгіртіп, бұрынғы жанға медеу тұтар айбалтасын іздеп еді, артынша арқа сүйер қаруынан айырылғаны есіне оралып, маңдайынан мұздай тер бұрқ ете түсті. Кенет аш қасқырдың, арандай ашылған аузы тура жон арқасына төніп қалғандай ышқына жүгіріп, Ұлыкөлдің жаз айларындағы толқыны басылмайтын Аққулы айдынына қазір мұзды алқапқа айналған тай шаптырым жазығына шықты да – қалт тұрып қалды. Ол өзінен қырық-елу қадам жерде қарайып жатқан нәрсенің Қабыштың мүрдесі екенін бірден білді. Мына шашын жайып, жападан-жалғыз зарын төгіп аңырап отырған әйелдің Мәдина екенін де сезді. Жалғыз-ақ ол Қабыштың Мәдинамен тілдесіп барша жайды айтып көз жұмғанын, әлде әйелі келерден бұрын жарық дүниемен қоштасқанын біле алмай сәл бөгелді. Мына ышқына соққан дауыл, ұлыған қасқыр, шулаған қамыс, жылаған әйел, бірте-бірте даланы тұмшалауға айналған түн көрпесі бәрі-бәрі әлдеқандай қаралы бір нәрселерді есіне салатындай. Әрине, Түктібай ғұмырында ажалдан қорқып көрген кісі емес, тастай алмай жүрген жаны да жоқ. Дегенмен тірлікте тас қайнатам деп жүрген пенденің де түбінде барар жерінің біреу-ақ екенін біледі. Сондықтан ба, жалғыз да болса Ердәулетінің барында арқасын тамға сүйегендей талтаңдап жүріп, келе қалса Құдай аманатын шын пейілмен аттандырып салудан тайсалмастай сезінетін. Әттең, қарғысқа ұшырап, ол сенімін Тәңірінің өзі тонап алды емес пе? Сонан бері қайта қарбаласты, қайта қимылға көшті. Қалайда мың жыл ашаршылық болып, бүкіл қазақ қырылып қалғанмен өзі жер бетінен із-түзсіз жоғалмасам дейді. Артымда ұрпақ қалса дейді. Өзі бұл дүниеден өткенмен де күйелеш-күйелеш боқмұрындар: “Түктібайдың тұқымымыз! Түктібай атамның аулынанбыз!" – деп көрде жатқан өзінің құлағын шулатып жатса дейді. Түптің түбінде Түктібай тұқымы қора-қора болып шұбырып, басына құран оқып, келіп-кетіп жатса дейді. Сол мақсатына жету үшін-ақ Түктібай өлмейді, соған жетер жолдағы қиындықтан қаймықпайды. Егер біреу-міреу жолын кесе көлденең кес-кестесе желкесін қияды, ниетiн сезіп айқаса кетсе – әлі келсе алып ұрып, жанын жаһаннамға жібереді; тегеуріндісі кезіксе алдайды, арбайды, әйтеуір жуадай солдырады.

	Түктібай Мәдинаның сөзінің аңысын аңдап, мәнін талдап тұра алмай, кібіртіктей басып қасына барды... Сонан соң Қабыштың денесін құшақтай құлап, талықсып жатқан Мәдинаны батылы жетіп қолынан ұстады. Нар көтермес қасіреттің салмағына қабырға қайыстырған әйел кіресілі-шығасылы бір түйсікпен танымай қалған кісіше сәл телміре қарап алды да:

	– Қайнаға-ай, сорладым ғой, біз сорладық! Ініңізден айрылдық... – деп нaлa үнмен қайтадан ағыл-тегіл аңырай жөнелді.





Он алтыншы тарау




	Мәдинаның өзіне көрісіп жылағанына Түктібайдың іші жылып қалды. “Қабыш Мәдинаны көрмей жан тәсілім еткен екен, – деп ойлады. – Мұнысы маған теріс болмады".

	Түктібай – алдындағы көк мұздың үстінде жайыла eтпеттеп – аш бөрiсi ұлыған айдалада түннің де жылжып жеткеніне қарамай, батыстан аңқылдай соққан қара дауылдың да әупірім үнін елемей, ағыл-тегіл жылаған әйелдің дәрменсіз әрекетіне іштей бір түрлі зығырданы қайнағанмен – түптің түбінде осы осалдығынан өз басының пайда көрерін ойлап сабасына түсті. Ау, сабасына түспегенде қайтуші еді, егер “қылмысты ісімді сезді ме, әлде сезбеді ме”, – деп қылдың үстінде қылпылдап жеткенде "қанды қолсың!" – деп жағамнан ала кетеді деген адамы, сезіксіз күй, секемсіз пейілмен екі туып бір қалғанына көрісер кісідей, кұшақ жая қарсы алдынан шықса...

	Түктібай Мәдинаның Қабыш қазасының көңілге көлеңке түсіретін жағына бас қатыруға мына қалпында шамасы жоғын аңғарды. Әйелдің әзір ерінің денесіне қол жүгіртіп, о жер бұ жерін қарап шығу былай тұрсын, жатқан жерінен қозғамағанын да іші сезді. “Осының бәрі абырой болғанда Қабышпен тілдеспей қалғандығынан, – деп ойлады. – Тілдескен күнде екеуіміздің ұшырасуымыздың немен тынарын кім білген.

	Негізінде туа бітті тентектігі жоқ, сырттай қарағанда сыпайы жанның көбісін жасық деп ойлауға болмайтынын Түктібай елу жыл ғұмырында талай-талай өз көзімен көрген. Жуастық танытса, қажырсыздығынан емес, өзінің буырқанған жан-дүниесінің аласапыранына іштей айтатын тәк-тәгінің молдығынан екенінен де хабардар. Сонау жазда өз көңіліне із салып, жастық желігінің соңғы сарқыншағын қоздырып, көңілін желпіндірген келіншектің жанына жуықтап тіл қатқанда қайтарған сабырлы жауабы түптің түбінде тегін еместігін байқатпап па еді. Сол келіншек – арқа сүйер асқар тауын құлатқан жанды біле қойса құртпай тынбас еді десе, өз басы қалтқысыз нанады. Бір жақсысы – әйелдің осы кезге дейін күдіксіз екендігінде. Ал, ендігі қас қарайып, түн пердесі жарық дүниені қымтап үлгерген шақта Мәдинаның мәнді әрекет, мазмұнды іске жол таба қоюы да екі талай нәрсе. Сондықтан осы бір өз-өзінен қайымға келіп тұрған қысылтаяң мезгілді пайдаланып – Қабыштың балта жүзінен қақыраған қабырғасын Мәдинаға көрсетпей, сезікті ой туғызбай – біржола құтылуды ниет етті.

	Түктібай енді тез әрекетке көшудің қамына кірісті. Әйелдің жоқтауын тыңдап, көңіліне қараса аш өзегі толып түннің бір уағында Қабыштың аяғын құшарын сезінді. "Жілік майың жіңішкергенмен әзір үзіле қоймайтын қатын екенсің, – деп ойлады. Мәдинаның қараңғыда қарауытқан сұлбасына сүзіле қарап. – Мен әйелім мен арыстай жалғыз ұлым өлгенде де сен сияқты жылап, айыз қандырып өксік басуға мұрша таппағанмын". Сонан соң шұғыл шешімге келді. Қабыштың мүрдесіне тас кенеше жабысқан Мәдинаны иығынан қапсыра құшақтап, әзер ажыратып, еңсесін тіктеткізді. Артынша Қабыштың білегінен ұстап көрді. Мұп-мұздай екен. Ешкім көріп жатпағанын білсе де, ескі дағдымен ерін жыбырлатып дұға оқып бетін сипады да:

	– Марқұмның жаны жаннаттан жай тапсын. Қалған өмірін өздеріңе берсін, – деді өршелене соққан дауыл есіттірмес дегендей даусын көтере созып. Қабыш жалғыз атты кедей болғанмен келімі келген кісі еді. Тірісінде алдымыздан кесе өтіп көрген емес, – берекесі қашқан елдің халқын бай, кедей деп бөлудің оғаш екенін іші сезсе де, Мәдинаны жуасыту үшін бір кездердегі күйеуінің өзіне қарағанда әлдеқайда төмен екенін аңғартқалы әдейі айтты. – Бірақ Құдайлық іске шара кәне, қажет екен, алды кетті. Ендігі біздікі болған iске болаттай берік болу ғана...

	Түктібай Мәдинадан жауап күткендей сәл кідіріп, қараңғы түн пердесі арасынан жобалал қарап еді, өксігін баса алмай тұншыққан келіншек дауысынан басқа нәрсені ести алмады. Қайғы екеш қайғы да өз əрін жоғалтқан мына қысылтаяң заманда тірліктің басқа алаңын естен шығарып, тек қана жан-дүниесінің азасына бой алдырып бас айналдырған бейшараның мына мінезіне іштей түйліккенмен қаттырақ тіл қатуға әлденеден ши шығарып, шамдандырып алармын деп:

	– Қайғыңды түсінемін, Мәдинажан, – деп қайтадан тіл қатты. – Заман басқа болса, қалай жыласаң да жарасатын-ақ жер. Ағайын-туған да жиналып, ақ жуып арулап дегендей сен екеумізге салмақ салмай, аттандырып салмас па еді? Әттең, амал қанша. Қабыштың қазасы елдің басынан бағы тайып, құты қашқан кезеңіне тура келді емес пе? Бұл да тағдырдың маңдайға жазғаны шығар. “Жазмыштан озмыш жоқ" деген осы да, – Түктібай тағы да Мәдинадан жауап күтіп сөзін доғарған, тағы да мына тіршіліктің қам-харекеті жайлы тілге келер ме екен деп дәмеленген. Дәмеленгенмен Мәдинаның әзiр мына қалыпта ес жия қоймасын іштей болжалдап, даусын қаттырақ шығарып, кейiстiк білдіре сөйлеуге мәжбүр болды.

	– Уа, өлгеннің артынан өлмек жоқ дегенді ұмыттың ба? Тірі кісі тіршілігін жасамаушы ма еді, бұл не отырысың? Тіпті өзіңді ойламасаң да, ана қыстауда қалған бала-шағаңды аямайсың ба, ақылға келмейсің бе?!..





Он жетінші тарау




	Табан астынан тап болған қасірет тауқыметі Мәдинаның қабырғасын қақыратып, миын айналдырып мәңгiртiп тастап еді. Енді қол coзaр арманда да, тірлікте де мән-мағына қалмағандай дүние әлдеқашан қапылғандай түйсінген-ді. Тек Түктібайдың соңғы айтқан сөзі өмірден өшкен, көңілден көшкен бір нәрселерді ойына қайта салғанда талықсып кеткен санасын қайта дүр сілкіндірді. Ол басына орнаған қасірет қайғымен қатар бір сәтке дауылды қараңғы түн арасынан өзіне қарай алақан жайып, шапағат күткен қос құлынының елесін көріп қалғандай, жан-далбаса орнынан көтеріліп:

	– Қайнаға-ай, асқар тауы құлаған адам – ақылынан алжасқан жан емес пе. Қабыш менің асқар тауым еді ғой, бүгін сонан айырылсам, менен қандай кеңес күтпекшісіз? – Мәдина суық сорған мұп-мұздай бетімен жып-жылы болып, төмен қарай сырғанап аузына тамған кермек дәмді көз жасын булыға жұтып тұрып, жалбарына тіл қатты. – Бір нәрсе істеу қажетін сезгенмен қимылдарға дәрмен таппай үгітіліп барады емеспін бе...

	Тағы да талай нәрсе айтпақшы еді, ағыл-тегіл ақтарылып көкірек шерін тарқатпақшы еді; тіпті тынысын тарылтып, есінен ауыстырған есебіне үде шықпас наласы көкірегінде сайрап тұрғандайда-тын, соларды сарықа айтса там-тұмдап сабыр табардай да түйсінген... Әттең, әрі қарай жалғастыра алмай күрмеліп барып, төбеге ұрғандай кілт тоқтады. Миында – мына әлсіз далада арам өлмеудің қамына ұқсас бір нәрселер жылт еткендей болды. Енді міне қайтадан тағы түбі жоқ тұңғиықтың тереңіне қарай шөгіп бара жатқандай, сана айқындығынан айрыла бастағанын іштей бір алыс болжам, әріде өткен оқиға арқылы шым-шым ғана сезетіндей. Бәлки, аштықтан, бәлки қасіреттен, әйтеуір санасындағы айқындық атауларын қара түнек түн теңізіне лақтырып тастаған ба дерсің. Енді сонан құтылғысы да келетіндей, құтылуға әрекет жасамайтындай да... Пәйітін тауып бір пайдалы қимылдың шылауына жармасуды мансұқ ететіндей, етпейтіндей де... Денесін жас жыңғылдың шыбығындай майыстырып, қаңбақтай ұшырғалы ышқынған дауыл әліде қасарыса соғатындай, әліде өзінің әл-дәрмені кұрып тұрғандай. Нар қамыс атаулы әлде өксігі басылмаған өкінішті әйелдей сыңситындай, әлде әлде құлағы шулайтындай... Қараңғы түн пердесін қалқалап қар қиыршықтары әлде бетке ұратындай, әлде ұрмайтыңдай... Жұлығы жыртылып, ұлтаны қақыраған көн етіктің табанынан су әлдеқашан өтіп жіліншігін сырқырататындай, әлде сырқыратпайтындай... Тісі-тісіне тимей әлде қалшылдап тонатындай, әлде отқa қaқталып күйіп-жанып өртеніп бара жатқандай... Ал, Түктібай көзге түртсе көргісіз, шыбын ызыңы естілмес меңіреу дүниеден саңылау тауып, бірнәрсені болжалдап, бірденені тілге тиек ететіндей.

	– Бөгетқұмнан ертеңгісін шыққанмын. Сатыпалды қыстауындағы бірлі-жарым қалған елдің жағдайын біліп қайтайын деп едім, – дейтіндей...

	– Ол байғұстар да тиықтап жаным шықпа деп қалт-құлт етіп отыр екен түге..."– дейтіндей... "

	– Сосын қайтадан Бөгетқұмға барғалы Жуалықұмынан аса беріп, Қарауылтөбе жақта жылаган бала даусын есіттім. Асығыс едім, сонда да бармауға дәтім шыдамады..." – дейтіндей...

	– Жылаған балалардың даусын қуалап, сендердің қыстауыңа жеттім, жетсем екі кішкентай бала жалаңаяқ, жалаңбас қар кешіп, далада суыққа тоңып жылап тұр екен...дейтіндей...

	– Ес білмейтін бала-шағаны тастап кеткендері қалай?.. Қабыш пен Мәдина бір нәрсеге ұшырамаса игі еді деп қауiп ойладым... дейтіндей...

	– Жамандықты кісі алыстан сезеді деген рас болар, көрмейсің бе мына қаралы жайдың үстінен шыққанымды... – дейтіндей...

	– Енді саған тағдырға iстер шара жоқ көнyдeн басқа... Тірі пенде тірлігін жасау керек... – дейтіндей..

	– Мұнан әрі түнге қалсақ ит-құс бар дегендей, қыстауға жетуіміз қиындап қалуы мүмкін... – дейтіндей...

	– Мына марқұмның мүрдесін көл жиегіндегі қамыс арасына жеткізейік... – дейтіндей...

	– Әзірге бетін қармен жасыра тұрайық. Кейін мұз еріп, тоң жiбiгeн соң өзім келiп, жамбасын жерге тигізермін... – дейтіндей...

	Ал өзі ұйқылы-ояу бір қалыпта әрең қозғалып, амалсыздан қимылдайтын тәрізді... Түктібайдың айтқандарының өзін әрең-әpең орындауға шамасы жететін сияқты. Міне, сүрініп-қабынып орнынан тұрды; міне, көк мұз үстінде тайғанақтап Серғазының көкесінің денесін көтерісіп жүр екенмін дейді... Міне, Ұлыкөлдің ат шаптырым мұзды алабын артқа тастап, ұлан-ғайыр қамысына келіп ұрынса керек... Міне, Түктібай қайнаға қараңғы түнде қараңдап қарсы алдына келіп, тағы да тіл қататындай...

	– Марқұмның бетін әзірге қармен жасырдық. – дейтіндей...

	– Мәдина, жүр кеттік... Енді бұл жерде аялдаудың иіні жоқ... – дейтіндей...

	– Бейшара-ау, неге сонша мелшиіп тұрсың?.. Өзіңді аямасаң да, үйіңдегі бала-шағаңды ойласайшы... – дейтіндей...

	Бала-шаға... Мəдинаның тас біткен құлағы табан астында ашылып кеткендей, шілде айында тік жардан буырқанған сарқырамаға абайсызда табан тайдырып күмп құлаған аңғарымсыз жандай ми айналдырар ұлы шуға сүңгіді де кетті. Өршелене соққан дауыл да, өрекпи шулаған қамыстар да әдейі қасақана балаларына жетер жолдан адастыру үшін денесін қалтырата тоңдырып, шуылдап ақылынан алжастырғысы келетіндей... Жасаған-ай, Серғазы мен Күләйімін қалай ғана есінен шығарып; қалай ғана ұмытқан? Осынысын Серғазының көкесі білсе, қандай ренжіген болар еді. Тіпті, өзімен көпке дейін сөйлеспей де қояр еді ғой. Ал енді өзінен басқа сүйеніші де, сенері де жоқ бейшаралар қазір қандай күйде екен?.. Япыр-ау, мына көзге түртсе көрінбейтін тас қараңғы түн теңізінің арасынан көрген түстей бұлдырап, ышқына соққан суық желден шөлге шығар құрақ қамыстай майысып, әлдекімнен жәрдем тілеп ілгері қарай қол созған Серғазысы мен Күләйімі емес пе? Мүсәпірлер жалынышты кескінмен өзін шақырып тамақ жырта айқайлайтынға ұқсайтындай... Жо-жоқ, жетейін, қалайда қанатымның астына алып, қара дауылдан оларды қорғайын.

	– Күндерім-ау, міне, жолға шықтық, – деп ерін жыбырлатқан болды. – Аққулының қамысының арасына көкелеріңді тастап шықтық... Көкеңді үйге жеткізуге қайнаға екеуміздің шамамыз жетпейтін болды... Құлындарым-ау, мына апаң сендер үшін құдай қосқан қосағын жалғыз қалдырып үйге қарай келеді...





ҮШІНШІ БӨЛІМ





Бірінші тарау




	Қаралы әйелдің ағыл-тегіл көз жасы Түктібайдың зығырданын қайнатумен болды. Мәдина оған қайғы мен қасіреттен емес, қайта өзінің еркектік намысын қорлау үшін, әдейі дауыс салатындай. "Қарай гөр мұның байшылын, – деп іштей кіжінеді. – Әлі-ақ бай түгілі, басыңның қайда қалғанын ұмытарсың, ұмыттырармын мен саған".

	Талай-талай: “Зарласаң обалың өзіңе”, – деп тастап Бөгетқұмға қарай жүре бергісі де келген. Жүре бергенмен мына жем іздеп аш бөрісі мен бұралқы иті жорытқан далада баспанасына жетуі екіталай нәрсе екенін есіне алып мінезі тоқайратты. Оның үстіне Мәдинаны қалдырып кету деген сөз Жыңғылдысайдағы қазынадан біржолата қол үзу дегенмен бірдей нәрсе. Мәдина ит-құсқа жем болмай, қыстауына жетеді деген күннің өзінде де мына кіресілі-шығасылы күйде балаларымен аман қауышпасын түсінді. Ал Мәдинаның бұл дүниеден кетуі Сатыпалды қазынасының кілтін абайсызда теңіздің тұңғиығына түсіріп алумен бірдей. Онда не үшін өмірде істемегенін істеп, кiсi қанын мойнына жүктеді? Не үшін қауіп-қатерге бәс тігіп өзін құрбан етуден де тайынбай түн кезіп жүр? Не үшін қаралы қатынды алдап-сулап, не үшін тірісінде құлдық ата ұсынған қолын жөндеп алмайтын балық сасыған кедейдің мүрдесін арқалап өкпесі өшіп, көзі қарауытып емпең қағады?.. Жо-жоқ, Түктібай басына көк тиындық пайдасы жоқ ақымақтық жасауға тиіс емес. Ақылға салмай ашуға ерік беріп Қабышты өлтіріп алғаны да жетер. Бәрі сол құрып кеткiр қазынаны қолға түсірудің шарасы екенін қалай ұмытқан...

	Түктібай шыдамдылық танытуға тырысып, іштей тістеніп алды. Тіпті Мәдина бір нәрсе айта қалғанда да мына қалыпта еңбегінің еш кетерін ұқты. Сүрінсе қолтығынан демеп аяғынан қайта қаз тұрғызды, талықсыса басын сүйеп ес жиғызды. Сөйтіп жүріп батыстан соққан қара суыққа маңдай тосып, аш қасқыры мен бұрлыққан иті ұлыған қараңғы түнді қақ жарып Қарауылтөбеге дейін ұзақ жүрді.

	Мәдина мен Түктібай бірін-бірі сүйемелдеп, бірін-бірі жетектеп, қырық құлап, қырық тұрып түннің бір уақтарында Қарауылтөбедегі қыстауға аяқ iлiктiрдi. Іліктірген бойда-ақ Мәдинаның азалы жоқтауы қайта басталды. Сонан жеркепеге жетуге қырық-елу қадамдай жер қалғанда жылаудан тас тыйылды. Сырттан ішке енер сәтте балаларының аттарын атап, дабырлай сөйлеп дыбыс бере бастады. Түктібай әйелдің бұл әрекеті онсыз да қорқып отырған балаларының жүрегін ұшырып алмау үшін әдейі істегенін бiлдi. Бiлдi де Мәдинаның қайғы мен қасіреттен езілген денесін тіктеу үшін өзін-өзі қолға ала бастағанын ұқты.





Екінші тарау




	Іштегі үрей шақырған қараңғылық пен сырттағы есіре соққан дауылды әупірімді үнінен тоңғандарын да естен шығарып, бір түрлі балалық түйсікпен адам жегіш аждаһаға ұқсас бір нәрселер күткен қос бүлдіршін әдепкіде гуілдей соққан дауыл сарынының арасынан алдымен әйел дауысына шамалас әлсіз ызыңды, сонан соң тықыр-тықыр аяқ дыбысын еміс-еміс естігендей болды. Бұрынғыдай емес, бұл жолы жылауға да шамалары келмей, пеш түбіне ұйлыға, тығыла түсті. Сол бір үрейлі күйден көптен кейін өздерінің аттарын атаған адам даусын анық естіп, бірте-бірте жайшылықта анасының өздеріне айтатын мейірімге толы сөзі екенін ажыратып, екеуі де нала үнмен шағына бақырып жіберді.

	Түктібай бойындағы бар қуатын жинап, Мәдинаның пеш түбінде бүріскен балаларына ұмтылғанынын етегіне мұз қатқан тонының қаудырлаған дыбысынан іштей жобалады. Оның пеш түбіне жетіп, өксігін әлі баспаған балаларын бауырына қысып үнсіз ғана өзінің де көз жасы булыға жұтып тұрғанын да сезді. Сезді де: "Құдайым-ау, – деп ойлады. – Құдайым-ау, қиналғанда қайғыңа, қуанғанда шаттығыңа шын пейілімен ортақтасар – қанаңды қақ жарып шыққан ұл-қызың болғаннан артық бақыт жоқ екен ғой бұ жалғанда, сонан соңғысының бәрі алдамшы, бәрі жалған екен ғой". Түктібай есік алдында, тікесінен тік тұрып жалғыз ұлы Ердәулет пен өзінің соңғы рет тілдескен сәтін көз алдына елестетті. Сыртқа даусы шықпаса да, еріндері қыбырлады. Ал есесіне барша жан дүниесін дүрліктірген азалы үн басының ішінде жаңғырығып тұрды. Түктібай сақал-мұртының арасымен айғыздай жосылған жасты түйе жүн шекпеннің жеңімен жаймен ғана сипап өтті. Ол бұрынғыға қарағанда өзін әлдеқайда тынығып қалған жандай сезінді. Бағанағы Қарауылтөбеге жақындағандағы қара санының қақ жарыла қақсағаны да сәл-пәл басылғандай екен, өзегінің талып, аштықтан көзінің қарауытқаны да басылғандай көрінді. Енді есік алдында қаққан қазықтай тұра берудің түптің түбінде Мәдинамен тіл табысуға онша септігін тигізе қоймасына ой жүгіртті. Сосын Мәдинаның көңілінен шығып, тонның ішкі бауындай араласып кету үшін үйге қолғабыс тигізу қажеттігін түсінді. Тысқа шығып есік алдында жатқан бір арқа отынның бір құшағын ішке кіргізіп, пешке от тұтатты. Түбінде азғантай ғана суы бар қазанға есік алдындағы сайдан қар келіп салып оны ерітуге кірісті. Жыңғылдың сүйектілерін тізесіне салып сындырып томардың жігінен айырып қазандыққа тоқсырды, әйтеуір қол балаша қимылдай берді, әйтеуір тыным тапқан жоқ. Қалайда қаралы Мәдинаның тезірек өксігін қойып, солығын басуын қалады. Әйтпесе онсыз да мына күрмеуге келмес, айтқанға көнбес аштық сығымына іліккен уақытты ұзатып алармын деп қорықты.

	Бұрынғыдай емес айдалада азынаған үй ішіне жылу теуіп, ошақ ішінде жанған оттың сәулесі жеркепенің төргі қабырғасында қалт-құлт ойнап тұрды. Ептеп бойларына қан жүгіріп жылына бастаған Серғазы сақұр-сұқыр қазандағы қайнаған қара суға мойын созып:

	– Апа, қарным ашты, балық берші? – дейді жалынышты үнмен.

	– Балық жоқ, балам, бүгін, – дейді Мәдина тамағына тас тығылғандай үзіп-үзіп.

	– Апа, қазанда сорпа қайнап жатыр ғой, сорпа берші, – деді Күләйім анасының омырауына жармасып.

	– Қазандағы сорпа емес, қара су, құлыным, – дейді Мәдина бұрынғыдан да бетер пәс дауыспен қызын қапсыра құшақтап.

	– Апа, неге балық жоқ? Балықты көкем әкеле ме, көкем балық аулаймын деп кешігіп жатыр ма? – дейді Серғазы қайнaп жатқан қазанға сенімсіздеу мойын созып:

	– Иә, ботам, балық етiн көкең келгесін жейсің, – дейді Мәдина өксікті даусым шығып кетер дегендей, аузын бөкебайының ұшымен қос қолдай басып, сыбырлап қана.

	– Сорпаны да көкем келгесін бересің бе, апа? – деді Күләйім бір түрлі шыдамсыздана жыламсырап.

	– Иә, күнім, сорпаны да көкең келген соң ішесің...

	Қанша қасіреттен іші қан жылағанмен, өзінің зауқы еш нәрсеге соқпайтындай көрінгенмен Мәдина кішкентай бүлдіршінінің жалынышты өтінішіне құлақ аспай отыра алмады. Ол орнынан тұрып пештің есік жақтағы көлеңке қуысына қол сұқты. Артынша түп жағы ғана бұлтиған бүйірі шығыңқы тұлыпты алып қайта төрге беттеді. Ошақ аузында аяғын отқа қақтап отырған балалар бейне анасының аузындағы жемге ұмтылған торғайдың ұядағы балапанынша тұлыпқа шуласа жармасты. Мәдина олардың етектеріне бір-бір уыс қуырған бидай салып жылағандарын әрең басты. Ошақтағы оттың алақат сәулесімен айлы түнде ұшқан қалбағайдың қанатынша қалт-құлт жоғары көтерілген Түктібайдың қос алақанына да бір уыс бидай салды. Сәлден соң демнің арасында айпақ-тұйпақ өз үлесін жеп үлгірген үшеуге бір-бір кесе ыссы су берді. Түктібайға төрге көрпе-жастық тастап төсек салудың ырымын жасады. Балаларын жылылау жер – пеш жағына салып, киімшең өзі де қисайды. Мәдина Түктібайдың сүйретіліп барып, асықпай шешініп төсекке жатқанын көрді. “Бейшара-ай, азаматтық жасады-ау маған, – деп ойлады іштей. – Әйтпесе бұл қайнаға ұшыраспағанда, қандай күйге душар боларымды кім білген. "Өлмегенге өлі балық" деген осындайдан қалған шығар".

	Түктібай азғантай жүрек жалғар бидайды тіске басып, ыссы су ұрттағаннан кейін дел-салы шығып шаршап отырғанын енді аңғарды. Нақ біреу жаныштап сабап тастағандай, кеуде бұрып Мәдина жаққа қарағалы кеудесін бұрып еді, жұлын тұтасы сықырлап, буын-буыны пытырлап қоя берді. Асылы таң атқалы шабуылдап жүргені ет қызулық екен. Сәл тізе бүгіп, сәл тынығып еді, қайта қимылдауға жарамай қалыпты. Соны білгендей Мәдина төсек салған болды. Соны білгендей өздері жатып та үлгірді. Иә, пеш түбінде үш бірдей ауыз жатыр, үш бірдей ауыз. Түктібайдың бір аузы қимылдағанда бұлардың үш бірдей аузы қимылдауы тиіс. Бағана пеш түбіне қол сұққанда: “Біраз күнге жетерлік нәпақасы болғай”, – деп тілеп еді, түбі шөмшиген тұлыпты көріп шошып қалды. “Мүсәпірлер тек ғана Қабыш аулайтын балықпен ғана күн көріп келген екен-ау", – деп ойлады. Бұрын да солай топшылайтын, сонысы рас боп шыққанына енді таңданатын да тәрізді. Егер осы қалыппен төрт ауыз қимылдаса, бұл үйдің үнемі үш күннен аса қоймайтынын көз өлшем, көңіл таразысымен жаңа байқап қалған-ды. Тіпті ана Бөгетқұмдағы жарты пұттай бидайды әкелген күннің өзінде он шақты күннен аса қоюы екіталай нәрсе шығар-ау. Ал, Түктібай Қабыш емес. Өлтірсең де балық аулау қолынан келмейді. Сонда не істегені абзал? Егер Бөгетқұмдағы бидайын әкелсін-ақ дейік, бәрі жабылып жесiн-ақ дейік, он күнде жоқ қылсын-ақ дейік, сонан соң ше? Қазынаны жасырған жерді Мәдина білсе жақсы, егер білмесе күні қараң болмай ма, арманы адыра қалмай ма? Қазір азықсыз қарға адым жер аттау қазылған көрге өзің барып түсумен бірдей. Сондықтан әзiр өзіндегі барды тілге тиек етуден қаша тұруы тиіс. Ал, ісі оңға басып, тасы өрге домалардай күн туса, онда көре жатар. Қазіргі басты мақсат қалайда Мәдинаны сөзге тартып, мына ашаршылық алапатының ешкімді де аямайтынын оған жеткізу, жеткізгесін өлген кісіні бұрынғыдай жоқтап, азалап отырудың мүмкін емес екендігін аңғарту. Сонан соң бас қамына кірісу қажеттігін ұғындыру... Ақырында Сатыпалдының қазынасы жайлы сөз қозғау, егер бір нәрсенің ұштығы байқалса, үйленетінін айтып аяғына жығылу...

	Соның бәрін қалай ойластырып, қайтіп іске асыруы тиіс. Тек әйтеуір уақытты рабайсыз ұзатып алмай, бір межеге ат басын тірей алса болғаны.

	Сан-саққа ой жүгірткенмен ертеңгі істейтін ісін саралап болмай-ақ Түктібайдың ұйқы тірелген көзі еріксіз жұмылып бара жатты.





Үшінші тарау




	Күн ұзаққа үрей мен суықтан қалжыраған Серғазы мен Күләйім өздері бұрынды-соң аңғармаған қайғылы ананың қасіретті жүзінен төгілген аздаған мейіріне бөленіп, жылы төсекке жамбастары тиісімен мұрындары пысылдап, ұйқыға кірісті. Төрге сүйретіліп жеткен Түктібай да киімін шешуге мұршасы әзер келіп, сілесі тастай қатыпты. Түс болмай жатып көтеріліп, күні ұзаққа тынымсыз екiлене соққан сырттағы дауылдың да үні өшкен тәрізді. Жаңа біразда ғана үй ішіндегі қараңғылықты бұрыш-бұрышқа серпілтіп, салқын ауаны ығыстыра жылу боп тараған ошақтағы оттың да жалыны қайта бастағандай. Қайта бастағандай емес-ау, тіпті өшіп те бара жатқандай. Осы əлгідегі қазандықтың ішіндегi қызыл шоқ бірте-бірте қоңырқай тартып, бейне ел басына төнген ашаршылықтың қан сасыған аранды аузынша, қарауыта үңірейіп көрінеді. Енді сәлден соң екі бірдей бүлдіршінімен қоса өзін де май шабақ жұтқан жайынша қылғыта салардай.

	– Құдайым-ай, – деп күбірледі Мәдина, – Құдайым-ай енді қайда барып, қалай күн көремін, қалай күн көрмекпін?..

	Шынында да қалай күн көрмек? Анау пештің қуысында жатқан тұлып түбіндегі азғантай бидаймен бе? Оны үнемдеп жедім дегеннің өзінде де төрт-бес күннен әрі асыра қояр ма? Сонан соң ше, содан соң не істегені лазым? Көктөбедегі Жұмабек ағасына бара ма? Қанша дегенмен туысқан ғой, аш болсын, жалаңаш болсын үйіне кірсе, кеудесінен итермесі аян. Бірақ тақым созып, арып-ашып жеткенде қоныс аудармай орнында отырса жақсы, егер ол да кеңес өкіметінің қаратаяқ белсенділері кедейлердің өзіне төлей салған салыққа шыдамай, көпке ілесіп, нан іздеп жат елге кетсе не істейді? Ондай атты күн туса, қайтадан Қарауылтөбесіне жете алмай қайтар жолда көмусіз қалмай ма? Әттең, дүние-ай, басқа аман болса мына иек астындағы кедейлер ауылына барып-ақ тіршілік етер еді, олар да кері теппей, қанатының астына алып қамқорлық жасар едi; бірақ қазіргі күйі өзіне белгілі емес пе... Құдайым-ау сонда қайда барып күн көреді. Әлде Қабыштың сүйменін қолға алып үкі ойып балық аулағаны мақұл ма? Сонда әлі есі кірмеген екі бірдей кішкентайын қайда қалдырып көл аралап, өзек сағаламақшы? Болмаса үйректің балапанындай шұбыртып, соңына ерітіп жүргені мақұл ма? Ерткенде қарға адамды қаршадай балалармен қанша жерге ұзай алар? Ертеңгі күнді кеш қылып, өз-өзіне кіжінумен-ақ шаруасы тынбай ма? Үйге қалдыра қойса, әлдеқалай сыртқа шығамын деп ит-құсқа жем болса қайтті? Тіпті дейді-ау, сүймен ұстағандар балық аулай алады деп кім айтқан? Онда талай-талай қолдарынан құралдары түспей, көл-көлді сүзе кезген тымақтылар аштықтың аранды аузына неге ілігеді. Иә, иә қашанда да далада жатқан дәмді көрген де, естіген де емес. Ал, қазір сынық дәннің өзі оңайлықпен сауыр сипатпасына басындағы шашындай сенеді. Сонда, сонда талайға татар талшықтың ақа-тақа бітіп, қарманар талдың қалмағаны ғой. Жазатайым жығылса ұстайтын тұлдыр таппай, аздан соң тұңғиыққа шым батқалы тұрғаны-ау бұл. Жасаған-ай, неткен дәрменсіз жаралған жан еді, қалай ғана панасыз айтақырда көк шыбықтай көтеріліп жапырақ жайған? Осындайда қалқасына алып, қамқорын соғатын бұл елдің еркектері қайда кеткен? Апыр-ау, осы көз ашқалы әйел, бала-шаға еркектердің тілегін тілеп тіршілік етпеуші емес пе ед? Азаматтар аман жүрсе, бір тәужімін жасайды деп сенетін. Сол сенімнің арқасында қандай заман, қай ғасыр екенімен де шаруасы шамалы болатын. Патша кім, басқа кім онымен де есептеспейтін түге. Әйтеуір айналасында қара-кұра қалпақтылар, далбайлылар, тымақтылар жүрсе біткені есептері түзу тәрізденетін. Бүкіл жауапкершілік барша міндетті еркектер ғана ойлауға тиіс іс деп соларға сеніп, әйел атаулы арқаларын тамға сүйегендей, өздерінің үй ішіндік харекеттерімен ғана айналыспады ма! Баяғыда төрде отырып шіренгенде – салып берген төсекке сыймайтын төрелерді жер жұтқан ба? Қалың елді бидайдай қуырған шынжыр балақ, шұбар төс сұлтандар мен болыстарды не жау шапқан? Шашасына шаң жұқпайтын жез таңдай билер, ақылгөй ақсақал, қара сақалдар ненің кәріне ұшыраған? Аузынан алласы, мойнынан ала дорбасы түспейтін қожа-молдалар кайда? Ел басына күн туғанда елдің азаматтары неге қол ұшын бермейді? Мына ашаршылық апатынан халқын неге сақтамайды?... Әттеген-ай, өзінің жеке басы болса осыншалықты жаны тырнақ ұшына келіп қысылар ма еді. Тек мына есіз далада өзінен басқа қамын жеп, қамқорын соғар тірі пендесі жоқ қос жетімін ойлап, аш өзегі өртеніп жатыр емес пе. Өзі бір нәрсенің көзін тауып, иненің жасуындай жылап аққан талшыққа қол жеткізгенше, солар ашаршылықтың қанды шеңгеліне ілігіп мерт болар ма екен деп қауiп ойлайды. Егер олай-бұлай қиындыққа ұшыраса – бейшаралар енді-енді ес біліп, етек жабуға талпынған шақтарында қарындары тойып ас та ішпей, үстерін бүтіндеп киім де кимей, табиғаттың ажал назарлы сұп-суық сұрықсыз кескініне үрейлене қарап, кейде бұл өмірде талай-талай кісі тамсанар шаттық, жүрек жарды қуаныш, ауыздан ақ май ағызған тоқшылық болатынына сенбей іштей тіршілік атаулыға лағынат сезіммен қарайды-ау деп күйініп жатыр. Егер азап пен аштық салмағынан кішкентай тілерсектері майысып, қатпаған қабырғалары қайысар қаралы күн туса өзінен мейір күтіп алақан жаяды-ау деп жанын жейді. Сонда, сонда мына сормаңдай апасының қолынан келер қайраны жоқ екенін түсінер ме екен, әлде жорта қасарысып отыр деп ұғар ма? Жасаған-ай, мен сорлы шынымен-ақ сондай қаралы күннің құрсауында қайғыдан қан жұтып отырам ба? Шынымен-ақ ертең бір күндері жүрек жалғар бір шайнам талшық таба алмай, екі бірдей болашақ шаңырақ иесінен көз алдымда айырылып, мына баянсыз дүниеден із-түзсіз өткенім бе? Мәдина булығып алқымына тірелген өксік уытын өзінің ішкі тәк-тәгімен әзер басты. Сонан соң жалынышты сыбырмен:

	– О, құдіреті күшті Құдай; сондай атты қаралы күннен сақта, – деді. – Азабын тартқыза көрме. Мыңнан бір гүлі ашылмаған құлындарым мына жарық дүниенің қызығын көрсін.

	Ойланып қараса, Серғазының көкесі жанында жүргенде қиындықтың салмағын сезінгенмен сирағы майыспапты. Тойын тамақты, тәyiр киімді көңілі қалағанымен сабылып іздемепті. Әйтеуір қайдан келсе де ұрасы бос болмапты. Қайдан тапса да кебежесі қақсып тұрмапты. Қызылкеңесті балшайбектері кәлектеп деген бәле құрамыз деп кәменөс, кемсомолдардан жасақталған белсенділер тобы тігерге тұяқ қадырмай айдап әкеткенде де, ұрадағы астыққа дейін тiмсiнiп тауып алып хаттап жатқанда да қорланып жылағанымен аштан өлермін-ау деп қорықпады. Тек биылғы қыс ортасы ауа ғана азын-аулақ сақтағандары сарқылып, қазан түбі тықырлай бастаған-ды. Сонда да ашаршылықтың жалаңдаған қылышына мойын ұсынармыз-ау деген пиғыл үш ұйықтаса түсіне енбейтін. Қазан-ошақтан бөтен тіршілік алаңына көп аса мойын бұрмайтын. Сол ниетіне қарай қара азықтан кемтарлық көрсе де, сорпа-судан тарыққан емес. Жанталаса қимылдаған Серғазының көкесінің қайратының арқасында ашаршылық құрсауынан сытылып шығып келе жатқандай-тын. Арқа сүйер асқар тауым-ай, енді, міне, сенен айрылған күні жарты мысқал ақылыңа зар болып, қасіретті көкірегін қақырата сөгіп жылай алмай, жасқа тұншығып жатыр, Мәдинаң!..

	Қыстың күні Сыр бойының көл жағаға біткен найза бойлы сары қамысындай санасында самсаған – өткен өмір елестері мен сары уайымнан титықтаған Мәдина ояуға да келмейтін, ұйқыға да ұқсамайтын күйде талықсып жатты...





Төртінші тарау




	Ақ қар жамылған айлы түн екен дейді. Түктібайдың жол-жобасыз даламен тартып келе жатқанына біраз болсa керек. Біресе биік жал төбенің қабағына қарай тырмысып мықшыңдағандай болса, біресе ойына қарай домалай жөнеледі. Неге екені белгісіз жан далбаса ұрынумен тыным таппайтындай, әлде сыңайы қуғыншыдан қорқатындай, әлде елсіз даланың қауіп-қатерінен сескенетіндей, қалайда Бөгетқұмдағы қыстауына жетуге жанталасатын тәрізді. Сол үшін омбы қарға омбыға құлап ілгері ұмтылатындай, өрге қарай өршелене жүгіріп, еңіске түсердей емпең қағатындай. Сондада еңсесіне әлдеқандай бір қара албасты мініп алған ба дерсің. Қалай қараса да қалтарыс-бұлтарысы мол қара көрдей қарауытқан жыра-жылға, сай-салаға көзі түсетіндей. Міне сол жыра-жылға, сай-салалардан самсаған оттар көрінетіндей, "Бәтшағар, айналаға ақымақ қылып басын айналдырғысы келген жын-шайтандардың әрекеті екен-ау"деді. Тіпті әжуаға айналдырар адамның дәрменсіздігін аңғарып қол созым жерге жақындап та алыпты. Енді болмаса иектен өте шығардай да екен. Қорыққанынан “Ясинді" оқиын деп әрекет жасап еді, тілі күрмеліп барып жағы қарысты да қалды. Қаншама кеңірдегін тырнап, маңдайын төпелегенмен үні шығар еместей. Ал, әлгі самсаған от бұрынғыдан да бетер жақындай жанасып, көк желкесіне аю тырнақты салғалы төніп қалғандай, тұла бойы түршігіп артына жалт қарап еді, шайтан дегені аштан бұрлыққан қасқырдың арланы болып шықты. Олар ұзып құйрықтарын қарға сүйретіп, азу тістері ақсия, сала құлаш тілі салақтап өзіне жетуге сәл қалыпты. Енді міне, жамбасына тіс тигізсе жетіп жатқаны, түйе жүн шекпенінің пәре-пәресін шығарып, таңын жарқыратып аударып тастарына иманы кепіл. Қайтсем құтылам деп, ышқынып-ақ қашатындай. Сонда да мына бір үлкендігі есектей арлан түбіне жетпей тынар түрі жоқтай. Енді-енді ауыз салып, енді-енді қанын ішіп, жылы тәніне тұмсық тығардай. Қарап өлгенше, қарманып өлу ниетімен беліндегі айбалтаға қол жүгіртіп еді, құрғыр жоқ болып шықты. Осы соңғы жаяушылыққа ұшырағалы бері – белінен тастамаушы еді, адыра қалғырды қайда ұмыт қалдырған. Япыр-ай, шынымен-ақ иманы үйрілусіз қорқауларға жемтікке айналғаны ма?

	– Жо-жоқ, өлмейді, Түктібай! Өлмеймін мен! – Көкке ұшамын, жеті қат жердің астына кіремін! – Бұл өзінің жарық дүниемен қоштасар алдындағы ұлы айбарақ бос сөзі екенін іштей бір сезіммен түйсінсе де, неге екені белгісіз айқайын тоқтатқысы келмейтіндей.

	– Ap-p!.. Ах-ха-ха!.. Құтылмайсың сен менен бәрібір, құтылмайсың, құтқармаймын!

	Түктібай зытып келе жатып, тіл біткен сұмдық хайуанды көзімен көргелі артына мойын бұрып еді, кенет әлгі арлан табан астында кісі кейпіне еніп те үлгеріпті. Кісі болғанда бөтен емес, Қабыштың нақ өзі екен дейді. Қолында өзіне қарай кезенген сүймені бар. Түктібай қорыққанынан сiреу қарға сүрініп құлап түсті.

	– Жоқ-жоқ! Сен өлгенсің! Мен сенің өлгенiңдi көзіммен көрдім! Сен аруақсың, маған түк те істей алмайсың! – Түктібай орнынан тұрайын деп еді, буын-буыны киіздей бүктетіліп икемге келмеді.

	– Кім өлген? Мен бе? Мен сенен кегімді қайырмай өлмеймін! – Қабыш сүйменнің үшкір ұшын кеудесіне қадағалы төне түсті.

	– Тоқта, Қабыш!– деп жалынды енді Түктібай құтылмасын біліп. – Мен сені жазым етейін дегенім жоқ. Бәрі өзіңнен болды. Сатыпалдының қазынасының қай жерде екенін айтпаған соң көзіме қан толса керек. Міне, жаным! Не істеп, не қойғанымды өзім де білмеймін.

	– Жалған айтасың, айуан! Жүрген жерің зорлық! Басқан ізің қан! Мен қиянатшылды аямаймын! – Оның қолындағы сүймен ай нұрына бір рет жарқ етіп шағылысты да, тұра алмай тырмысып жатқан өзінің кеудесін қақырата сүңгіп бара жатты.

	– А-аа-а!.. Өлдім!..

	Түктібай бұл даусымның мына жарық дүниемен қоштасар сәттегі соңғы рет шығуы шығар деп түйсінген-ді. Тіпті шошып оянғасын да өзінің тірі екеніне біразға дейін сенбеген. Бірақ әлі де татар дәмі, көрер қызығы бар екен. Мына аблыға соққан жүрек, алқынған демі санасына соны болар-болмас аңғартып өткендей еді. Бірақ біразға дейін қайда жатқанын түсіне алмады. Аңғарғаны жанында қолына сүймен ұстаған Қабыштың да, анталаған қорқау қасқырлардың да, басын айналдырғалы қоршаған жын-шайтандардың да жоқ екені. Кенет, мұсылмандығы есіне түскендей, тілін кәлимаға келтірді. Кәлима қайырып болғасын тыныс тарылтқан қараңғылықтан саңылау іздеп жан-жағына, сонан соң төбеге қарап еді, ақ шел қаптаған жанардай болымсыз ғана ақ айран тартқан жеркепенің төбесіндегі шыңылтыр қой қарыны ұсталған терезені көрді. Көргесін ғана өзінің Қарауылтөбедегі Қабыш үйінде жатқаны, кешегі Қараөзектегі оқиға еміс-еміс есіне түсе бастады. Түктібай жартымды ешнәрсе ойлана алмады, дегенмен үрейге де, өкінішке де ұқсас әлдене аш өзегін өртеп, тынысын тарылтып, жылағысы келіп жатқанына қайран қалды. Балалық дәуірде таңертеңгілік ұйқыдан оянар сәтте бастан кешетін осы бір күй қатын-баладан айрылғалы өзін біржола ерттеп мініп алғанына көншікендей де еді. Дегенмен бұрын тек жан-дүниесін ғана өртеп тұратын. Бүгінгінің бар айырмашылығы соған үрей ғана қосылыпты...

	Түктібай әрі қарай тереңдете бір нәрселерді ойлауға дәті жетпегендей, апыл-ғұпыл төсегінен бас көтерді. Асып-сасып аяқ жағын сипалап отырып, етігіне әзер қол жеткізді; біреу қуып келе жатқандай, жанталасыл аяғына әзер киді. Сосын бас жағын қарманып белбеуін тапты. Тапты да бейне жеркепенің қараңғы бұрышынан қолына қару ұстаған біреу алқымынан ала кетердей, күпісімен қоса шешілген түйе жүн шекпенін, тымағын құшақтап, далаға қарай сүрініп-қабынып тұра ұмтылды...

	Түктібай сыртқа еңбектеп шықты да жарық дүниенің саңылауын сезініп өзін өкшелеген ажалды үрейден ат бойы ұзағандай сәл-пәл еркін тыныстай бастады. Сосын есіктен он шақты қадам қашықтап барып, басын көтерместен жүресінен отырды. Артынша қос қолымен жер таянып бойын тіктеген, жан-дүниесін билеген үрейден көз алды қарауыта тұманданып, тізесінің жел соққан селеудей қалтырап тұрғанын аңғарды.

	Түктібай санасын тұмшалап, көз алдын кіреукелеген тұманды үрейден тезірек арылғысы келіп, шыңылтыр қарды қатырлата басып, бір демдей жүріп барып тоқтады.

	Тоқтап тұрып даланың дене ширықтырар салқын ауасын бір-екі жұтып еді, бірте-бірте айналасының ағараң тартып, жарық дүниенің сан алуан бейнесі қылаң бере бастағанын болжады. Ол алдымен қарсы алдынан Жыланды жотасынан – нақ бір құмға көмілген алтын шараның жартысындай жарқыраған күнді көріп, тебеге ұрғандай таңырқап демін де алмастан тұрып қалды.

	“Алтынның сынығындай...” Осы сөз аузына қайдан түскеніне қайран қалатындай. Бір жерде естігесiн бе әлде көптен ұмыт қалған асыл нәрсесі есіне жаңа түскендей ме-ау, әйтеуір әрі-сәрі күйде, сәл бөгелді де, артынша сана-сезімі дүр сілкінгендей бағаналы бері босаңсып әл-дәрмені құрып тұрған денесі ширығып сала берді. Жарауы аттай жалт бұрылып жанындағы бұта түбіне тізе бүгіп, түзге отырды. Қайтадан орнынан тұрып, киімдерін түзеп киюге кірісті. Бейне алыс сапарға аттанатын жолаушыша, барынша жинақталып, белін белбеумен тас қып буып алды.

	– Соншама шошынуыма жөн болсын, – деп күбірледі өз-өзінен. – Тәйiр “Түс деген түлкінің боғы” емес пе? Өлген Қабыш қайта тірілгендей құтым қашып, есімнен алжаса жаздағаным не қылғаным? Әлде қайратымның қайтып, қажырымның бiтейін дегені ме? Әлде біреудің қанын мойныма жүктегесін, қарғысқа ұшырадым ба? Әлде райдан қайтып, қолымды төбеме қойып безіп кеткенім мақұл ма? Ау, осы мен кімнен артықпын. Өлген жерде өлiп, қалған жерде қалмаймын ба? – Ол үнсіз бір сәт тұрып қалды. Сосын іштей: “Жо-жоқ, шешінген судан тайынбас" деген деп ойлады. – Өлген өлді, қалған қалды. Енді оған бас қатырар жайым жоқ. Аруақ болған кісіні азалайтын Түктібай ақымақ емес. Әркім маңдайына жазғанды көреді. Мен оған қару жұмсайын дедім бе, өз топастығымен сұрап алғандай етті емес пе. Тіпті, Сатыпалды екі туып бір қалғанындай маңайлатпайды. Мен де ет пен сүйектен жаралған жанмын. Маңайлатпасаң “мә!” – дедім. Төзімім сол жерге дейін-ақ жетті. Шынын айтсам аз шыдағаным жоқ. Енді обалы өзiне, қалған кезде мен толғанар қам-харакет басқа. Құдай сәтін салып, Мәдинаны алдап-сулап алтынды қолға түсірсем, бұл маңды желкемнің шұқыры көрсін. Түктібай басқа елге барса қатын алады, бала сүйеді. Тасы өрге домалап, қайта дәуірлейді. Сол заманға жетсе бәрі-бәрі ұмыт болмай ма? Ең бастысы Түктібай бұл жалғаннан қураған ағаштай ұрпақсыз өтпейді. Тек, сәті келіп қазына құпиясы қолына тисе біткені...

	Ол сабасына түсіп, айналасына көз салды. Ақ кебінге оранған аруақтай аппақ даладан өзіне таныс жерлерді тегіс түгендеп, Түктібай, Түктібай болғалы істегендерін есіне алып, көңілін демегелі төңірегін көзімен тімсіне бастады. Міне, мынау түстік бетте ұшы-қиыры көрінбейтін жиегін сап-сары нар қамыстар көмкерген Ұлыкөл. Ал мына арқа жақта шөккен түйедей бір-біріне иек арта мінгескен төбе, жал-құм – Жуалы құмы. Бауырына Сатыпалды байдың қазынасы жасырып жатқан Жаңғылдысай да сол жақта. Маңдай алды шығыс бет Жыланды жотасы, онан әрі Ұлыкөлді жиектеп Қараөзекке асады. Қараөзектен шығып, Жыланды жотасына иек арытар жердегі Аққулының жиегіндегі қамыс арасында Қабыштың мүрдесі жатыр. Батыс бетте болса да – Бөгетқұм. Онда өзінің қыстауы. Қыстау жанындағы шағын төбенің қабағында отыз жыл отасқан жары, маңдайға біткен жалғыз ұлы жерленген.

	Түктібай жанарының айналасына лықсып жас келіп қалғанын аңғарып, қайтадан өзін-өзі қолға алды.

	– Енапат жерде ең құрымаса төрт-бес үйдің де қалмағаны-ау, – деп күбірледі. – Төрт-бес үйдің де қалмағаны-ау. Ой-хой, дүние-ай, осыдан бес-алты жыл бұрын бұл аймақта бір үйден шыққан түтін көлбей ұшып, екіншісіне жалғасып жатушы еді-ау. Берекелі Ұлыкөлдің айналасы қай кезде де босамайтын. Бірі суалмаға егiн салса, басқалары мал бағып, балық аулап дегендей дамыл таппайтын. Рас, көбісі кедей-кепшік, қоңыр дәулетті шаруалар-тын. Кейде оларға мұрындарын шүйіре қарап, іштей менсінбейтін тұстары да аз ұшыраспайтын. Тек, ісі түсіп, шөп шапқызып, қыстау салғызу үшін сырттай ғана жылтырай күліп алдап-cулап жұмсайтын. Жол түсіп зәуқайым ауылдарына бара қалса, шала бүлініп қолдағы бар жалғыз-жарым тоқты-торымының бірін пышаққа iлiктiрiп, құрақтай жапырылып қызмет етулері, бейне солардың өзі үшін атқарар міндетті жұмысындай салғырт қарайтын. Бақса береке солардың іргелерінің бүтіндігінде екен. Ел ашаршылыққа ұрынып, шаруа біткеннің шалабы шайқалып еді, бай бастарын қайттап елден безді. Қалған жалғыз-жарым өздері сияқтылар тақияда тамтығы қалмай жұтап – өлгендері өлді, өлмегендері өлу халінде.

	Қарғыс атқыр бейшара пендешілік-ай десейші. Сонда ел іргесі бүтін, мыңғырған малды заманда да ел жерге сыймастай, байлар сүйемдей жер үшін тартысып, кейде қырық пышақ қырғын болатын. Қыстауына бір күн бөтен кісінің малының тұяғы тисе, шөбін тып-типыл ғып, шаңын тулақша қағардай көрінетін. Бірін-бірі құртпай жері кеңіместей, бірін-бірі тонамай шыр бітпестей сезінетін. Сөйтсе бәрі пендешілік екен. Оны басынан кешкен тәжірибеге байланысты еміс-еміс түсінетіндей. Өйткені бақ үшін байлық үшін, жер үшін, жесір үшін айқасқандардың Құдай тілегін қабыл етіп, ашаршылық тауқыметін қазақ жеріне жіберіп еді, дауылға дайындықсыз тігілген киіз үйше, қаңбақтай ұшып, шаңырағы шарт сынды. Адамдары орасан өрттен қалған қамыстай қадау-қадау әр жерде қылтиып қана қалды. Бірақ мұратыма жеттім деген тірі пендені емге іздесе таппас. Ал, қасиетті қара жердің міні құрымапты. Қайта мал тұяғы, адам аяғы аз тиген сайын қамыстары қаулай өсіп құлпырып, жаңарып кеткен тәрізді.

	Баяғыда дастарқандас бір қария дәулет жайында әңгімеден әңгіме шығарып отырып:

	– Балам, бай болғың келсе, алдымен халық қамын ойла, – дегені бар.

	– Ау, ақсақал-ау, халықтың қамын ойласам, соның сойылын соқсам, өзім қай кезде мал жинаймын, – деп күлген-ді.

	– Ай, шырағым-ай, “Жалғыз аттың шаңы шықпас" деген емес пе. Жеке байып қайда бармақшысың. Тіпті, “Бай да бір жұттық”. Онанда ел жүдемесін десейші. Ал халқының қамын ойлайтын азаматы бар ел азбайды. Ел азбаса ұрпағың азап шекпейді.

	– Құдай ризықсыз ешкімді жаратпайды. Әркімнің өз несібесі өзімен, ақсақал. Мені қинап жүрген ұрпақ жайы емес, құлқын қамы.

	– Ойбай, айналайын-ай, солай де! – Қарттың дауысыда өкiнiш те, күйініш те бар еді-ау сонда. – Сондаймын де!.. Мейлің, онда мейлің...

	Қызбалықпен артықтау кеткенін Түктібай артынша-ақ түсінген. Бірақ қатайып барып, шорт үзілген әңгіме арқауын жұмсартып, қайта жалғастыруды өзіне ар санаған.

	Қария әулие екен. Айтқаны айдай келді. Байдың да қатарынан үш жыл өкімет жүргізген кәмпескіден соң, қаптаған қаратаяқ кемсамол белсендінің таусылмайтын салығынан кейін ыңыршағы айналды. Халықтың да тоз-тозы шықты. Ақырында жалғыз ұлынан айырылып ұрпақсыз қалды.

	Әттеген-ай, сондағы ағаттық жасағанын-ай. Егер қария ақылын ақырына дейін тыңдаса халықтың да, өзінің де тағдырының қалай қалыптасарын кім білген. Тірлігі мұнан гөрі қымқы тәуір болса, ұлыны мәңгі көз жұмбауы ықтимал ғой. Онда Түктібай біреудің қанын да мойнына жүктемес еді, ата сақалы аузына түскенде – өтірік күйекке түсер қошқардың кебін көрсетіп, Мәдинаға қайтсем сөз саламын деп қиналмас та еді...

	Шалдың кеудесін өртеген бір арманның барын от шашқан жанарынан аңғарып еді-ау. Тұғырдан ұшар кәрі қырандай қомданып сыр тартып көріп, сауалына жауабы сай келмеген соң табан астында тартына қалған-ды. Сонда байғұс шал тереңнен шыжымдай сыр ақтармақшыдай да еді. Сол сыр нендей сыр екен? Әлде, әлде сұрақтарды қардай жаудырып, болыстың пешірін қатал тергеу астына алып, састыруды қызық көрген қатал жан ба? Шіркін, сол қария көзіне қазір көрінсе – қатын, баласынан айырығалы жанын жегідей жеген сауалы шым-шымдап қойып-ақ, қиттай саңылауы бар адам болса, шыбын жанын шырқырата сұрақ қойып, жүрегін тілшелер еді... Мәселенки:

	“Қазақ, қазақ атанғалы бері оқтын-оқтын түрлі түрлі қырғынға ұшырап жүріп, онан түбегей құтылуды жолын қарастыру орнына тоңған жылы қалтырап, тойған жылы ертеңін естен шығаратыны несі? – дер еді.

	"Әншейінде ел мойнынан түспейтін түрлі пысықтың – халық қамы үшін бас қосып, келешек жайлы келелі пікір ортаға салғанын көрген кезің бар ма?" дер еді. “Ал, оның есесіне жесір дауы, жер дауы, барымта, қарыма айтысынан қайтсек пайда түсіреміз деп даукестердің дауы шыққан жерге өлік көрген құзғындай үймелейтіні неліктен?" дер еді. "Қазақтың суырылған шешенінің де, су төгілмес жорғасының да – ақылын тоқты-торым жолына сарып ететіні бұл қалай?” дер еді. “Соны көріп, соны біліп жүріп, кейін келе-келе менің өзім де солардың біріне айналсам жазығым қанша?" дер еді. “Таққа отырып, тәж киген бағзы замандардағы бабаларынан бастап, алдыңғы буын ағаларына дейін, тамақ тоқ, көйлек көк шақтардың өзінде халықтың болашағынан гөрі, күнделікті қу құлқынның қамын жоғары қойса, сонда басқаларына не жорық?” дер еді. “Тектілер қиқым теріп жатса, олардың аузына қараған төмендегілерге тағар мін қандай болмақ?" дер еді. Солардың ішінде өсіп, өмір сүрген өзі сияқтылар үшін мынандай қараң қалған шақтағы мақсат та, мүддіға да мүлде өзгеше десе, несі айып. Қалайда қиындықтың шырмауынан құтылып, құруға айналған ғұмырын қайта көктетуге тырысса, несі сөкет. Тек, ол үшін алтын ғана қажет, алтын ғана! Қалайда Мәдинаны арбап, ақылынан адастыруға тырысқан жөн. Әйел дегенмен қазіргі қаралы күйде алтын жайлы сөз етсе, көңіліне күдік ұялатуы мүмкін. Сондықтан ең бастысы аштық болып көк желкесіне тиіп тұрған тажалды айтып, үрейлендіріп алып, үйленгісі келетінін білдіруге тиіс. Егер Құдай оңдап тезірек келісіп, бір түн бірге түнеп шықса, қалғаны қиын емес. Арын сыйлаған әйел алтынды аяп қалмасы ақиқат. Ал бас қосуға келісім бермесе ұрамын, соғамын, балаларын азаптап, көзінен қанды жасын ағызамын. Әйтеуір қалайда алтынды алмай тынбаймын...

	Түктібай далада үп еткен жел жоқ екенін енді ғана аңғарды. Жыланды жотасынан арқан бойы көтерілген күн көкке ілініп қалған алтын табақтай жарқырап тұр. Аспанда шөкімдей бұлт жоқ. Бейне бір кең дала кешегі жұлынған дауылмен сілесі қатқанша арпалысып, енді талықсып кеткен тәрізді. Қатал қыс кеш шықса, көктем күрт басталатынын білетін Түктібай арқа-басты кеңітетін шуақты күннің де далаға жеткенін сезіп іші жылыды. Сонан сон мұржасынан сыздықтап түтін шығып жатқан жеркепеге қарай аяңдады...





Бесінші тарау




	Мәдина әлдеқандай үрейлі үннен шошып оянды. Жүрегі өрекпіп аузына тығылды. Бірақ орнынан қозғалмай сабыр сақтады. Шамасы бастығырылып дауыстаған Түктібай болса керек. Ол күбірлеп кәлима қайырып, артынша қара көлеңкеше қарауытып орнынан көтерілді. Киініп жатқаны аңғарылды. Далаға шыққалы есікке беттегені байқалады.

	Әлденеден қашқандай сыртқа дүрліге ұмтылған Түктібайдың аяқ дыбысы басылысымен Мәдинаның іші-бауыры қанжылап сала берді. Өзінің қаралы тағдыры есіне түсіп, мына кішкене табақ аузындай қой қарынын ұстаған көзден өңгесі қап-қара жеркепенің төбесі үстіне қарай құлап келн жатқандай, тынысы тарыла өксіп-өксіп жылап жіберді. Дыбысы қаттырақ шығып кетсе керек, Серғазы қыбырлап ояна бастады. Мәдина амалсыз орнынан тұрды. Қара көлеңке үй ішінде қарманып жүріп төсек-орынды жинаған болды. Өзінің ескі әдетімен әйелдік борышын атқарып қазан-ошағының маңындағы ыдыс-аяқты жинастырды. Жылап оянған Күләйімді бауырына қысып отырып, күндегі дағдысымен ән салып жұбатпақшы болып, аздап дауыс салып шер тарқатты. Тіпті Күләйімді жұбатқысы келген де жоқ-ты қалайда кеудесін өртеген қасірет уын сыртқа төккісі келіп дауыс көтерген. Төсегінен тұрған Серғазы қасына келіп, мойнынан құшақтап тұрып:

	– Апа, жыламашы қорқамын, – деп жалынды.

	– Мен жылап отырғаным жоқ, мына Күләйімді жұбатып ән салып отырмын, құлыным, – Мәдина өмірінде айтпаған өтірігін айтып, баласының көңіліне қаяу түсірмеуге тырысып еді, бірақ онан өзі ешқандай жеңілдік таппады, қайта қасіретті қайғысы тынысын тарылтып, жанын бұрынғыдан бетер өртей түсті.

	– Апа, апатай, ән салмашы. Ән салсаң тағы да жылағым келеді. – Мойнын тас қып құшақтап алған Күләйімнің үні Мәдинаға жалынышты естілді.

	– Айтқандарың болсын, құлындарым. Міне, қойдым, көрдіңдер ме, апаларың енді жыламайды... Қазір қазанға қар салып, пешке от жағады. Бәріміз ыссы су ішіп, қуырған бидай жейміз.

	Мәдина бұрынғыдай үн шығармағанмен жанарынан сорғалаған жасты тыя алмады. Бейне көзі ашылған бұлақтай бетін жуды да тұрды. Күләйімнің өтінішінен кейін әл-дәрмені бұрынғыдан бетер құрып бара жатқандай сезінді. Ау, сезінбегенде ше, түнгі ұйқыдан қыңқылдап оянатын кішкентайын әманда ыңылдап ән салып жұбатпаушы ма еді. Анасының жанында екенін сезінген бала не маужырап қайта ұйықтайтын да, не ұйқысын шайдай ашып оянып кетері қайда? Көкесі де жылаған баланы әуезді ырғақпен тербетіп жұбатқанды қалайтын. Бәлендей қоштағанын, құптағанын естіртіп айтуды ер кісінің мінезіне сай көрмейтін ол, нұр шуақты жүзбенен қасына келіп, баласын емірене иіскеп, ризашылығын білдіріп кетуші еді-ау. Енді балалары анасының ыңғайсыз шыққан даусы есітіп, екеуі бірдей жалбарынып отырған отырыстары мынау.

	Мәдина сырт киімін үстіне іліп, тысқа шықты. Іштей кешегі әупи соққан дауыл болмаса да, әжептәуір жел бар шығар деп түйсінгендей-тін. Бірақ далада бұта басы қимыдамас тыныштық орнапты. Аспанда да бір шөкім бұлт жоқ. Тек сонау Жыланды жақтан қаралы әйелдің қанталаған жанарындай қызарып күн шығып келеді екен. Сол күнге қызыға қараған балаша қалқиған Түктібайдың жон арқасы көрінеді. Сол жақта Қараөзек, сол жақта құдай қосқан қосағының мүрдесі жатыр. Оны кеше ғана мына сұлбалана жосылған жалғыз аяқ жолмен өзі ұзатып салған. Соның бәрі бүгін көрген түстей, сағымды елестей. Мәдина іш-бауыры қан жылап, қабырғасы қақырап бара жатқандай сезінді. Сонда да амалсыз отынға еңкейді. Оны құшақтап апарып пешке тықты. Түннен қалған отқа қамыстың үпелегін тастап, үрлеп тұтатты. Тұтанған соң қазан түбіндегі азғантай суды үстемелегелі қолына ескі қара шелекті алып, есік алдындағы сайдан қар әкеліп салды.

	Ошақтағы отты лапылдата жағып, қара қазандағы қара суды бұрқ-сарқ қайнатты. Пеш түбінде ұядағы торғайдың балапанындай итініп, анасының қимылын баққан балаларына бір-бір тостағаннан ыстық су ұсынып, етегіне сыңар уыс қуырған бидай салды. Шанаш түбінің бірте-бірте қусырыла түскенін көріп, жүрегі сыздады. "Жұт жеті ағайынды" деген рас шығар, – деп ойлады. Міне, аштықтың қанды шеңгелі бұл шаңыраққа да тырнағын салар күн алыс емес тәрізді. Сонда қалай күн көрермін деген күдік уы кеудесін өртеп, тынысын тарылтты. Лажсыздық пен мүсәпірлік сезім еңсесін езіп, жерге сіңіп бара жатқандай буын буыны дiрiлдеді. Бейне өзінің тәбеті еш нәрсеге тартпай тұрғандай, дымсыздан-дымсыз төсек үстіне тізе бүкті. Сықырлап есік ашылып, түлкі тымақтың төбесі көрінді. Серғазы:

	– Көке! – деп дауыстап айқайлап барып тоқтап қалды.

	– Алақай, көкем келді, – деп орнынан тұрған Күләйім де бөтен адамның жүзін көріп, су сепкендей басылды.

	Түктібай үнсіз нық басып, төрге барып отырды.

	Мәдина сәл бөгеліп орнынан тұрды. Пеш түбіндегі шанашқа қайта қол сұқты. Түктібайға бір уыс қуырған бидай, кесе толы қайнаған су ұсынды. Үйдегі шанаш түбіндегі бөтен таңдайға татар талшықтың жоқ екенін білсе де, халықтың қанға сіңген қонақжайылық дәстүрін аттап кете алмады. Ол тағдырдың қыл ұшында ілініп тұрғанына қарамай, өзінің әлі нәр сызбағанына да риза пейілмен, берекелі шақтардың жоралғысын жасап, Түктібайға талшық ұсынды.

	Түктібай алдына келген ризықты тамамдап, бет сипап бата қайырудың ырымын жасады. Сосын күңірентіп құран оқып, Қабыштың аруағына бағыштады.

	Әкесінің атын құлағы шалған Серғазы:

	– Апа, көкем қашан келеді? – деп сұрады. Мәдина не деп жауап берерін білмей тосылып қалған. Соны аңғарған Түктібай әңгімеге килігіп:

	– Балам, енді көкең бізге жоқ. Ол келмейді, кеше қайтыс болды, – деп саңқ ете қалды. Мәдинаға ауыр соғaрын түсініп, әдейі сөйледі. Аз да болса өмірінің бұрынғы арнасынан күдерін үзіп, сәлден соң өзі ұсынатын тіршілікке икемделе түссін деп ойлады.

	Бетін сырғанаған көз жасы жуып бара жатқан Мадина бір жерін алмас пышақ ойып түскендей, ауырсына дыбыс шығарғанын аңғармай қалды. Ол бейне тоңған жандай, тісі-тісіне тие сақылдап тұрғанын да білген жоқ. Бар болғаны анасының жылағанын көріп, кемсеңдей бастаған қызының басын құшақтап егіле берді, егіле берді.

	– Өтірік айтасың, сен! Менің көкем келеді. Ол балық аулап кетті.

	Түктібай дауыс шыққан жаққа жалт қарап еді, жүдеу жүзді бидай өңді алты-жеті жасар шамасындағы Қабыштың Серғазысына көз тоқтатты. “Көзінде от бар екен, – деп ойлады. Бірақ ол қайратқа айналып, қара күшке ұласқанша қай заман”.

	– Балам, – деді Мәдина үні әзер шығып, балам үлкен кісінің бетінен алма.

	– Ештеңе етпейді, Мәдина, Біз де ұл өсірген жанбыз. Бірақ Құдайға керек болып қара жерге бердік. Бала мінезін білеміз ғой... – Түктібай сәл жасып барып, жүгініп отырды да даусын қайта қатайтты. – Мәдина, кездейсоқ кездесіп, қайғыңның үстінен шықтым. Қазір кісінің күнкөріс қамымен дала кезген кезі ғой. Енді кетпекшімін. Сол кетер алдында саған бір сұрағым бар.

	– Айтыңыз.

	– Сұрасам, бағанағы шанаш түбіндегі үйіңдегі үнеміңнің болғаны ма, әлде қинағанда қажетке жаратармын деген тықпай-бүкпей бір нәрсең сақтаулы ма?

	– Қайнаға-ай, бізге ондай қор қайдан бітсін. Күнделікті Серғазының көкесінің әкелетін балығын сорпа-су етіп жан сақтап жүрген от басы едік, енді одан да айрылдық емес пе..., – Мәдина тамағына тас кептелгендей булығып барып тоқтады.

	– Баяғыда қарттар айтушы еді: “Ақыр заман боларда кісі шөлмекке айналады, көкейдегісі басқаларға сынаптай кілкіп көрініп тұрады" деп. Сол айтқандай мені де бағанағы қимыл-қозғалысыңнан бұл от басына да аштық келмесе жарар еді деп іш тартқандай болғанмын. Соным дұрысқа шықты ғой онда. – Түктібай өзге үйдің от басына араласпай-ақ, шаруашылығына жетік адам көрінгісі келіп әдейі нығыздана сөйледі. Мәдинаны мойындатқысы келгендей тағы да сауал қойды. – Рас айтып отырмын ба?

	– Рас.

	– Ал енді не істемекшісің?

	– Білмеймін қайнаға, білмеймін, – Мәдина басындағы бөкебайдың ұшымен көзін сүртті, – шамасы біткен шығармыз, от басына ақырзаман орнайтын болар...

	Жеркепе ішіне бір сəттік тыныштық орнады. Есік алдындағы шомнан еріген қардың сыртылдап ішке тамғаны құлағына жетіп тұрды.

	– Оған дау жок, солайы, солай. Дегенмен тірі жанбыз ой. Әрекетсіз қылжия кеткенше тырбанып көрсек қайтеді. Болар іс болды гой, Қабыш бізге енді қайтып келмейді. Қанша жыласақ та тірілте алмаймыз. Ендігі жерде екі жарты бір бүтін болып, өзіміз өлместің қамына кірісейік демекшімін.

	– Бетін жасырып үлгірмей жатып, маған байға ти деп тұрсыз ба? Аузыңыз қалай барады? Құдай, аруақты сыйласанызшы.

	– Әй, шырағым-ай, мен қай жетіскеннен айтып отырмын. Менікі қайтсек күн көреміз, қалай аштық қақпанынан жан қалады деген далбаса да... Арыстай азаматты соңғы сапарына ақ жуып арулап шығарып салу керектігін де білемін. Басына құран шығару қажеттігін де түсінемін. Жетiсiн онан соң қырқын, келесі жылы асын берсе де жарасатынын ұғамын. Бәрін де білемін, жағдайыңды түсінемін. Егер баяғы қой үстіне бозторғай жұмыртқалаған заман қалпында тұрса, қаралы әйелге сөз салмақ түгілі, ауыз қисайтқан кісіні қамшы астына алғызбас па ем. Әттең дүние-ай, амал кәні.

	Түктібай қиналған кейіп танытып, сәл мүдіріп барып сөзін қайта жалғастырып кетті.

	– Ceндегі бар әлгі шанаш түбіндегі болса, мына балалардың ертеңі қандай күйге ұшырамақшы. Жоқты іздеп, бардан айрылып қалып жүрмейік демекшімін, Мәдина!

	– Айтқаныңыз орынды-ау. Сол жаман ой менің де жанымды жегідей жеп отыр емес пе. Бірақ сіздің етегіңізден ұстағанда жан қалар ма? Жетімдерді аяғанмен жоқ тамақты қайдан таппақшысыз? – Шытырман ойдың шырғалаңына ақыл адастырған Мәдина бас амалдап бұғып қаларын да, әлде соқыр жандай Түктібайдың жетегіне еру керектігін де білмей, жүйкелеген кейіп, ызалы наламен тіліне оралған күдікті лебізін ірікпей айтып салды.

	– Табамын, Мәдинажан, табамын. Рас, көп емес, аз да болса табамын, – Түктібай алдында отырған әйелдің жібінің босаңсығанын аңғарып іші жылып сала берді. – Бөгетқұмлдағы үйде қаралы күнге сақтаған жарты пұттай бидайым бар.

	– Жо-жоқ, қайнаға! – Мәдина өзінің кіршіксіз ішкі жан даусына үн қосып егіле дауыстап қалды. – “Аруақ аттаған оңбас” деген. Қалай тәуекелім жетіп ақ босағамды ыластармын. Тамақ үшін арымды сатып қайтып өмір сүре алармын. Сонан соң өлмегенмен өмір бойы тірлігім азаппен өтпей ме!...

	Әйел даусы Түктібайдың қанын қайнатып, көзін тұндырды. Ол орнынан ұшып тұрып, Мәдинаға оқты көзімен ата қарап:

	– Жарайды онда! – деп тістене тіл қатты. – Жарайды, мен кеттім!

	Түктібай орнынан тұрып есікке қарай беттеді. Міне, қазір сыртқа шығады. Мәдина айдалада жеке ұшырап қол ұсынған мейірбан кісіні ақылсыздықтан қасынан қуып тұрғандай, жан дүниесі құлазып сала берді. Сосын ілгері қолын созып:

	– Қайнаға, тоқтаңызшы! – деп айқайлады. Ол балаларының жылағанына да, басындағы бөкебайының бобырап шешіліп бара жатқанына да қарамады. – Кетпе, қайнаға! Мына панасыз жетімдерді тастай көрмеңіз.

	Есіктің түтқасына қол созған Түктібай, кері бұрылды. Жай басып Мәдинаның қасына келді. Қайтадан төсек үстіне тізе бүкті.

	– Қиналатыныңды түсінемін, Мәдина, – деді ол. – Қиналғанмен бір-бірімізге септесіп күн көрмесек, басқа ылаж да қалмады. Азғантай астықпен бір басымды ойға алған межеге жеткізгеніммен, қалған тірлігім қайыршылықпен өтпей ме. Ал екеуміз бірге жүрсек ең болмаса халық қатарлы кешке түтін түтетіп, таңертең түндік ашамыз ғой.

	– Қосымшасы жоқ, асқатығы жоқ азғантай бидай төрт бірдей ауызға қашанға жарар дейсің? Әттең дүние-ай, арысымның сүйегін қорламай аштан-ақ өлер ем, бірақ амал кәні. Ашыққанда мына балалар шырылдап жылайды-ау деп қорқамын. Сөз жоқ, бұлар жылайды, сонда, сонда не істермін...

	– Айтқаның рас. Біз бұл жерде отырсақ қолдағы бар қара азық көпке жетпейді. Сондықтан тездетіп басқа елге кетуіміз керек. Бір жетіп алсақ ретіне қарай тіршілік етпейміз бе.

	– Басқа едге?.. Жер ауамын дейсіз бе...

	– Шошыма, Мәдинажан. Халқы тоқ, жері бай басқа жаққа барамыз. Баратын біз ғана емес, мына Қуаң табанынен көп жұрт кеткен, әлі де кетіп жатыр. Онан өзіңнің де хабарың бар шығар.

	– Хабардармын, бірақ бай-манап қосарына ат алып, апталап-айлап дайындықпен аттанатын сапарға, әсіресе біздер қалай жаяу-жалпы жетерміз?..

	– Біз бе? Бізге көліктің керегі жоқ. Шойын жолдың бойына бір іліксек, ар жағына отарбамен кетеміз. Қазіргі жұрт жетер жеріне соған мініп жетіп жатқан көрінеді.

	Мың сан сұрақ жанын жеп, кеудесін қайғы улы өртегенмен Мәдина жақ аша алмады. Атын естігенмен, затын көрмеген отарбаға қалай мінеміз деп те уайым шекпеді. Ол кешке дейін келетінін айтып үйден шыққан Түктібайға да тіс жарған жоқ. Тынысын тарылтып, тұңғиығына батырған қайғы теңізінен құтылуға да әрекет жасамады. Бейне үлкен адамның қасіретін арқалап нар қайғыға тұншыққандай, үнсіз ғана егіліп отырған балаларын да жұбатпады. Қайта:

	– Жыласын мүсәпірлер, – деп ішкі бір өкінішті наламен күбірледі. – Жылаңдар мұңлықтарым. Бұл сендердің менің алдымда соңғы рет көз жасыңды төгулерің болмасына кімнің көзі жетеді.





Алтыншы тарау




	Көз жасы мен қайғыдан, аштық пен уайымнан есеңгіреп еңсесі түскен Мәдина көптен соң қараңғы көрдей қара көлеңке үйден қарманып тонын іздей бастады. Тонын тауып алып иығына сұқты да көтерем малдай ілгері тізерлей ұмтылып аяғына мінді. Ілбіп басып барып есікті ашты да даланың жарығымен бұрын-соң байқамаған шалғайындағы даққа көзі түсті. Өзіне-өзі сенбегендей еңкейіп қарады, Сосын:

	– Қан, – деп күбірледі. – Құдайым-ау, мынау қан ғой.

	Мәдина шындығына әбден шүбәсіз сену үшін есіктің ашық қалғанына да қарамастан сүрініп-қабынып сыртқа шықты. Қос шалғайына үңілді, артынша жеңімен қолын көз алдына тосып, қайтадан:

	– Қан, кісінің қаны! – деп тістене дауыстап жіберді. – Жасаған-ай, бұл Серғазының көкесінің қаны ғой.

	Ол сол сәттен бастап байыпты бір нәрсе жасауға мұршасы келмеді. Бейне асыл жары Жыланды жотасының аяғындағы Аққулының қалың қамысының арасында өзінен жәрдем күтіп, әлі тірі жатқандай жүрегі алып ұшты. Енді кідірсе ең қымбатты жанынан айырылып қалардай ілгері ұмтылды. Есіктен сығалай қарап, кетіп бара жатқанын білген онсыз да дауылды күнгі қорқыныштан зәрезап болған балаларының зарлана жылағанына да мойын бұрмады. Аяғындағы ұлтаны қақыраған көн етіктің табанынан тоң майдай еріп жатқан қардың ылғалы өтіп, сирағын сықырлата бастағанына да елең етпеді. Бұрынғы табиғаттың әрбір құбылысына таңырқай қарайтын дағдысымен мол шуағын төге елжіреген күннің жылылығына да, төбе беткейінен ойға қарай ептеп-ептеп жылт-жылт сырғи аққан су тамшысына назар салмады. Оңтүстік батыстағы мүлгіп жатқан шетсіз-шексіз даланы да, кеше жауған қырбық қары қайта еріп онсыз да жұқарып тұрған бүйірі қарайып қайта тесіле бастаған Қыр беттегі төбе атаулыны да қызықтай алмады. Бар болғаны – Жыланды жотасының аяғына жетіп, күйеуінің жатқан жерін тағы бір көзбен көрсем деп армандайтындай. Бар болғаны үстіне жұққан қанның құпиясына бас қатырып ми қайнататындай. Күдікті ой торына шырмалып, құтылар түйінін таба алмай шаршайтындай. Әлгіге дейін үйінен ауырып кеткен күйеуінің науқастан дүние салғанына шүбә келтірмеген. Тек етегі мен жеңiне жұққан қанға назары түскесін ғана күдікті ойға көз тіге бастады. Сонда қалай болғаны, – деп ойлады. – Әлдекімнің қару жұмсағаны ма? Серғазының көкесінің қолындағы азын-аулақ шабақты алғысы келген қаңғып жүрген көп аш-арықтың кезігіп, қапылыста қару жұмсағаны ма? Серғазының көкесі сұраса да беретін еді ғой.

	Жарты жолға жеткенде күрт түскен көктемнің шеке қыздырар шуағы қалың киімді Мәдинаның өкпесін сыға бастады. Таң атқалы ашқұрсақ жүргені бар, аяғы тоңып, кеудеден жоғары жағы бусана терлегендігі бар, соның бәрiнен басы айналып басқан жері айдынына тас түскен тынық көлдің бетіндей теңселетінді шығарды. Сонда да тоқтаған жоқ, бәрiбiр тыныққалы тізе бүге алмады. Бұрынғыдай емес дел-салы шығып, икемге келуден қала бастаған сүлдерін сүйретіп ілгері жүре берді, жүре берді.

	Ұлы сәскеде Қарауылтөбеден шыққан Мәдина Жыланды жотасының бітер жеріне зауал ауа зорға жетті. Жетті де жағадағы қалың қамысты қақ жарып ұшан-теңіз Ұлы көлдің Аққулы атанған айдынына бет алды.

	Мәдина жалғызаяқ жолмен жүріп отырып, көл жағадағы қамыстың сирей бастаған тұсына жетіп тоқтады. Тоқтамасқа амалы да қалмады. Қарлы су астындағы май жаққан тақтайдай жылтылдаған көк мұзға қайтсем тайып кетермін деп аяғын санап басумен-ақ діңкеледі. Құлап түспес үшін жанындағы қамыстан уыстай ұстап тұрып, төмен қарап еді, әлде өзі қызыл су жиналған ойпаң жерде тұрғандікі, әлде мезгілі жетіп аздап та болса астынан мүжіліп жатқан қардың шынымен-ақ әжептәуір еріп үлгіргені, әйтеуір қарлы судан етігінің басын көре алмады. Сонда да Аққулы айдынға жетіп аяулы жарын көріп қайтқысы келіп, бір-екі батылырақ аттағаны сол еді атқаяқтай сырғанап, бір тізесімен жер тіреп, бойын әрең дегенде қайта тіктеді. Суық қарып, оның үстіне қатты құлап ауыртып алған сирағының сырқырап, іші-бауырының қалтырағанын да енді-енді аңғара бастады. Енді ілгері жүрсе бітті, әлі талай сүрініп, әлі талай су кешетінін түсінді. Сонда да ниет еткен жеріне жетіп, көңілге алған ісін бітірмекші еді, бірақ балтырының бұлшық еті түйіліп, сіңірі тартыла бастады. Бір сәт басы айналғандай, айдындағы қамыс біткен теңселіп кетті. Мәдина енді суға құламас үшін кері бұрылды. Өрге қарай ақсаңдай басып, өкпеci өшіп ұзақ тырмысты. Алдыменен жүрісін тежеген қызылсудан құтылды. Сонан соң жолын бөгеп, аяқтан шалған қалың қамыстан шықты. Ашыққа шығып, тісі-тісіне тимей қалтырап тұрғанына қарамастан тонын жерге төсеп, өзі үстіне отырды. Етігін шешіп қонышынан сарқыратып суын төкті. Шұлғауын, ылғал тартқан киімдерін сығып, асығып-үсiгiп қайта киінді. Киінгенмен денесі бұрынғыдан бетер тоңғаны сонша бір орында байыздап тұра алмасын сезді. Амалсыз Жыланды жотасының бауырындағы батысқа қарай таспадай созылған жалғыз аяқ жолға түсті. Енді ол өзінің мүсәпірлік әрекетіне деген ішкі ызамен Құдай қосқан қосағына деген сағыныштан жүзін жуған жас тамшыларын үнсіз ғана жұтып, тәлтіректеп басып, Аққулы айдынынан ұзап бара жатты.

	Мәдина Қарауылтөбедегі қыстауына күні кіші бесіннен еңкейтіп, құр сүлдері сүйретіліп зорға жетті. Ол үйге кірсе қайта шығуы қиынға түсерін сезініп, есік алдындағы отыннан ішке қолтығына қыса кірді. Балалар бұрынды-соң өздері байқамаған анасының қатулы қабағынан кәдімгідей іш тартады, әлде тағдырдың сыртқа теуіп, кеудеден итерген тегеурінін сезіне бастағандық, қалайда жылаудан көздері домбығып, дауыстары қарлыққандары білініп тұрса да өзін көргенде құрақ ұшып ұмтылмағандарына Мәдина әдепкіде таңырқағандай есік алдында аңырып аз тұрды да, артынша құстай ұшып барып балаларын бауырына қысып, олардың бет-ауыздары кірпігінен тырс-тырс тамған жас тамшыларымен айғыздап сүйді келіп, сүйді. Сосын үстіндегі ылғал киімін шешіп, пешке от жақты. Серғазы мен Күләйімнің етегіне бидай салды. Шұлғауын, етігін пеш үстіне жайды. Өзінің ешнәрсеге тәбеті тартпаса да аузына азтантай дән салып шайнаған болды. Қазандағы су қайнағанша бейне балық аулап келген күйеуіне ұқсап, аяғын жалынға қарытып, батырын шоққа қақтады. Ал, қазандағы қара су қайнаған кезде маңдайынан тер шыққанша ұзақ сораптады.

	Мәдина жазатайым науқастанып төсек тартып жатып қалса, қасындағы қос құлынының күні қараң қаларын білді. “Солар үшін-ақ басымды қалқайтып тік жүруге тиіспін", – деп түйді. Өзін-ізі емдеуге кірісті, кемді күн болса да балаларының өзектерін талдырмау үшін ыссы судан оларға да ұрттатты. Бәрібір қарынына қуатты еш нәрсе бармаған олардың ішкен-жегеніне онша қанағаттана қоймағандары жүзінен білініп тұрды. Білінгенмен не шара қолынан келер не ылажы бар. Күні кеше аштықтың зардабын тартып, айдалада жетім қалармыз деп кім ойлаған. Енді міне, ұлы теңіздің ұшанында cең үстінде ығып жүрген мүсәпірлердей көмек сұрап, көңіл демерлiксiз қалған түрлері мынау. Серғазының бір нәрсе дегелі отырғанын да іші сезеді. Сезгенмен амал қанша? Әйтеуір қарап қалмас, бірдеңе дер-ау, ал енді қаншалықты пәтуалы жауап шығарын кім білген.

	– Апа, көкем қашан келеді? Әнебір шекпенді кісі айтады келмейді деп. Ол алдайды ғой, апа, ә?

	Ішкі жорамалы дұрысқа шықты. Серғазысы ақыры тынды. Ұлының: “Әнебір шекпенді” деп тұрғаны – Түктібай екенін де түсінеді. Жүрегі тағы да шаныша ауырып кетті. Бірақ жалған сөйлеп баласын алдауға дәтi шыдамады.

	– Енді көкең келмейді, құлыным, – деді булыға тістеніп. – Көкен енді бізге жоқ.

	– Өтірік айтасың. Көкем балық аулап жүр. – Күләйім сенбейтіндей де, тіпті естігісі келмейтіндей. – Көкем келеді. Балық әкеледі. Сосын біз сорпа ішеміз, сазанның етін жейміз.

	Мәдина тіл қатып, тіс жара алмады. Жаралы аңдай орнынан әзер тұрып, шымшымдап қараңғылық ене бастаған жеркепе ішінде қарманып жүріп төсек салды. Жүйкелеп шаршап буын-буынының дірілдеп тұрғанына қарамастан есік алдында жатқан ескі кебісті үйреншікті жерінен тауып алып, оны аяғына сұғып сыртқа шықты.

	Далада ымырт үйрiлуге тақау екен. Отын құшақтап ішке енді. Оның кебу жатуы үшін қазандықтын аузына жақындатып тастады. Басқа істер шаруасы болмаса да әрі-сәрі күйде сілейіп тұрып қалды. “Шынымен-ақ, бөтен жанның айтқанына көніп, айдағанына жүремін бе?.." Мәдинаның азапты ойдан тұла бойы тітіреп даусы шығып кетті.

	– Мен, мен... ең құрымаса, Серазының көкесінің жүзін жасырғанша кідіре тұрыңыз деп өтінемін.

	Солай деп айтарын айтар-ау, бірақ Түктібай әйел сөзіне қалай қарар. Ашыққан адам – ашулы арлан смес пе. Айттым бітті, кестім үзілді; көнсең міне, көнбесең әне десе нені тілге тиек етпекші? Тіпті қитығына тигендей әсер етсе, қолын бір сілтеп жүре бермесіне кім кепіл? Ал, Түктібай жүре берсе, шаңырағының шарт сынар жері сол емес пе. Әйел едім, алдымда құрдай жорғалап, құрақтай майыспадың деп шалжаңдайтын заман баяғыда-ақ келмеске кеткен. Онсыз да ушыққан тірлік емес пе? Ғайыптан тайып қолға iлiккен мүмкіндікті уысынан шығарып алса, кейін өкініш оты өзегін өртемей ме?!

	– Жасаған-ай, енді қайттім, не істеймін...

	Күні кеше осыншама қасіретке ұшырармын деп ойламайтын. Міне, бүгін былай жүрсе өгіз өледі, былай барса арба сынадының керіне ұшырап тұрған тұрысы мынау. Әлде жаратылысы, әлде тәрбиесі солай – қалайда ерін тек азамат қана деп есептемей, саналы түрде пірім деп санайтын өз басы жол-жөнекей қиқаңдағандарға келісім бермек түгілі, жылы сөйлесермін-ау деп үш ұйықтаса түсіне енсейші. Қабыштай азаматтың маңдайына тап келгеніне іштей қуанатын. Жұрт алдында мақтаныш тұтатын. Маған Тәңірінің сыйлаған нағыз бақыты деп түсінетін. Сонысына қарай Қабыш та өзін барынша құрмет тұтты. Қатынына қамшы ала ұмтылуды мақтаныш көретін кей бөріктілерден емес, бетіне жел боп тимейтін жұмсақтығымен өзгелерден дара тұратын. Істер шаруасын ортаға салып, өзімен кеңесіп отыратын. Ұл-қызын төбесіне көтеріп, бар жақсылықты солардың бойына сіңірсем деп армандайтын.

	– Ардақтым-ай, енді міне аяулың өзіңді іздеп жылап тұр. Құдай салды мен көндім деп, Түктібайдың қыр көрсете сөйлегеніне де қарамай етегіне өзі жармасты. Қарақан басының қамы үшін емес, сенен қалған тұяқтар шетiнемесе екен деп тәуекел етті, ардағым. Рас, қорланды, қасірет уын да ішті, күйіктен ағыл-тегіл аңырады да, тек мына кішкентай қос бүлдіршін үшін өлмей қалды Мәдинаң. Міне қазір де жан алғыш әзірейіліні тосқандай, сырттағы сылт еткен дыбысқа құлақ түріп, өзге жанның келер сәтін күтуде қасіретті асылың!

	Мәдина өз-өзінен күбірлеп сөйлей жүріп, камзолын шешіп төсек үстіне шықты. Балаларын қасына алып, көрпе астына кірді. Бір сәт Түктібайдың келмеуін тілеп Аллаға жалбарынып ернін де жыбырлатты. Кенет, өз ойынан өзі шошынып сап тыйылды. Сонан соң даланың еңсе басар сырттағы қап-қара түндей – Қабышты аңсатқан қайғылы сағыныш тұңғиығына шым батып бара жатты...





Жетінші тарау




	Мәдина ұзақ ұйықтай алмады. Ет жүрегі езіліп, тынысы тарылып оянды. Таң саз беріп келе жатқанын табақ аузындай көзге ұсталған қарынның бозаң тарта бастағанынан аңғарды. Бірақ орнынан қозғалғысы келмеді. Қозғалғанда қайда бармақшы, нендей мәнді тіршілікке асықпақшы? Қайта қыбырлап жүріп балаларын оятып алса, олар қыңқылдап тамақ сұрап мазасын алмай ма? Сұраса қашанғы мелшиіп отырмақшы? Онан да олардың ұйықтай тұрғанын мақұл көрді. Сосын бір сәт “Шынымен-ақ бізден безгені ме екен?» – деп қауiп ойлады. “Егер шынымен қайта соқпаса, не істеуге тиістімін?” – деп келер күндеріне көз жүгірткендей болып еді, жүрегі сыздап ауырып кетті.

	Алыстан әлдекімнің аяқ дыбысы естілгендей. Мәдина кенет басын жастықтан жұлып алды. Демін ішіне тартып тың тыңдады. Рас екен. Сөзсіз кісінің жүрісіне ұқсатты. Жүріс бірте-бірте дүрсілдеп, жақындай түсті. "Бұл кім екен? – деп ойлады Мәдина, – Әлде ғайыптан тайып, өзін аштық тырнағынан құтқарғалы Қарауылтөбеге жолы түскен жебеуші жан ба? Әлде Түктібай ма?.. Әйтеуір келе жатыр. Қандай ниетпен болса да осында соғуы мүмкін. О Жаратқан ием, көз жасымды көріп, мына жақындап қалған адамды біздің құтқарушымыз ете гөр".

	Мәдинаның бұл жолы қуануға да, ренжуге де шамасы жетпеді. Нақ бір оқыстан қорыққан, әлде тосын бір нәрселерден абдырағандай буын-буыны босап, табан астында әл-дәрмені құрып бара жатқанын сезінді. Сонда да орнынан қозғалмады. Таңғы шыңылтыр ауамен жаңғырыға дүсірлеп, бірте-бірте зорая түскен аяқ дыбысына құлақ тiгiп, демін ішіне тартқан күйі қыбырсыз қалды.

	Жеркепенің батыс бетін айналып өтіп, есіктен ішке енген кісі Түктібай екенін Mәдина бірден таныды. Дегенмен бұрынғы дағдысымен сырттан келген кісіге ізет көрсетіп кұрақ ұшып, орнынан көтеріле қоймады. Түктібай арқалаған затын иығынан төсек үстіне сырғыта түсіргенде де қимылдай алмады. Мәдина қимылдамайын да демеген, тек аяқ-қолы төсекке шегеленіп қалғандай, өзін-өзі зіл қара тас сезінді. Мәдинаның сол күйін көзбен көрмесе де, көңілімен аңғарған Түктібай қаралы әйелді мазалағысы келмеген сыңай танытып, қайыра сыртқа шығып кетті. Біраздан кейін құшағын сықап отын құшақтап ішке енді, “Қайтсін бейшара, – деп ойлады Мәдина. – Кімнің өмір сүргісі келмейді дейсің. Әйтпесе сақалды басымен атты кісі омбы қарда тоқым талдырып жететін Бөгетқұмнан таң атпай келер ме еді. Мына отынды да қыстау маңынан жинаған шығар".

	Үй іші ағараң тартып, далада таңның атқаны байқала бастады. Түктібай түнде Mәдина кіргізген жыңғылды қазандыққа тамызық етіп тұтатты да, томарды көмейлете толтырды. Пештің есік жақтағы қараңғы қуысынан ыдыс-аяққа сүрініп, қабынып жүріп, шелекті тауып алды. Баулығын шиқылдата тағы да үйден ұзады. Сәлден соң қазанға қар салды. Өзі сонан кейін ғана ошақ аузына отырып, сырт киімін шеше бастады.

	Мәдина төсегінен тұрды. Балалар да оянды. Балалар әдеттегісінше еркелеп, анасының мойнына да асылмады.

	Жылап ызбайланған да жоқ. Тек, пеш аузында шұлғауын отқа кептіріп отырған, үйден кеше кеткен кісіні көріп үнсіз томсырая түсті.

	Қазанда сақырлап қайнап жатқан суды Мәдина күндегiсiнше тостаған, кесеге құйып, дастарқан жайып үстіне қойды, күндегісінше пеш қуысына тыққан шанашын шығарып сыңар уыстан қуырылған бидай үлестірді. Серғазы мен Күләйім өз сыбағасын әп-сәтте жылан жалағандай етіп тауысып, тамсанып қалды. Соны байқаған Түктібай:

	– Мәдина, балаларға тағы да бір нәрсе бер. Мүсәпірлердің бүгін бір бүйірлері шықсын, – деді.

	Мәдина үнсіз орнынан тұрып, балалардың етектеріне уыстап бидай салды. Түктібайдың өзінің қос жетiмегіне жаны ашығанына бір түрлі іші жылып қалды.

	– Кеше келе алмадым, – деп бастады сөзін, кесесін алдына төңкеріп тастаған Түктібай. – Келе алмаған себебім, жер лайсаң болды. Ағыл-тегіл еріген қар суы табанымнан өтіп төбемнен шықты. Амалсыз үйге жетіп кептірілем, өйтем-бүйтем деп жүргенде кеш түсті. Сосын ит-құс бар дегендей қонып қалдым. Бүгін қауіп-қатерге қарамай ертелетіп шыққанмын. Ойым жер қатқақта жету еді. Бірақ қатқақ болып оңып тұрғаны шамалы. Түннің өзінде дала езіліп, еріп жатты. Осы қалпында күн жылып тұрса, төрт-бес тәулікте жер қарайып қалар.

	Үй ішіндегі Түктібайдың ызыңдаған қоңыр даусы саябырсыды. Мәдина тіс жарған жоқ. Сыртта есіктің шығар аузына төбеден еріген қар суы тырс-тырс тамғаны құлаққа жетіп тұрды.

	– Жер қарайса, – Түктібай әңгімесін қайта сабақтады. Жолға шығуымыз керек. Мына мен әкелген азғантай азық соған жетер түрі бар. Барғанда өзек жалғар бір нәрсе де ауыстырғанымыз жөн. Ол жақта біздің қай әкеміз күтіп отыр... Шіркін-ай, осындайда алып кететін алтын-күміс болар ма еді... Есіңде ме, Мәдина баяғыда артыңнан қуып жетіп саған алтын көрсеткенім... Ойхой, ол да бір заман еді-ау... Бәрі тоқтықтың әрекеті екен ғой. Асылы: “Тоқтық не дегізбейді, аштық не жегізбейді” – деген ып-рас сөз.

	Мәдина қысылыңқырап барып бас изеді. Өткенді есіне алып айтқанын мақұлдатқан Түктібай әңгімесіне қайта кірісті.

	– Сол алтынды бірде Сатыпалдыға апардым. Алдында жұрттан: "Сатыпалды қымбат тас жинайды екен" дегенді естігенім бар. Көп сөз қаңқу деген күдіктен де ада емеспін.

	Бірақ елдің айтқаны шын болып шықты. Сатыпалды мен көрсеткен алтынды қолына алып, тісімен тістеп, салмақтап сəл отырды да: “Бұл темірге не сұрайсың?" деп жанарын өңменімнен өткізіп тесіле қарады. Жарықтықтың назарында ерекше бір сұс бар еді ғой. Әрі "темір” деген соң әкелген нәрсемнің құны көктиын екен деп: "Не сұраушы едім, сізбен саудаласқалы келгенім жоқ, қалауын өзіңіз біліңіз”, – дей салдым. “Олай болса жүр, – деп атақты құла айғырының үйіріне ертіп апарып, ішінен қалағаныңды ал", – деді. Бір ту бие шеттеу жайылып жүр екен, соны көрсеттім. Қыңқ деместен жігіттеріне ұстатып жетектетіп жіберді. Қалтаның түбінде жатқан сары темірді ортан қолдай жылқы болар деп ойлаппын ба. Ол кезде олжалағаныма қуанып едім, бaқсақ кісі мал ғана емес, қазына да жинау керек екен ғой. Қазынасыз күндердің күнінде сасық байлықтың қараң қаларын біз білмеппіз. Ал Сатыпалды әулиедей сезініпті... – Түктібай уайым шегіп, өз-өзінің жанын жеген кісідей, бұрынғысынан кішірейіп түқшиып отырып барып, әңгімесін қайта жалғастырды. – Ұмытпасам бір ай шамасында ғой деймін, Қабыш екеуміздің жол үстінде ұшырасып қалғанымыз бар-ды. Қабыш ақ көңіл жан еді ғой марқұм. Кездесе қалса хал-жайын айтып құрақ ұшушы еді. Амандық-саулықтан соң екеуміз әр нәрсенің басын бір шалып ұзақ сұхбаттастық. Ел жайын, жер жайын сөз еттік. Бұл төңіректе күн көрістің қиындағанын айттық. Басқа жаққа ауа көшудің де ретiн қарастырдық. Сонда марқұм менің пікірімді құп көріп: “Aғa, аянар түгім жоқ. Міне тізгінім, қайда ертсеңіз де мен дайын. Тек, мына аштық шеңгелінен ажыратсаңыз болғаны. Қаласаңыз Сатыпалды байдың Жыңғылдысайдағы қазынасын ала кетейiк"– деп еді. Бірақ ол жолы өзімнің батылым жетпеген, “Бәлен жерде алтын бар, барсаң бақыр шығар” дегендей, өз бетімен тірлік етіп отырған от басын соңымнан ертіп, жат елге апарғанда қолын жылы суға малғыза алсам жақсы, малғыза алмасам Түктібай атыма ұятты деп ойлап үнсiз кеткем-ді. Енді қиындық құрығынан құтылмас шақта іштей тәуекел етсем бе екен деп те жүруші ем, ақыры орны толмас қаза, өзек өртер өкінішке тап келдім...

	Түктібай – Сатыпалды мен Жыңғылдысайдың атын естіген Мәдинаның селт етіп бас көтергенін байқап, қуанып қалды. Сосын: “Қазына құпиясын біледі, – деп іштей нық байламға келді. – Қазына құпиясын біледі. Әйтпесе әлдеқашан қарасын батырған бай мен іргеде тиіп тұрған жер аты қаралы қатынға соншама әсер етпес еді”.

	Бүгінге мұнан әрі қазына жайлы сөз қозғауды артық санаған Түктібай шалғайын сілкіп орнынан тұрды. Мәдинаның назары еріксіз Түктібайдың шалғайына түсті. Өйткені, алақанның аумағындай бір нәрсе қарайып тұр екен.

	– Мынау, қан ғой, – деп еріксізден-еріксіз сыбырлай үн қатқанын өзі де аңғармай қалды. Сосын Түктібайдың да елең ете қалғанын байқап, қайнаға, етегіңізге жұққан қан ба? – деп сұрады.

	– А-а, мынаны айтасың ба? – Түктібай шекпенінің шалғайын көз алдына тосып, – иә, иә қан, кеше көріп, қайдан тигеніне өзім де қайран қалғанмын.

	– Менің де үстімде бар екен. Сосын сұрап тұрмын. Меніңше Серғазының көкесінің денесін ұстағанда жұққан сияқты. Егер Серғазының көкесінің қаны екенін рас десек, онда оның біреудің діттеген соққысынан жазым болғаны ғой.

	– Апыр-ай, ә... Ашыққан біреу, аулаған балығына қызығып қол көтерді ме екен?.. Құрсыншы, көз көрмеген нәрсеге күпірлік етпей-ақ қояйықшы. Солай дей қойған кезде де көнімізді көтере алмай жүріп, құнкердi қайдан іздеп, кімнен кек қайырмақшымыз... Ал, біз ойлағандай болмауы да мүмкін ғой. Тіпті Қабыштың бір нәрсеге сүрініп өзінің мертігуі де ықтимал емес пе?

	Мәдина үнсіз қалды. Үнсіз қалмағанда не лаж жасай алады. Тілге тиек етiп күдік келтіріп тұрғаны күйеуінің қаны екенін немен дәлелдемекші. Дәлелдегенде кімді айыптамақ? Мына, құрдай жоралап, қызмет істеп жүрген Түктібайды ма? “Құдайым-ай, – деп әлсіз ғана ернін жыбырлатты. – Құдайым-ай, кұрсыншы, бәрі де құрсыншы. Болары болып, бояуы сіңген нәрсеге несіне бас қатырып ақыл адастырамын.. Құрсыншы бәрі де, құрысын..."

	Түктібай Мәдинаның әрі-сәрі көңіл күйін аңғарып, өзінің кей сәттерде ағат кеткенін енді байқай бастады. “Қабыштың мүрдесін іздеп барып, денесін көрмеді ме екен? деп іші кіп алды. – Жо-жоқ, бармаған. Барса күдігін күлтектетпей тура айтқан болар еді”. Рас, онда да Түктібай еш нәрсені мойындап, солқылдақ пікірді маңайлатпас та.

	Дегенмен, екеуінің арасындағы жаңа ғана басталғалы тұрған әңгіме ұзап кете ме деп қауіптенеді. Ал егер әңгіме ұзап, әйелдің қырсығатындай жағдайына тап келсе, онсыз да ұшына ілініп тұрған тағдыр жібі шарт үзіліп, өзінің аштықтың қан сасыған аранды аузына құлап түспесіне кім кепілдік ете алады. Сол үшін қазір жымын білдірмей жылыстап кетіп, Қабыштың мүрдесін Мәдина көзінен халас жерге зытырып көңіл бірлемей ме. Қалған уақытта маңдайға жазғанын көре жатар...

	– Жағдайыңа түсініп тұрмын, Мәдина. Бірақ бұл жалғанда пенде шіркіннің мүддіғасы біткен бе. Айта берсе мұң да, мұқтаж да көп. Қайсысын тауысарсың. Қайғы мен қасіретті ешкім де Құдайдан сұрап алмайды. Ал "Басқа түссе баспақшы" демекші кісі бәріне де амалсыз көнеді. Өлгеннің соңынан кісі өлмес болар. Тірі жан тіршілігін жасайды. Біз де сол көптің біріміз.

	– Қайнаға-ай, сөзіңізде хадет жоқ. Тек қана, – Мәдина желкесіне ауыр соққы тигендей теңселіп кетті. – Серғазының көкесінің жүзін жасырайықшы. Қиын екенін де білемін, қиын дегенмен ит-құсқа жем қылып, далаға тастап кетпейікші. Сол өтінішім орындалса, қайда ертіп, қайда жетектесеңіз де біз дайынбыз.

	– Онан қам жеме, Мәдина. Өзім де сол істі тындырсам деп ниет етіп тұрмын. Жалғыз-ақ өтінішіңе өтініш жасамақшымын. Қазір жілік майдың жіңішкерген кезі ғой. Қара жұмысқа қанша дегенмен қауқар керек. Осыған орай айтарым, асқатығы болмаса да ыссылай ұрттайтын бір нәрсе дайындап қоярсың. Әрі мына балалар да атала-жарма ішіп бүйірлерін шығарсын.

	– Бұл не дегеніңіз, қайнаға. Мені тастап жалғыз кетпекшісіз бе? Қайнаға, оныңызға келіспеймін. Енді болмаса Серғазының көкесіне соңғы рет қызмет жасап, бетіне өз қолыммен топырақ салып қайтамын... Әрі жер тоң, жалғыз адамның күшіне тиюі мүмкін ғой...

	"Қамысты бос ұстасаң қолыңды кеседі” деген осы. Кейде жылы сөйлеп жұрттың ығын ессең де бәлеге қаласың. Асылы бет қайтарып, белден баспаса басына шығады" – деп ойлады да Түктібай:

	– Әй, шырағым-ай, ақылы бар әйел ғой деп жүрсем, көңілге қонбайтын нәрсені көңiрсiткенің не қылғаның, деп ызғармен қатқылдау тіл қатты. – Сен ергенде маған көп жеңілдік келерін білмей тұр деймісің ... Ал, бардың. Ал, жыладың! Ал, жерлестiң, талықсып, талып, шаршадың, төсек тартып ауырдың!.. Сонан соң ше?.. Сонан соң азғантай азықты тауысып, ашаршылықтың қақпанына өзіміз барып түсеміз бе?.. Жо-жоқ, қазір басы артық іс бас жаратын мезгіл. От пен судың ортасында тұрғанымызды ұмытпа. Әлі алдымызда күн қатып, түн қатып жүрер сапар, елсіз-сусыз жол бар. Онанда соңыра қалай күн көреміз деп, соның қамын ойласайшы. Қазан-ошақсыз қайтіп тамақ пісіреміз деп бас қатырсайшы.

	– Сонда маған не істе дейсіз? – Мәдина шарасыз бір үнмен күйзеле күңк етті.

	– Не істе деуші ем. Ана бидайды ұн ғып диірменге тартып, нан етіп көміп алу керек. Қазірден бастап соның қамына кіріс...

	Тістенген бойы көз жасын да сүртпестен үнсіз қалған Мәдинаға “Мен айтарымды айтып біттім”, – дегендей, Түктібай лақсасы шыққан ескі есікті сықырлата серпе жауып сыртқа шықты. Көз қарыған мол жарықтан тайсақтап, бір сәт жүзін жеңімен көлегейлеп мүдіріп қалды. Біраздан кейін бой үйретіп, еңсе жазды. Шалқайып жоғарыға назар салды. Шақырайған шағыр күн шөкім бұлтсыз ніл көк аспанның иығына шығып алып Қарауылтөбеге шаншыла қарап қалған екен. Жеркепе алдындағы азғантай қара жер қыстайғы қатал суықтан үсіп кеткен қауындай аяқ басқан сайын былқылдап жатыр. Елсалы шыққан кешегі шуақ пен мезгілі жетіп астынан мүжілген тоң майдай еріп, ал жүзi сетінеген сiреу қардың беті бейне су құйған тегеш толы құм шекердей көгіс тартып, әжептәуір шөге түсіпті. Тіпті сонау арқа беттегі жоталы тебелердің түстік бүйірлері қарайып, жалаңаштана бастапты. Тек қорда-қорда бұта түбі ғана ағараң тартады.

	Түктібай бейнет айдап енді қанша жол жүрсе де соншалықты қар емес, су кешерін іштей сезсе де Ұлыкөлдің Аққулы атанған қолтығына жетуге асығып шығысқа қарай беттеді. “Айтқанына көндіріп, айдағанына жүргізгісі келеді, – деп ойлады ол Мәдина жайлы. "Қасірет-қайғысын күйттеу ойында бар. Балық еті мен сорпасына бақпа қатын жілігінің майының жіңішкермегенін аңғартады. Тоқтай тұр, бәлем, қатықсыз қара су ішіп, тіске басар талшықпен бір жұма тірлік етсең бай түгіл, басыңның қайда қалғанын білмессің".

	Жыланды жотасынан Аққулы еңісіне ойысқан Түктібай тайғанақтай басып еңсе жазды. Әлгідегі басын айналдырған шым-шытырық ойдан да енді ғана арылып, қалың киімнен денесінің терлеп келе жатқанын аңғарды. Жалғыз-ақ кешелі бері қар суы сіңген саптама етігі сыр бере бастағандай екен. Ептеп шұлғауы дымқылданып, аяғының тоңазып тұрғанын сезінді. Сезінгенмен жоқты сылтауратып құс төсекке күмп қоятын заманның келмеске кеткен қиял екенін түсініп, ілгері қарай, емпеңдей жүгірді. Ол көл жиегіндегі көлкіп жатқан қызылсудан да іркілмеді, аяғына оралған жалғыз аяқ соқпақ үстіне құлаған қамысқа да мүдіре алмады. Қалайда күн барда көңілге алған ісін орындап қайтуға жанталасты.

	Түктібай Қабыш мүрдесін қалың қамыс арасынан сорғалай аққан қан ізіне ілесіп әзер тапты. Сосын барып жер қазатын құралсыз құр қол келгенiн түсінді. Біраз тұрып барып Қабыштың өзіне сілтеген сүймені есіне түсті. Соны іздеп Қараөзекке қарай маңдай түзеді. Абырой болғанда көп сабылған жоқ. Сүймен Аққулының арғы басында, жолсыз мұз үстінде жатыр екен. Күтпеген жерден үстінен шығып, қиналмай тауып алып, Қабыштың мүрдесінің маңынан мұз оюға кірісті. Мұздың беті су болғанмен асты қалың екен. Намаздiгер әлетіне дейін тынбай қимылдап қауға сияр үкіні әзер тесті. Сонан біраз кеңейтемін деп әлектенді. Көз мөлшермен кісі денесі сияр-ау деген шамада сүйменді тастап, Қабыштың денесін сүйретіп әкелді. Мүрденің ту сырына көзі түсіп еді, денесінің қалай түршігіп кеткенін байқамай қалды. Өзі сілтеген балта жауырын астын осып өткен екен. Пышақпен тілгендей қақырай жыртылған тон астынан арсиған қып-қызыл ет көрініп тұрды. “Балекет ит жанды-ақ екен, – деп күбірледі. – Мына жарамен Қараөзектен осы жерге дейін қалай жеткен". Сонан соң енді аялдаса әлдеқандай баспалап келіп, мына қалың қамыс арасынан сығалап тұрған бейтаныс біреу өзінің алқымынан ала кетердей, мүрдені мұз үстімен сырғыта итеріп әкеліп ойыққа батырып жіберді. Ізінше еңкейіп сүйменді қолына алып, Қарауылтөбеге қарай бет түзеді.





Сегізінші тарау




	Үңірейген қазандық аузынан көрінген жалғыз түйір шоқ қана, бейне осы жеркепе ішіндегі тіршілікті сақтықпен бақылап жатқан әлдеқандай мақұлықтың жылтыраған жанарындай өшпей жатыр. Әйтпесе ошаққа жаққан оттың жарығымен біресе күшейіп, біресе пәс тартқан алақат сәуленің ардан безген, икемге көнгіш нәпсі құмар қатындай қараңғылық құшағына еніп құрбан болғаны әлдеқашан. Қазір қараңғылық шымылдығы арасынан ептеп қана сезілетін адам тынысынан өзге еш нәрсе аңғарылмайды.

	Бағана ымырт үйіріле есіктен енген Түктібай бұл кезде төр алдындағы төсекте жатыр. Әдепкіде Мәдина алдынан шығып, күйеуі жерленген қаралы әйелдің салты бойынша, аңырап бір жылап, кеудесін шіреген қасірет уын көз жасымен қоса төгіп шер тарқатайын да деген. Бірақ Түктібайдың түнерген түрін көріп, тілін тістеп үн шығармауға тырысты. “Енді қайтсек Түктібайдың арқасында аштық тырнағынан құтыламыз деп отырғанда, еркектік намысын қорлағандай болмайыншы, шамына тиермін”, – деп жасқаншақтаған. “Не десе де өзі бірдеңе дер”, – деп түйген. Үміті ақталмады. Бар айтқаны мынау ғана:

	– Жерледім. .

	Бітті. Басқа тырс еткен жоқ. Сол сол-ақ екен, тамағына тірелген өксiк көз жасына айналып үнсіз ғана сырғанай жөнелсін. Әйтеуір абырой болғанда Түктібай мінез танытпай, өзі ұсынған қатықсыз қара аталаны құныға ішіп алғаннан кейін сыртқа шыққан. Мәдина қараңғыда қарманып жүріп Түктібайға да, өздеріне де төсек салған. Екі-үш күннен бері бүйірлері шығып ас ұрттаған балаларын жастыққа қисайтқан. Өзі де үнсіз ғана сырт киімін шешіп көрпе астына сүңгіген. Жастыққа басы тигенде ғана қос қарының салдырап, шаршағанын сезінді. Бағана Түктібай ұлы сәскеде Аққулыға беттегелі біресе ұн тартып, біресе отын шауып, біресе қазан көтеріп дамыл таппағанын сонда ғана білгендей еді. Әлі де ескі диірменді ең кемі екі күн айналдыру қажеттігін іштей есептеген. Енді міне, төр алдында жатқан Түктібайдың ұйықтамай дөңбекшігенінен сескенгенде әлдеқандай оғаш сөз, ожар мінез күтіп тіксіне үрейленетін тәрізді...

	Сілесі тастай қатып шаршаса да, Түктібай ұйықтамауға тырысты. Ол Мәдинаның бұрынғыдай емес, тағдырға көндігіп, жуасып қалғанын аңғарды. Дауыс салып, даланы басына көтеретін тұста дыбыссыз қалуынан соны ұқты. Aштықтың аранды аузынан қорыққан әйел маңдайына жазғанды көруге мойын ұсынғанын білгізді. Әрине, Түктібай мұндай жұмсақтыққа оңайлықпен жеткен жоқ. Бірде сөзімен, бірде қабағымен ықтыра әрекет жасады. Бәлен жылғы ақыл-айла, тәжірибесін сарп етті. Қиналғанда көңіл жұбатқан бидайын да аяп қалмады. Қалайда көңіл қалдырардай қатты келген емес. Абырой болғанда сол еңбегі зая кетпейтіндей сияқты. Кешегі бетін жыртып байбалам салған қаралы қатын, арада екі күн өтпей жатып мөнтең қағатынға саяды. Енді қалайда уақыт оздырмай желкесінен басып тұрып айтқанына көндіру қажет. Айтқанына көндіргесін қазына кiлтi қолына өз-өзінен келіп түспей ме...

	– Мәдина, – Түктібай жаңа ұйықтаған балалар оянып кетпесін дегендей бәсең ғана дыбыстады.

	Мәдина өзі де бір нәрсені күтіп жатқандай еді, сонда да Түктібай атын атағанда денесіне біреу біз сұғып алғандай, селк ете қалды. Жауап берейін деп еді, жағы қарысып қалғандай үні шықпады.

	– Мәдина! Ұйықтап қалғансың ба?

	– Не, қайнаға?

	– Шырағым, қасыма келші. Кел, келе ғой. Қорықпа.

	– ..А?

	Әттең, заман түзік, от басы бүтін тұрғанда қайырар жауабы дайын еді-ау, қазір нендей уәж айтқаны жөн. Қалай қашқақтап бармай қалар.

	– Жақындасайшы. Ақылдасар шаруа бар.

	Мәдина амалсыз орнынан тұрды. Өзінен өктем бөтен жанның еріксіз айтқанына көндіріп, жылы төсегінен жұлып алғанына шыдамай аяқ-қолының дірілдеп тұрғанын білді. Сонда да бойына құлап қалмас қуат жинап, балаларының аяқ жағын тімсіне айналып өтіп, Түктібайдың төсегінің жанына барып тізе бүкті... Тізе бүккені де сол еді, Түктібайдың қарманған қолы білегіне келіп шырмауықтай оратылды. Мәдина денесі тітіркеніп кетсе де осы күнге дейін жат саналып келген еркектің уысынан өзін ажыратып алар қайрат істей алмай діңкеледі. Қалай қайрат істер? Кеше Түктібай "сыңай танытпадың" деп қош айтысып, үйден шығуға айналғанда жан дәрмен дауыстап, "не істесең де көндім", – дегендей жалбарына тоқтатпап па еді. Енді қарсылық көрсетсе, ақымақтық әрекетке ұқсамай ма? Тіпті Түктібай үн-түнсіз орнынан тұрып, үйдегі бар үнемді сыпырып қабына салып тайып кетсе қайтпекші? Мына алаңсыз ұйқыдағы бала-шағасымен қоса ашаршылықтың тойымсыз қарнына ұмар-жұмар бір-ақ түспей ме? Бұл кісінің өзін-өзі өлтіруімен пара-пар нәрсе. Сонда не істегені абзал? Бүгін ғана Түктібай жасырып келдім деген күйеуін естен шығарып, басқа еркектің құшағына кіріп, айтқанына берілгені мақұл ма?.. Мəдина саналы тірліктен бір сәтке ауытқып кетті...

	– Қалқайып неғып отырсың, Мәдина! Жаныма жатсайшы. – Түктібай іргесінен орын бере ысырылып, әйелді өзіне қарай икемдей тартты.

	– Қайнаға, сәл сабыр етіңізші. Әлі жатармыз да, тұрармыз да. Бәрiне де үлгіреміз. Мен сіздің байлаулы баспағыңыз емеспін бе. Тек, мына Қарауылтөбеден ұзағанша қинамаңыз.

	– Байлаулы бастағыңмын де. Сонда қорқаулық жасап жатырсың демекшісің ғой, – Түктібай зілдене тіл қатты. – Мейлі, солай-ақ, дей бер, дауым жоқ. Қабыштың жүзі жаңа жасырылған күні ғана әйеліне қолқа салудың қорқаулық екенін де түсінемін. Бірақ амал кәні? Қабыш жер басып жүрсе, Сатыпалдының иесіз қалған қазынасын қалтаға салып алып, басқа елге аттансақ мен мұншалықты төменшіктермін бе?..

	Түктібайдың қалтыраған үнін естіп, Мәдина дыбысын шығармай ағыл-тегіл егіліп кетті. “Құдайым-ай, – деп күйінді іштей, – Құдайым-ай, айдың-күннің аманында қалай ғана жаңсақ басып жазым болдың екен". Мадина миына “Сол Сатыпалдының қазынасына байланысты Қабыш бір нәрсеге ұшырамады ма екен”, – деген күдік те қылаң беріп өтті. Бір сәт: “Жұртқа жария нәрсені менен күні кешеге дейін неге жасырған”, – деп те күйеуіне ренжіді. “Әлде мына Түктібайдың әлдекімнен естіген сыбысын маған құйқылжыта баяндап, сыр тартқалы айтып жатқан құйтырқысы ма?" – деп те күдіктенді. Артынша – "Серғазының көкесі іске аспаған тiрлiктi көңiрсiтiп, мазасын алмай-ақ қояйыншы, деп түйгесін шығар", – деп те өзін-өзі алдарқатты. Әйтпесе Серғазының көкесі: “Бұл қазынаны Сатыпалды екеуімізден бөтен тірі пенде білмейді", – дегені қайда.

	– Қазір менің алтыным да, күмiсiм де өзіңсің, Мәдина. Сол үшін жақұттан да қымбат азғантай дәнімді әкеліп қолыңа салып жатырмын. Ал сен жассың, мен кәрімін. Ертең тоғын елге бара қалсақ саған қолқа салатындар да аз ұшыраспас. Сондайда біреуге ықыласың ауса, менің жұртқа ақымақ атанар жайым жоқ. Сондықтан Құдай, аруақтың өзі кешірсін, қалайда бүгін бір жатып шығамыз.

	Мәдина Түктібайдың тегеурінінен оңайлықпен құтыла алмасын білді. Сосын жан далбасалап: “Қабышқа, Сатыпалдыға опа бермеген қазына мен жасырғанда неге жеткізеді, – деп түйді, – Айтамын да наны мол елге жетемін. Сонда балаларымды өлімнен аман сақтап қаламын..."

	– Тоқташы, қайнаға! Сүйремей-ақ қойыңыз. Зорлықсыз-ақ дегеніңізге көнбеске мен байғұста не қауқар бар дейсіз. Жалғыз-ақ бір әңгімем бар. Егер әурелемеуге уәде жасасаңыз айтайын деп отырмын.

	– Ол не әңгіме?

	– Сатыпалдының қазынасы жайлы.

	– Жарайды онда. Бердім уәдемді.

	– Сатыпалдының қазынасы Жыңғылдысайда.

	– Жарайды, ол түсінікті. Бірақ Жыңғылдысай үлкен ғой.

	– Серғазының көкесі: “Солтүстік батысындағы үлкен төбенің етегінде оқшау өскен қос қоянсүйектің астында”, – деген.

	Мәдинаның білегін қысқаштай қысқан Түктібайдың тегеурінді уысы бірден босап сала берді...

	Түктібайдың тұтқынынан құтылған Мәдина тордан босаған торғайдай, тез тұрып өз төсегіне барып жантайды.

	Жантайып жатып әлдеқандай белгісіз бір күдікті ой іші-бауырын қалтыратып, көңілін торлай бастағанын сезінді. Аңғарып қараса Сатыпалды қазынасының құпиясын бекер айтқанға да ұқсайды, арын сақтаймын деп артық іс жасағанға да сaйды өзін. “Апыр-ау, ендігі иесі жоқ тазалық пен пәктіктің мен үшін қажеті қанша еді", – деп те өз-өзіне кіжінді. Ой жүгіртіп байқаса Түктібайдың алтынды қайта-қайта тілге тиек етіп сөз қозғауында түсініксіз кілтипан да бардай көрінді. “Байлық қолына тиген соң басқаша мінез танытпас па екнн", – деп те қауіптенді. Әйтеуір Мәдина шаршағанын да ұмытып, түннің бір уағына дейін кірпік қақпады. Сосын “Құрсыншы, – деп өзін-өзі жұбатты. – Құрсыншы тырнақтап жинаған Сатыпалдыга рақат корсетпеген дәулет кімді жарылқар дейсің. Адыра қалған қазынаны аяп, несіне бас қатырып жатырмын..."





Тоғызыншы тарау




	Aш өзегі өртеніп, өксігі басылмай Серғазының көкесінің өлімін бүгін де азалап жатыр екен дейді. Қара көлеңке жеркепе ішінде өзінен бөтен тірі жан жоққа ұқсайды. Сықырлап есік ашылғандай болғасын басын көтеріп қараса босағаға Серғазының көкесі сүйеніп тұр екен дейді. Түрі өрт сөндіргендей қабарыңқы. Қалшиып қатып қалыпты, тіл де қатпайды. Мәдина орнынан шалт көтеріліп, күйеуінің құшағына енгісі келеді екен дейді. Бірақ сол іштей ынтызар қалпының өзінде бұрыннан бойға сіңген инабаттылық жоралғысы қол-аяғын матап-байлап тастағандай, ілгері созған саусағы желді күнгі қамыстың қауылдырығындай қалтырап, жүрісінің мандыр түрі жоқтай...

	– Серғазының көкесі-ау, бар екенсің ғой, жарық дүниеде жүр екенсің ғой, Аққулының ашық алаңындағы мұз үстінде жатқан сенің мүрдең емес, басқа бip бөтен жандікі екен ғой, арысым, мен сенен айрылып қалдым ба деп босқа қорқып, қайғыдан қан жұтқан екенмін, жарығым... Серғазының көкесі-ау, неге үндемейсің сен маған. Серғазы мен Күләйімнің далаға шығып кеткенін естіп ренжіп тұрсың ба?.. Мен мөлшерлі мезгілден кешіккен соң өзіңді іздеп шықтым емес пе. – Мәдина қаншама ілгері ұмтылғанымен күйеуіне қол жеткізе алмағанына қарамастан оның тірі екеніне деген қуаныштан ағыл-тегіл жылап, көкірек толы қасыретін ақтара айтып, шер тарқатып тұр екен дейді. Кенет күйеуі төр алдында томпайып көрпе жамылып жатқан кісіге сұқ саусағын шошайтып:

	– Мынау кім? – деп сұрайды екен дейді.

	– Ойбай-ау, бұл Түктібай қайнаға ғой.

	– Мәдина-ай, менің түбіме осы Түктібай жетті ғой. Түптің түбіне бәріміздің түбімізге осы Түктібай жететін сияқты...

	Күйеуі ішкі ренішін ап-анық етіп айтты да теріс айналып жүре берді.

	Мәдина қаншама жалбарынғанмен ол мойын бұрмады, жан далбаса қуғанмен жеткізбей бұлдыр тартқан кеңістікке сіңіп көрінбей кетті.

	Көзі ісініп кеткен Мәдина түсінде көрген өкініштен іші-бауыры қан жылап, қабырғасы сөгілді. Жастығы күзгі шыөта сыртта қалған мүліктей су-су болып қалыпты. Күйеуімен түсінде емес, бейне өңінде тілдескен адамдай:

	– Серғазының көкесі-ау, бұл маған не дегенің? – деп жасқа булығып күбірледі, – бұл нені мегзегенің...

	Мәдина төр жаққа назар салып еді, Түктібай да қыбырлап жатыр екен. Бір түрлі жек көріп кетті. Бір сәт үйден қуып шығуға да аңсары ауатынын аңдады. Сосын өз-өзіне: “Сонда түске бола бет жыртыспақпын ба... қой оным ұят шығар”, – деп басу айтып, көңілінің алыс түкпірінен дүмпи жеткен белгісіз ашуды әзер тоқтатты. Ол Түктібайдың төсегінен тұрып киініп, көлеңкедей көлбеңдеген қалпы сыртқа беттегенін байқады. Міне, шығып та үлгірді. Мәдина үй төбесіндегі қой қарыны ұсталған табақ аузындай тесікке назар салған. Бейне шелек бетіне қатқан мұздай әлі көгістеніп қана көрініп тұр екен. “Байғұс, құлқын сәріден жылы төсектен безінердей қай шаруасына асығады”, – деп іштей ренжіді. Өзі қайта ұйықтауға қанша тырысқанмен көз іліндіре алмай-ақ қойды. Бәрібір жастығынан бас көтермеді. Бір түрлі жүрек сыздатқан қайғының қыл арқанына шырмалып қалғандай қыбыр ете алмады.

	Біраздан кейін Түктібай сырттан құшақтап үйге отын кіргізді. Жуан-жуан жыңғылды тізесіне салып пашырлата сындырып, пешке от жақты. Шелекті баулығынан шиқылдата ұстап, қазанға даладан қар әкеліп салды. Сосын ошақтың аузына талтая отырып алып, етігін шешті де лапылдаған жалынға шұлғауын қақтауға кірісті.

	Дамылсыз дыбыстан балалар да оянды. Олар төсектерінен шығып, жарыққа қарай жақындап отырды. Мәдина да амалсыз киіне бастады.

	– А-а, тұрдыңдар ма? – деп көңілді тіл қатты Түктібай, – Тұрғандарың мақұл. Кун де шығуға таяу. Біз ыссы су ұрттап, өзек жалғаймыз дегенше күн де көтеріліп қалады. Жыңғылдысайға барамыз дегенше сәскені де болдырамыз.

	Айтқанындай-ақ ауқаттанып тысқа шыққанда күн тұсау бойы көтерілген екен. Үп еткен желсіз тынық дүние кірпікке ілінген бір тамшы көз жасындай мөлдіреп тұр.

	– Жеңіл киінгенің не? – деді ренішті Түктібай есік алдында жатқан Қабыштың кетпені мен сүйменiн еңкейіп алып жатып. – Тездет, кетеміз, ертеңгі күнді кеш қылмай.

	Мәдина қайтадан жеркепеге енді. Алдымен балаларын киіндірді. “Таза ауада бойларын жазсын”, – деп ойлады. Артынша тонын қарына іліп, екеуін соңына ілестіріп далаға шықты.

	– Мыналарды қайтпекшісің? – Түктібай жақтырмай Серғазы мен Күләйімға алая қарады.

	– Дала жылы болғасын еріп жүрсін деп едім...

	– Сейіл құрар уақыт емес. Қалсын түге. – Түктібай кетпен мен сүйменді иығына салып Жыңғылдысайға бет түзеді.

	Біреу төбесіне бір шелек суық суды ақтара салғандай, Мәдинаның денесі түршігіп кетті. Табан астында қалай ақталудың да ретін таппай, бейне жеркепенің қамыс шымына асылған сүңгіден тамып тұрған тамшыдай, көзінен меруерт шық үзіліп жатқанын өзі де байқамай қалды. Сосын бейтаныс еркек соңына ерген анасының ізіне теміре қарап, ызбайлана жылап тұрған қос қозысына да мойын бұра алмай, еріксіз үйден ұзай түсті.

	Түктібай Жыңғылдысайдағы үлкен төбенің астына шыққан қос қоянсүйектің қасына келіп демін бір-ақ алды. Иығына асқан кетпенді аяқ астына сық еткізіп тастай салды да, соңына еріп келе жатқан кісі барын енді ғана есіне алғандай, Мәдинаға мойын бұрып:

	– Осы жер ме? – деп сұрады.

	– Иә, осы жер.

	Төбелер мен қырқа атаулы әлдеқашан жалаңаштанып, ылғалы кеппеген шегетопырақ қара қоңыр тартып жатыр. Қыстайғы даланы жапқан қар – алып ақ сабынның алқындысындай жұқарып барып Жыңғылдысайдың бұталы табанында ғана қалыпты. Бас-аяғы екі-үш күндік жылыда осыншама ериді деп кім күткен.

	– Қай тұстан қазатынын айтпап па еді?

	– Жоқ.

	– Жарайды, онда жүре бер. Тездетіп қалған бидайыңды тарт. Наныңды жап.

	 Мәдина үнсіз кері бұрылды.

	Түктібай өз көзіне өзі сенбеген жандай шұқшия қарап алды да, үлкен қара кетпен жүзін топыраққа бойлата сіңірді. Уа, дүние, үмітпен арман қуып, осы сайдың ұңғыл-шұңғылын каншама шарлады десейші. Бірақ осы жерде бір нәрсе болар-ау деген ой үш ұйықтаса миына кірмейтін. Тіпті, бұл тұстың басқа орынға қарағанда дөмпейілдеу екенін де жаңа көріп тұр емес пе. Әлде қыстайғы сіреу қардан аңғара алмады ма екен. Иә, асылы солай шығар. Қар астының қай тұсы дөң, қай тұсы ой екенін кім білген. Құрысыншы, әйтеуір ақыры қайыр, қазына кiлтi қолында келіп түсті емес пе. Әрине, оңайлықпен емес. Бірақ, өкінбейді оған. Өйткені, өмір ептінің ғана қолына түсетін қызыл түлкі. Бейнетсіз далада жатқан байлық жоқ. Тырбансаң ғана әйтеуір бір нәрсеге тырнағың ілігеді. Тырбанбасаң тұқымың құриды. Соны түсініп бейнетті белшеден кешіп еді, сәті түсіп бір нәрсеге қолы жетуге жақын; енді мына жалпақ қуаң өңірінде өзінен артық айбарлы пенде ұшырамастай... Енді Түктібай бүгіннен бастап ешкімнің соңынан сүмеңдеп жүгірмейді, ешкімді де сөзбен алдап, сыр сауып, не шығар екен деп аузына телмірмейді. Тіпті Мәдина екеш Мәдина да ізінен өзі еріп, өзі Түктібай аузының қалай қиcаярын аңдысын. Егер әлдеқандай кергіп, керанаулық білдірсе, Сатыпалдының қазынасын қалтасына салып алады да қайқайып тайып отырады. Қалсын сосын жер сипап...

	Ол ылғал топырақты кетпенмен кұлаштай лақтырып жатып:

	– Өйтуге болмайды, – деп күбірледі. – Болмайды екен. Ал Мәдинаны қаңғыртып қалдырып кетсін, ал, қазынаны қалтасына басып тайып тұрсын. Сонан соң ше? Мәдина мына елсіз даладағы қалған-құтқан адаммен ұшырасып мұңын шақпайды деп кім айта алар. Айта қойса "Ел құлағы елу" дегендей гулеген әңгіме ізінен қуып, өзі ат тізгінін тартқан елге жетпесіне кім кепіл. Жетсе, босып барған таныстардың қалай жүзін көріп жүрмекші. Тіпті, олардың: “Опасыз оңбаған”– деп түбіне жетуі де ықтимал ғой. Жо-жок, Түктібай оспадарсыз іс істемейді. Не жасаса да жымын білдірмей, жіптіктей етіп тындырады. Сол үшін барар жеріне ертіп кетеді. Жеткесін азды-көпті бір нәрсемен алдап-сулап сілесін тастай қатырады. Tіптi, ыңғайы келсе, аштықтан жүдегенмен әрі таймаған келіншекті шалдау кісіге сатып та жібереді. Сонда зауқайым алтын туралы әңгіме көңірсіте қалса да, адасып басқа ұлтқа байға тиген әйелдің сандырағын ешкім тыңдамайды. Міне “Құдай да тыныш, құдағи да тыныш” деген осы.

	Бұл кезде өзі де алтын-күмісті ақшаға айналдырып қор жинай бастайды. Бірте-бірте сол елдің үлкендерімен жұғысып тәуір кісі атанады. Тəуір кісі атанып алғасын ар жағы қиынға соқпайды. Басына қақырайтып шаңырақ көтереді; оған қыпша бел бір қызды бұралтып табалдырығынан аттатады. Осылайша жар сүйеді. Кейін бұйырса балалы да болады. Міне, мұратына жетіп, мүддіғасы орындалады деген осы емес пе. Осы арманына жету үшін қыруар қазына қажет еді, ол да ғайыптан тайып қолына түсті.

	– Енді Сатыпалдының өмір бойы жинаған асыл тасы менікі! – деп ішкі ойын дауыстап қалды. – Ме-нікі!! Менікі!!!

	Қаншама шағыл шуақта тез жiбиді дегенмен, Түктібай екі кетпен басы ғана еркін қимылдады да онан әрі тоңға кезікті. Енді ол қолына сүйменді ұстады, өзін қазынадан алыстатып қасарысқан қатты жерге қашырлата қадады келіп, қадады. Жоғары көтеріліп күнге шағылысқан үшкір ұшты қара темір сiреу тоңға жемтігіне көктен құлаған қырандай жарқ-жарқ сорғалап “Мені-кі! Менікі!!" – деп Түктібайдың ішкі ойын қайталап, Жыңғылдысайды жаңғырықтырып тұрды.

	Біресе сүйменге, біресе кетпенге жармасқан Түктібай "Тоң ойып, топырақ лақтырамын деп мезгілмен де санасуды ұмытты. Қарны ашқанын білсе де жүрек жалғау үшін қыстауға да барғысы келмеді. Алақанының ашығанынан оның күлдіреп ойылып қалғанын түсінсе де көз алдына әкеліп қараған жоқ. “Қарасам өзіме деген алақандай аяушылық сезім пайда болар, – деп қорықты. – Ал қазір алтынға жетпей қимылды тоқтату ақымақтықпен бірдей".

	Елсалы шыққан көктемнің шуағына маңдай терлетіп, қаншама уақыт жан дәрмен қарбалас қимылдады десейші. Кеуде сыққан сырт киімін шешіп тастаса да; өкпесінің өшіп, тынысының тарылғаны да әлдеқашан. Сонда да дамыл тапқысы келмеді. Тізесінің дірілдеп, алақанының удай ашығанына қарауға да мұрша таппады. Қалайда алтынға тезірек жетіп тыныстауды армандайды, қалайда өзін бақытқа жеткізетін қазынаны құшақтап жатып ұйықтасам дейді.

	– Әттеген-ай, – деп өкінді алаулап батып бара жатқан күннің қызылына телміре қарап, әттеген-ай, енді бір сүт пісірім батпай тұрса ғой, мына тоңды қопарып тастар еді-ау...

	Бірақ Түктібай бұл тілегінің орындалмасын түсінді. Ымырт үйіріле амалсыз өзі қазған шұңқырга кеуде арта тырмысып жазыққа шықты. Түйе жүн шекпенді күпісін тауып алып иығына сұқты. Бұл жақын маңда Мәдина мен оның балаларынан бөтен тірі пенде жоқ екенін білсе де: “Әлдеқандай біреу зауқайым қазған жердің үстінен шығып көңіл аударса қайттім, – деп күдік ойлады. – Тіпті оның мына жерді әрі қарай қазып қазынаны алып кетуі де мүмкін ғой. Міне, сазға отырды деген сонда болады”.

	Ол алдымен кетпен мен сүйменді былшылдата су кешіп барып, Жыңғылдысайдың қалыңына жасырды. Қайтып келіп, қос қоянсүйектің тұрған жерін төңіректеп ұзақ жүрді. Содан соң ғана алыста ұлыған қасқырдың үніне сәл-сәл дене шіміркентіп жұлдызы жамыраған аспан астымен Қарауылтөбеге қарай бет түзеді.





Оныншы тарау




	Ғұмырында шөп басын сындырып көрмеген Түктібай тоң оямын деп естен тана шаршағанын Мәдина ұсынған асты ішіп отырып білді. Тіпті, Жыңғылдысайдан осы араға дейін жүріп келуінің өзі етқызулық сияқты көрінді. Қолы зар қағып қасық ұстатпаған соң, пеште жанған оттың жарығына тосып еді, ерін алып тастаған жауыр аттың арқасындай еті көрініп, алақанының қаны шығып тұр екен.

	Түктібай төсекте де еті қызып дөңбекшумен болды. Көзін жұмса бітті – жендет ойлы тосын жан біресе өзіне қарай өлтіргелі тап-тап берсе, енді бірде әлдекімдер Жыңғылдысайдағы қазынаны қыл үстінен бөлісіп алып жатқандай тынысы тарылды. Сонан соң сүйегін сүйретiп киініп, сыртқа шығып, түнгі шыңылтыр аяздан қар суының бетіне қатқан қабыршақ мұзды шыныдай шытырлата сындырып, көмбе жатқан жерге екі рет барып қайтты. Екі рет алыста ұлыған бөрілерден қатты қорықты. Қорықса да Жыңғылдысайға жетіп көзге түртсе көргісіз қараңғылықта eш нәрсе болжап қарық етпесе де, өзі қазған жердің жиегінен ішке ошарыла қарап тұрып, әзір қазынаның суық қолдан аман екеніне сәл-пәл жүрек тоқтатты.

	Бірде өзін-өзі ұстай алмай, Жыңғылдысайдың қалыңын кезуге кіріскен. Сезікті селт еткен еш нәрсе көзіне шалынбағасын сирағы сықырлап кері бұрылды. Соңғы ретте қайтып келе жатып, табаны тайып кетті. Құлап түссем бір жерім мертігер ме екен деген қауіппен жан дәрмен қос қолымен жер тірей таянып аман қалды. Шыбын жаны көзіне көрінді. Алақаны бейне қатқақ жерге емес, қып-қызыл шоққа басылғандай жанар оты жарқ ете қалды. Ауырғаны сонша орнынан атып тұрып, біраз жерге дейін жүгіріп барды. Көзінен еріксіз ыршып кеткен жасты да сүртуге мұршасы келмеді. Дегенмен көңіліндегі тәтті арманға деген асығыстық, құлшыныс тән жарасын ұмыттырып үлгірді. Енді қалайда қиялда бар, қолда жоқ қымбат тастарды, тезірек қалтаға түсірудің қамын қарастырып бас қатырды. Кенет "Осы кешеден бері не істеп жүрмін, – деп өз-өзіне ренжіді. – Соншама өлімімді салып қаздым дегендегi жеткенім кісі кіндігі тереңдік пе. Қыруар байлық жер астында жатқанда қалай ғана жер басып тірі жүрмін мен".

	Ол Қарауылтөбедегі жеркепенің табалдырығына екінші рет аяқ салып төсегіне қисайса да көз іле алмады. Табаны қақ жарыла сыздап, сүйек-сүйегі сырқырап ұйқы деген бәлені бір жаққа айдап салғандай, кірпігі ілінбей-ақ қойды. Амалсыз тағы да Жыңғылдысайға соғу ниетімен сыртқа киініп шықты. Таң сімерленіп қалған екен. Райынан тез қайтты. От жағып Мәдинаны төсегінен тұрғызып, ретін тапса ыссы су ұрттап, жүрек жалғап біржола баруды мақұл көрді. Ол үшін алдыменен қыстау төңірегінен шөпшек термекші болып, бұта қарауытқан тұстарды біраз тімсінді. Сенделіп жүріп біріне қол созған, бір шеті көріктің шоғында жатқан қызған темірді ұстап алғандай баж етіп тартып ала қойды. Ол алақан жарасын қатты бұта жырып қанатып кеткенін ерніне басып тұрып, мұрнына келген жып-жылы қан иісінен білді. Түктібай енді қанша тыраштанғанмен өзінің жер қаза алмасын түсінді. Шөпшек ұстауға жарамаған қол сүймен сілтейді деп қалай дәметсін, “Құпия басталған іс өзімнен басқаға жұмбақ күйі қалса деп ем, – деп күрсінді ішкі ойының ырғағымен аяғын сүйрете басып, – Мәдинаны қазынаға куә қылып көз алдынан өткізбей-ақ қояйыншы, сырттай іштен тынып итім құсап жүре берсін деп едім, ақыры реті келмеді-ау? Енді соның күшін пайдаланып тұйықтан шықпасам, уақыт оздырып алар түрім бар”.

	Ол ылаждап төрт-бес тал шөпшек жинағансыды. Ішке еніп, түнде пеш жанына Мәдина құрғатып қойған қарабарақтың жалтылдағын қазандыққа салып от тұтатты. Мадинаның әлдеқашан оянғанымен тұрмай жатқанын сезiп ыза болды. Тамағы жыбырламаса да жоп-жорта қақырынып, жөткiрiнiп жеркепені басына көтердi.

	Алдымен балалар оянды. Артынша Мәдина да бас көтерді. Түктібайдың неге құлқын сәріден оянғанын да іштей сезіп, өзінің қамшы салдырмас ескі дағдысымен аяқ-табаққа араласты. Қар ерітіп, бұрқылдатып қазан қайнатты. Өткен екі күнде үлгеріп көмген бес-алты таба нанның біреуін турап ошақ аузында отырғандардың қолдарына ұстатты. Сосын еңсесін басқан зіл батпан қасіреттен мына қара көлеңке жеркепеден шықса ғана құтылардай сыртқа беттеді.

	Іште қалған Түктібай нан жеп, су ішіп байыз таба алмады. Ол кішкене Серғазы мен Күләйімнің қаннен қаперсіз шайнаңдап отырғандарын көріп, жиіркене тыжырына қалды. Бұрын кімнің не жегенінде шаруасы шамалы-тын. Мына ашаршылықтың зардабы санаттағы біраз тұнықты шайқап кетсе керек. Түктібай өзінің олардан нанды қызғанатындығын аңғарып отырды. Бірақ тіс жарып, тіл қатпады. Орнынан төрттағандай көтеріліп, сыртқа беттеген Мәдинаның ізіне ілесті.

	Көкжиектен арқан бойы көтерілген күнге қарап, Түктібай тықырши бастады. “Әттең, қолыма қурай ұстай алатын шамам болса, әлдеқашан-ақ, Жыңғылдысайда жер қазып жатпас па ем, – деп ойлады. Енді міне, қарашы, жаман қатыннан жәрдем сұраймын деп ертеңгі күнді кеш қылып тұрғанымды.

	– Мәдина, – деді Түктібай салмақпен тіл қатуға тырысып, – жер қазуға сенің көмегің керек, Жыңғылдысайға барамыз, жинал.

	Қасындағы әйелдің сөзін құлағына іліп, ләм деп ауыз ашпағанына ызаланып жалт қарап еді, жүзі құба тастай қу-қу екен. Бейнебір ғұмырында тырс еткен дыбысты естіп көрмеген жандай, ұзыннан-ұзақ көсіле созылып жатқан Ұлыкөлдің сонау Аққулы айдынына тесілген бойы қыбыр етер түрі жоқ. Жалғыз-ақ селт етер сезім белгісі деп шыққа шыланған ертеңгі гүлдей сүзіліп тұрған жуандығы ту биенің құйрық қылындай қайқы кірпіктерін ғана айтса болар. Ал, көз алдында үзіліп түспей іркіліп қалған жалғыз тамшы – қайта оралмас бақыттың арасындай – жетер жеріне жетпей қалыпты. Түктібай Мәдинаның тұлға бойын тiмсiне тінткен сайын қара судай тұнып қалған қайғыны көрді. Осы жасына дейін мұншалықты үгітіле үнсіз уайым шеккен ұрғашыны бірінші көруі. Қанша қаралы дегенмен көп әйел тіршілікке қарай икемделуші еді. Мәдинаның сыңарынан айрылған аққудай жерге сіңе қасірет азабын тартып тұрған кейпіне – бір сәт ашуланып барып, өзін әзер тоқтатты.

	– Мәдина, балаларды да ерте кетейік, – деді сабырмен. Бейшаралар бой жазсын.

	Мәдина біреу желкелеп айдап жүргендей ілби қимылдап Серғазы мен Күләйімді киіндіріп сыртқа ертіп шықты. Анасының қолынан жетектегеніне мәз болған қос бүлдіршін тойға бара жатқандай тырс еткен дыбыссыз ауаны жіңішке үнімен кезек-кезек әлсіз ғана жаңғырықтырып Жыңғылдысайға бет түзеген – екі үлкен кісінің соңынан томпаң қаға жүгірісіп бара жатты.

	Қайғы салмағына езіліп, күдікті түстің – шаянның уындай жан сыздатқан азабына басы айналып келе жатқан Мәдина далаға көктем шуағымен ілесе келген қаңқылдан жалғыз қаздың даусына құлақ түрді. Сосын:

	– Байғұс-ай, сен де жалғызыңнан айырылып па ең, – деп күбірлеп еді, жүрегі қан жылап қоя берді.





Он бірінші тарау




	Жыңғылдысайға жеткен бойда-ақ амалсыз тоң ойып, топырақ атуға кіріскен Мәдина қос қоянсүйектің түбіне көмілген Сатыпалды қазынасының есігіне тал түсте әзер жетті. Есік Түктібай бастап қазған жерден солтүстікке таман сәл ғана қырындау жерде екен. Сырты киізбен бастырылып көміліпті. Сіреу тоңнан өткен соң бір бүйірлей үңги аршып қиындықсыз оңай жетті де, кішкене тұтқасына сүйменді салып, қырынан аз ауытқытып ашып тастады. Сонан соң төбесінен төне қарап, енесіне ұмтылған арда бұзаудай емініп тұрған Түктібайдан:

	– Қайнаға, ішіне түсейін бе? – деп сұрады.

	– Тоқтай тұр, сен қорқарсың. Өзім-ақ тәуекел етіп көрейін...

	Сырт киімін шешіп, жеңілденіп алған Түктібай алдымен қарғып қазылған жердің табанына түсті де, Мәдинаны ығыстыра кейін серпіп, есіктен ішке енді. Әдепкіде қара көлеңке кеңістіктен мардымды ештеңе болжай алмай, босағада состиып тұрып қалды. Бұрынғыдай емес, iлгері қарай қадам жасаса әлденелер құшағына алып қысып, тұншықтырып өлтірердей денесінен болмашы бір жеңіл үрей жүгіріп өтті. Сөйтсе әлгідегі қарауыта көрінгендер кісі жегіш қорқау күш емес, самаладай ілінген алуан түрлі киімдер, қат-қат жиналған жиһаздар екен өзі. Тіпті, мынаны жер асты емес, Бұхараның хан базары десе жараспас па. Не керек жаныңа: Кәлі кілем бе, әлде қамқа тон ба; бәрі-бәрі тұр емес пе, бұ жерде. Рас, сонау шақтарда өзі бір басыма байлығым жетеді деп топшылайтын. Қонағы барына іштей шүкіршілік ететін. Бірақ бұл төңіректе мынандай есепсіз дүниесі бар кісі табылар-ау деп үш ұйықтаса түсіне енбейтін. Сайтан алғыр-ай, Сатыпалдылар неткен зымиян еді десейші. Осыншама байлықты уысында ұстап отырып та күпсінген кезін көрген емес. Жұртпен шабысар жерде шабысып, табысар жерде табысып түк болмағандай жүре беруші еді-ау. Жымын білдірген емес. Бұл қыруар мүлік қанжығасына сыймағанынан қалғаны шығар-ау.

	Қойма іші бейне қап-қараңғы көрдей көңіл жасқайды екен. Жалғыз-ақ көрден бір ерекшелігі кең-кең екі бөлме. Қабырғалары жыңғылмен, жуан-жуан қазықпен қиюластырыла тоқылып шегенделіп тасталған. Ауызғы бөлмесіне киім-кешек ілініп, кілем, түс киіз сияқты сүбелі дүние қаттала жиналыпты. Тоөргісіне қат-қат сандык, кебеже текшелене қойылыпты. Бірақ Түктібай ешқайсысына да қызыққан жок, Қызығып қайтсін, әрі кеткен заманда әдіре қалған дүниені аз көріп жүр ме? Талай-талай қаңырап тұрған тігулі үйдің үстінен шыққан. Бірақ бірін де қолына ұстап, қолтығына қысқан емес. Қай ағаш-тасты, киім-кешекті, киіз-тулақты қажетке жаратармын деп арқалап жүрмек. Жо-жоқ, Түктібайдың қазір мүлікке мұқтаждығы шамалы. Түктібай алтын-күміс сынды асыл тастарға зәру. Сол үшін аш бөрідей талай күн дала кезіп, сол үшін қолын қaнғa мaлған. Міне, енді әлгі айтқан іңкәр дүниесінің жанында жүр. Тек, тезірек тауып алып, көңіл бiрлеуге тиіс.

	Түктібай төргі бөлмедегі көптеген кебеже, сандықты бір-бірлеп сығалай қарап, аузын аңқита ашыл ішіндегісін ақтара бастады. Сығалап жүріп алуан түрлі жиһазға тап келді. Кәрлен кесені де, шүмегі құмырсқаның беліндей қылмиған жез құманды да, ағаш сапты шылапшын, әшекейлі тегешті де, әйтеуір қыл аяғы шай қасық, шақшаға дейін сыртқа шығарып көз алдына тосты. Әлде қасиет тұтып қастерлейтін бабаларының құралы, әлде Сатыпалдының тасы өрге домалап тұрганда жақсылықтың жоралғысы болсын деп ырым етіп, төңірегіндегілердің сыйға тартқан қаруы, қында жатқан қылышқа да, түйе жүнге орап кебеже түбіне тастаған қалқанға да, қастерлеп жеке сандыққа салған дулыға да, сүйегі ауыр сауытқа да қол тигізді. Дегенмен ешқайсысын місе тұтпады, ешбіріне аялдамады. Іші қуыс нәрсенің бәрiне кеудесімен сүңги еніп ақтара берді, ақтара берді. Тіпті, қазынаның қапелімде табылмағанына Түктібай ыза да бола бастады. Ызаланғанмен де күдерін үзбеді. Әйтеуір осы екі ауызды қуыстың бір қалтарысында қыруар қазына жатқанына сенді. Енді осы жердің құмын суырып, төбесін аударса да таппай қоймасына шүбә келтірген емес. Жалғыз-ақ уақыт оздырып, бейнет көретініне ғана қынжылды.

	Түктібай үш бірдей сырлы сандықтың астында тұрған кебежеге назар салды. Иесі кебежесін әлдеқалай суық қолды кісі тап келе қалса, әдепкі қарқынынан қаластау қалсын дегендей бұрышқа жинаған екен. Қараңғылыққа әбден көзі үйренгесін ғана байқап тұрғанын сезді. Апыр-ау, үстіне үш бірдей сандық жинағаны қалай? Кенет, сол кебежені қарағысы келді. Жалма-жан үстіндегісін аяғының астына түсіріп, кебеженің қақпағын ашты. Ашса іші тола бұрқыраған бураның шудасы. Сыртынан басып көріп еді, еш нәрсе аңғара алмады. Артынша бейне шуаш иісті жүнде өшi кеткендей құшақ толтыра құшақтап аяғының астына тастауға кірісті.

	“Босқа әуре болып, – деп күйінді ол iштей көптен соң дамылсыз қимылдап жатып. – Бәрі бекершілік. Текке төгілген тер. Бұл жүннің арасында сайран да жоқ. Әй, Сатыпалды сонша тас сараң ба ең? Өзің елден безіп бара жатып, жүн тықпасаң жарлы болып қалармын деп қорықтың ба? Сенің бұл шудаң қазір итіме де қажет емес... Жо-жоқ, тоқтай тұр. Мына қол басына тиген қап-қатты нәрсе немене? Мәссаған, сандықша. Ойбай-ау, өзінің зіл қара тасын-ай..."

	Түктібай кебеженің түбіне шуданың астында жатқан қобдишаны алақанының ауырғанына да қарамастан инелікше екі бүктетіле иіліп барып көтеріп алды да қақпағын ашып:

	– Алтын, – деп күбірледі. – Алтын.

	Сосын нақ бір нәресте көтерген анадай қобдишаны көлкештей құшақтап, сыртқа қарай сүріп-қабынып, әр нәрсеге соқтығып тұра ұмтылды. Әп-сәтте есіктен бас қылтитып, қобдишаны қол созып, қазылған жердің жиегіне қойды. Әшекейлі ағашқа оймыштаған сүйекті сіңіріп жасалған кішкентай бұйым жұмсақ құм үстінде күнге шағылысып бір сәт жарқырап тұрды. Өзі біреу қуып келе жатқандай жанталаса тырмысып, жайсын жерге еңбектеп шықты. Өкпесі кеткен аттай ентіккеніне қарамастан қобдишаның қақпағын ашты.

	– Таптым! – деп дауыстап жіберді. – Таптым! Алтынды таптым! Енді менікі! Ха-ха-ха, бәрі менікі! – Қойнына сала бастады. – Менің қазынам!

	Мәдина демін басып құм үстінде отырған. Шаршағаны сонша, жанына келген Серғазысы мен Күләйімін де еркелетіп маңдайынан сипауға мұршасы келмеген. Тек сағымды елестей санасында бұлдыраған түнде көрген түсіне телміріп, қым-қиғаш қаралы ойға шомылуда еді, кенет қазылған жердің жиегіндегі құм үстінен кісі жұтып қоярдай етіп безендірілген үлкендігі жеңді білектей қобдишаға көзі түсті. Артынша құйын үйірген қаңбақтай қалбалақтап сыртқа шыққан Түктібайды көрді. Қобдишаның қақпағын ашқан ол: "Таптым", – дейтіндей, “Алтынды таптым. Бәрі менікі!"– деп әулекiлене дауыстайтындай. Құдайым-ау, Серғазының көкесі қазына сырын ашқанда жартысының Сатыпалдының оқуда калған баласы Зиялы үлесіне тиісті екенін ескертпегені ме? Ол мүмкін емес қой. Осы жерде бір шикілік болмаса игі еді. Мәдина қазір қазынаның қақ жартысы ғана тиісті екенін айтады. Сосын жарымы кімге тиісті екенін Түктібайдың өзінен орағыта сұрап сыр тартады. Қатесіз басын алып шықса сөз жоқ. Егер сүрініп-қабынып сандырақтай бастаса, Зиялыны аузына алмаса, өзін алдап жүргені. Онда мына жанында тұрған кетпенмен жайратып салады да сүйек мүжіп, шөп шайнап өздерінше күндерін көруге кіріседі. Іштей солай деп түйді де көмейіне тіреліп тұрған сөзді сап-салмақты етіп айтып салды.

	– Жоқ, қайнаға, бәрі емес, жартысы ғана біздікі!

	Түктібай қапелімде жер түбінен айтқан біреудің жағымсыз сөзін естіп қалған кісідей, әлгіде ғана лекiген қуанышын аяқтауга шамасы жетпей, бірте-бірте босаңсып ерні ғана жыбырлап бір сәт сазарып отырып қалды. Сосын үн шыққан оң жаққа мойын бұрып едi, қолына кетпенді қыса ұстап тұрған Мәдинаны көрді. Түрі өрт сөндіргендей сұсты екен. Аяғын қия басып қыңырлық танытса, кісі аяйтын жанның түрі емес. Кетпенмен орып түсер сыңайы бар. "Мына қатын бірнәрсенің иісін сезіп қалғаннан сау ма екен", – деп те іш тартып қалды. Сосын Түктібай ыза болып, басына тепкен қанды тәк-тәкпен сабасына түсіріп барып:

	– Неге жартысы ғана біздікі? – деп сабырмен тіл қатты.

	– Серғазының көкесі қазына сырын ашқанда өзіне қаншасы тиісті екенін айтпап па еді? – Түктібайдың түнеріңкі жүзіне бірте-бірте әр түрлі ой із салып жұмсара бастады. Марқұм Өрімбайдың өзіне айтқан сөзін есіне алды.

	Сәлден соң Мәдинаға Түктібай жадырап кеткендей көрінді.

	– Е, енді есіме түсті, айтқан, – деді ол. – Айтқан. Тарс есімнен шығып кетіпті. “Сатыпалды қазынаның тең жарымын әнебір осында қалған баласы Зиялыға қалдырып кетті", деген-ді. – Түктібай Мәдинаға тағы да көзқырын салып еді, қолындағы кетпені жерге сылқ түсіп кетті. "Ә, солай ма, – деп іштей мысқылдай күлді. Түктібай сенің қармағыңа оңайлықпен түсер балық емес... Әзірше айтқаның орындалсын. Ал түптің түбінде менің дегенім болатынына көзіңді жеткізем. – Қабыш бір сөзінде: “Сатыпалдыға Алла атымен ант eттiм", деген-ді, Алланы ауызға алғасын ақыреттік қарыз емес пе, көзі жоқ деп қиянат жасамайық. Мәдина мына алтын мен күмісті өзің бөл екіге!

	– Мені ненің мәнісін біледі ғой деп едіңіз. Сіз реттесеңіз неде болса ризамын.

	Әлгіде ғана қанын ішіне тартқан әйелдің табан астында жүні жығылып, қайтадан сеніммен қарай бастағанына іші жылып қалды. Миы айналған қаралы катын бәлендей кәр көрсетіп, күйімді тайдырар деп қауiптенбегенмен күтпеген жерден ши шығарып, істі ширықтырып алар ма екенмін деп тіксініп еді, әйтеуір сәтіне қарай қатайған көңілді қайта қалпына келтірді-ау. Абыройға қарай үріккен тұсы нақты нәрсе емес, күдік болса керек. Солай шығарсың-ау деп Зиялыны ауызға алып еді, арбасқан жыландай арпалысқан неме сылқ түсті. Ендігі жерде жаман қатынмен айтысып жатудың жөні жоқ. Әйтпесе ашулы әйелі абайсызда майып етуі де мүмкін ғой. Ондайдың беті әрмен. Әзірше айтқанына көне бергені мақұл. Сосын сәтін тауып жымын білдірмей қалған алтынды қалаған кезінде келіп ала салмай ма. Иә, сөйтеді, сонда ғана ұтылмайды.

	– Жарайды онда. Бірақ өзің бері жақында. – Түктібай қол созым жердегі Мәдинаны әдейі қол бұлғап шақырды. Көзіңмен көрсең көңіліңде күмән қалмайды.

	Түктібайдың жанына жасқаншақтай жақындаған Мәдина жаңа ғана қазылған суы шыққан құм үстіне көлдей етіп жайылған түйе жүн шекпеннің бір шетіне келіп жайғасты. Түктібай қобдишадағы қазынаны шекпен үстіне төңкере аударып тастады. Алтын мен күмістен жасалған алуан түрлі бұйымдар көлден жаңа ғана сүзіп шығарған шабақтардай шыпырлай үйіліп көктемнің шуақты нұрына шағылысып жатты.

	Мәдинаның көзі басқадан бұрын сырғаға түсті. Сонау тоқшылықта ауқатты ауыл әйелдерінің құлағынан талай көріп армандайтын-ды. Онысын осы кезге дейін тірі пендеге білдіріп те көрген емес. Бірдеңе десем жігерін жасытып алармын деп Қабышқа да сездірмейтін. Енді міне қол созса бітті уысында. Қазынаның құлағында отырған Түктібайдың да бәлендей қарсылық жасамасын біледі. Сонда да өзін-өзі тежеп: “Құрсын, – деді. – Құрсын. Иесіне опа бермеген қымбат тас мені жарылқар деймісің".

	Алтын мен күмісті екі сыбағаға бөлу Түктібайдың әжептеуір уақытын алды. Ол қолға ұстаған әрбір бұйымын көзімен ішіп-жеп телміре қарап, қатты ұстаса сынып қалар бит қабықты шөлмектей баппен ғана тиесілі жағына қойып бесінді болғызды. Сосын Зиялының сыбағасын қобдишаға қайта салып, бұрынғы жер астындағы қойма ішіндегі кебежеге апарып жайғастырды. Артынша сыртқа құшақ-құшақ киімдерді шығарып тастай бастады.

	– Мәдина, мыналардың ішінен қалағаныңды ал. Көйлек, дамбал тігетін шүберек керек болатынын да ескер. Балалардың үстін де жаңарт. Ертең жолға шыққанда қомшамызды тастап, кісі құсап көрінейік кездескен жұрт көзіне.

	Мәдина қарсылық білдірмеді. Намаздыгер әлетінде Жыңғылдысайдағы ірілі-уақты төртеу Сатыпалды қоймасындағы киімдерден үстерін шыттай жаңартып болып, қос қоянсүйек түбін қайта көмді де үздік-создық Қарауылтөбеге қарай бет түзеді.

	Жеркепеге жеткен соң Мәдина Серғазы мен Күләйімнің етегіне оралғанына қарамай, жатар алдында ұрттайтын ыссы су қайнатудың қамына кірісті. Түктібай есік алдында қалды. Ол бірде отын құшақтап ішке еніп бара жатқан әйелге:

	– Мәдина, маған сұқ қолдай қалта тігіп берші, – деді. Мойынға салатын бау тағуды да ұмытпа.

	– Жарайды, қайнаға.

	Біраздан соң әйел сыртқа шығып, ер кісінің қолына қызыл-күрең түсті атластан тігілген қалтаны ұстатты. Бауын да сол матадан ызған екен. Көлемі сұқ қолдан гөрі сәл үлкендеу пішілген демесең, басқа міні жок.

	Түктібай қаздаңдай басып, екі-үш аттап барып, кісі ізі түспеген бұта түбіне еңкейді. Уыстап топырақ алып, қалтаға салды да аузын бүріп байлап, басындағы далбайын шешiп бауынан мойнына асты. Сосын алақанын бір-біріне соғып қолының құмын қағып тұрып:

	– Бұрын мұндай көңілшектігім жоқ еді, басыма осы ойдың келгеніне өзім де қайранмын, – деді кімге айтып тұрғаны белгісіз. – Дегенмен елге орала алмасам, сағынғанда туған жердің топырағын иіскеп мауық басқалы алып жатырмын.

	Мәдина тіл қатпады. Қатты күрсінсе үп еткен желсіз мүлгіген даланың тыныштығын бұзардай, қыстыға тыныстап жоғары қарап еді, Арқа беттің шөкімсіз аспанында қиғаштай тізілген бір топ үйректі көрді. Олар намазшамның қызғылт шұғыласына боялып, бірте-бірте жақындап, қанатының суылына дейін естіліп Ұлыкөлге қарай ұшып өтті.





Он екінші тарау




	Араға тағы да бір күн салып әлгі үлкенді-кішілі төртеу, енді Қарауылтөбедегі қыстаудан сонау Арқа беттегі Сырдарияға қарай бет түзеп жолға шықты.

	Бұл олардың біраздан бері дайындалған, жасының бір-бірінен алшақтығына қарамай, ғұмырында жасағалы тұрған ең алғашқы алыс та ұзақ сапарының басы еді...

	Қыстаудан ұзаған сайын Мәдина қаншама аңырап жылап көкейдегі шерін тарқатқысы келсе де, дауыс салсам Түктібайдың ызасы келер деп өзін-өзі баса ұстап, үнсіз ғана ұзақ егілді. Оның жүрек өртеген қайғысына – бір кездері қолы жетпей армандайтын, қазір үстіндегі етек-жеңі зермен оюланған батсайы шапан да, басына тартқан ақ, жібек жаулығы да алданыш бола алмады. Жылда сағынышпен сарғая жетіп, баладай мәз ететін мына шуағын төге маужыраған көктемнің ұлы сәскесі де, қар атаулыдан адаланып, жаңа босанған келіншектей бусанып жатқан қара жер де, сайдың күнгей бетінде құлағы болар-болмас едірейіп, қаулай өсіп жарыққа ұмтылған алғашқы көк те жанын жадыратуға қуаты жетпейтіндей. Ізіне ілесіп әзір алаңсыз көңілмен томпаң қаға жүгірген Серғазы мен Күләйімнің жарық дүниеде бар екені де есінен шыққан кісі тәрізді. Сонау өздерінен оқ бойы озып алға түсіп үлгірген, үстіне Сатыпалды қоймасынан жасыл пүліштен тігілген бешпент, басына күрең маутынан далбай киген, мойнына Қабыштың үйде жатқан ала қоржынын асынған, бет-аузын бурыл тартқан жирен түк басқан Түктібайдың бүгінгі ерекше көтеріңкі іс-әрекеті де ойын елең еткізер емес. Жалғыз-ақ бір күнгідей болмай, сынантай сырғып өте шыққан жастық шағының думаны дүркіреп, ақ махаббаты шешек атқан құтты қонысы Қарауылтөбеден ұзаған сайын, бейне бұл тірліктен саналы түрде безініп, енді құрдым түбіне өз еркімен құлауды ғана мақсұт еткені мүсәпір пендедей сүйек-сүйегі үгітіліп, сонау Ұлыкөл жақта өзімен қоштасқандай қаңқылдаган қаз үніне құлақ түріп егіледі. Аққулыда қалған асылы – Құдай қосқан ерімен іштей тілдесіп, кешірім сұрап көлдария жылап келеді...

	Жалғызаяқ ескі сүрлеудің екі жағына құлай өсіп кеуде итерген қау бұтаны қақ жара ілгері ұмтылған Түктібай кейінгі жаққа мойын бұрып еді, сеңді суға киімімен тоғытылған кісіше, малтыға қимылдаған Мәдинаны көрді. “Сатыпалдының далада қалған қазынасын қызғыштай қоритын неме ғой, көрсін менсіз тырбанып, – деп іштей кіжінді. – Ит сілікпесі шығып аяғыма жығылғанша қол ұшын бермеймін". Түктібай Мәдинаның соңына ерген балаларын байқағысы келгенмен еш нәрсе аңғара алмады. Шамасы көптен бері адам аяғы, мал тұяғы тимеген қалыңның ішінде қыбырлап жүрсе керек.

	Түктібай ауылды аудан орталығымен жалғастыратын – күретамыр арналы жолды емес, жай жұрттың назарынан әлдеқашан тыс қалған соқыр соқпақты әдейі таңдады. Төте деп қызыққанмен ашаршылықтың қанды құрсауында ажал табатынын түсінген күні – қайтсек тірі қаламыздың қамымен үйінен қатын-балаларын ертіп шығып, ақырында қара шыбындай қырылып жатқан халықтың қақ ортасына еніп не жыны бар. Алжас басып, аш топтың ортасына түссе, қоржынындағы азғантай нан мен алтын-күмісті заматында ту-талақай етпей ме! Ал қазіргі алған бағыты барар жеріне бұрулау, есесіне қауіп-қатері аз, қорқынышы кем. Баста сапарға шығарда да сонысын есепке алған-ды.

	Ол кенет шығыс беттен жаймен ғана желпи соққан көктемнің жылы лебімен ілесіп жеткен сасық иістен тұншығып, жеңімен мұрнын басты. Қолқаны атып, тыныс тарылтқан жаққа еріксіз мойын бұрды. Осыдан кейін-ақ Қарауылтөбеден әжептәуір ұзап, бұрынғы артельге топтастырған қалың елдің шетіне iлінгендіктерін аңғарды. Дегенмен алда әлі талай тақым талдырар қашықтық жатқанын естен шығарған жоқ. Маңайласа қалса сөзге тартар деп сақтанып, Мәдина екеуінің арасын дауыс жетер жерге дейін әдейі жақындатпады.

	Сонан Түктібай бесінге салым ғана жүрек жалғап, әл жинамаса басқалардан бұрын өзінің бұрлығып қалар шамасын байқады.

	Түктібай қалың бұта арасындағы жалғыз аяқ жолдан жырыла шығып, оң жағындағы өзектiң жағасына беттеді. Ашықтау алаңға мойындағы қоржынын түсіріп, өзі тізе бүкті. Тегістіктегі топырақтың әзір ылғалы мол болғанмен шуақ жылуымен қызыған жер жып-жылы екен. Сәл-пәл тыныққалы басын қоржынға қойып еді, денесінің қорғасындай балқып, маужырап бара жатқанын сезінді.

	Көзі ілініп кетсе керек, тырс еткен дыбыстан селк етіп шошып оянды. Ұйқыдан айықпаған апас-қапас әрекетпен жалма-жан қоржынды іздеуге кіріскен. Қоржын бас жағында орнында екен. Сонан соң дыбыс шыққан жаққа мойын бұрып еді: Күләйімді арқалап, Серғазыны жетектеген Мәдинаға назары түсті. Тіпті маңдайында мөлдірей тізілген тер моншақтарын да көрді.

	Мәдина екі баласымен келіп отырғасын барып, Түктібай ала қоржынның бақалығын ағыта бастады. Ішінен нан алып, торғайдың балапанындай ауыздарын аша ұмтылған кішкентайларға аз-аздан ғана қолдарына нан ұстатты.

	Тамақ жеуге зауқы соқпайтындай, аузына шымқып қана нан салып отырған Мәдина сатқын қабақ жолбасшы мен өзінің арасындағы қарым-қатынасты жақсартпаса, жағдайының қандай күйге ұшырарын ойлап уайым шекті. Ізінше қалайда осы бір жайсыздықты өзгерту ниетімен, әрі біраздан бері өзін мазалаған беймәлім жайды тілге тиек етіп:

	– Қайнаға, мына сасық қай жақтан шығып тұр? – деп сұрады.

	Түктібай аузындағы ризығын асықпай шайнап болып:

	– Жел қайдан соқса, сол жақтан, – дей салды.

	Мәдина қайнағасы басын кекшең еткізген жаққа назар салып еді, сонау түстік беттегі көкжиектің арғы жағынан көтеріле шығып, тұтаса жалғасқан күйі, Арқа беттегі аспан мен жер шендескен сызыққа жетіп, тұңғиыққа шым батып жатқан құс тізбегін көрді. Аңдап қараса, жер беті мен аспан аралығын жалғастырып, ұзыннан ұзақ тізбектеліп қарғалар ұшады екен. Олардың бірі көкке қарай шаншыла тік көтерілсе, екіншісі төмен қарай құтыра құлдилап, ал үшіншісі қалықтай самғап қарша борайды. Құлақ түрген кісіге алуан түрлі қарқылдаған үн де сол жақтан жетіп тұр. Бұрынды-соңды мұншалықты мол жиналған қанаттыны ұшыратпағандықтан ба, таңырқап қалды.

	– Қарға, құзғындар... Hеге есепсіз көп?

	– Үлкен жолдың үсті, сондықтан жемтікке жиналған.

	Түкке түсінбеген Мәдина:

	– Жемтігі несі? – деді.

	– Қазақтың даласындағы жол атаулының бойы толған мүрде болса, қарға, құзғынның жемтігі емей немене?

	 Мәдина анада алғаш рет Қабышқа еріп Майлыкөлге барғанда кісі есебіне үде шықпас аштан өлгендерді көретіні көз алдына елестеп өтті. Сосын мына әңгімеден кейін тағы бір жамандықтың хабарын есітетінін іші сезгенiмен әбден анық-қанығын біліп алғысы келіп:

	– Иіс ше!– деп сыбырлап қана үн қатты. – Әлемді үйітіп жер дүниені алып бара жатқан қандай сұмдықтың сасығы?

	– Оны да айтайын, тыңда. Аштан өліп, көмусіз қалғандардың денесі күн қызған соң бұзыла бастаған. Иіс соныкі.

	Түктібай мұнан әрі сөзді тыйып, тыныққысы келетіндігін аңғартып, жанындағы қу бұтаға қарай шалқалай құлады.





Он үшінші тарау




	Аз болса да жүрек жалғап, өзектің өлі суынан сусындаған төртеу кіші бесінге дейін аяқ суытып, қайтадан сапарын жалғастырды. Түктібай тағы да озып алға шығып кетті. Мәдина балаларымен артта қалды. Бағанағы түске дейінгі кішкентайлардың аздаған өз аяғымен жүрулері шаршамаған тың шақтардағы тырбаныстары екен. Әлгі аздаған тынығудан кейін Күләйімнің маужырап ұйқысы келе бастады. Өзінің де жүйкелеп шаршап тұрғанына қарамастан Мәдина оны амалсыздан арқалап алды.

	– Апа, аяғым ауырды, – деп жалынышты үнмен жалбарына тіл қатқан ұлына Мәдина тамағына тас тірелгендей булығып:

	– Шыда, жаным. Шыда, – деп басу айтты.

	Мәдина Түктібайдан бір түрлі іш тартып қалды. Ойлап қараса жүріс-тұрысы, қимыл-қарекеті суық тарта бастағандай екен. Өздерінен ұзап кетуінде де мән бар сияқтанды. Бұрын алдына түсіп әңгіме қозғап, қолынан келсе камқоршысы болып көрінуге тырысатын кісіге не жазып қалғанын түсінбеді. Ендігі қорқынышы қалайда адасып қалмау, қайткенде Түктібайдың қарасынан көз жазбау. Көз жазып қалардай қаралы сәт туса, балалары мен өзіне туралап келген ажалмен бірдей қатер екенін бағана Түктібай өздеріне қоржындағы азын-аулақ нанды сығымдап бере бастағанда-ақ аңғарған. Ау, айдалада кішкентай екі баламен үнемсіз қалса, өлмегенде қайтуші еді. Соны ұққандықтан жеті жастан жаңа асқан Серғазысына шаршамауын өтініп, жалбарынып келе жатқаны. Енді не десе де Түктібайдың айтқанына көніп, айдағанына жүретінін іштей мойындап келеді.

	Тынымсыз жүріспен күнді де батырды. Сосын ымырт үйіріле бастады. Батыс жақтан алтын сырғадай пышақ қыры жылтырап ай көрінді. Түктібай:

	– Ассалаумағалайкум, жаңа ай жарылқа, ескі ай есірке, – деп жыбырлап бет сипады.

	Ай аспанда көп тұрақтамай қызарып барып батып кетті. Жарықтағыдай емес, қолқаны атқан сасық иіс азайып, түрлі аң, түрлі құстың үні кісіні елеңдете бастады. Алыста әлде аш қасқыр, әлде бұрлыққан ит ішегін тарта ұлып жатты. Жақын маңнан шәуілдеп түлкі үрді. Әлдеқайдан қырғауылы шақырып, аяқ астынан қоян миқылдады. Денесін жеңіл үрей билеген Түктібай жол жиегіндегі жыңғылдан таяқ сындырып алып, артта келе жатқан әйелді тосты. Түздік азулы аңнан сескенгенімен тірі адамға шаппасын да ойына алды. Қазір қанша жеймін десе де далада не көп, аң көп, не көп, аштықтан жарық дүниемен қоштасқан өлік көп. Сосын тірі кісіге ұмтылып, басына қатер тілеп қайтсін. Баяғыда ғой, шұбырған аш бөрінің топтасып шет шыққан аттылы, жаяуды қақшып түсетіні. Бұл күнде олардың тойынған шағы. Тойынса қасқыр да қауіптi маңға жоламайды екен ғой...

	Мәдинаның қарауытқан қара көлеңке сұлбасы Түктібай күтіп тұрған жерге көптен соң жетті. Бірін арқалап, бірін қолынан жетектеген балалары – ызбайлана пәс дауыспен жылаулы екен. Әлсін-әлсін үнсіз ғана булыға күрсінгеніне қарағанда Мәдинаның да көңілі босағаны байқалады.

	– Жыла, жыла, – деп кіжінді есітілер-есітілмес етіп Түктібай,-әлі талай жылайсың. Жылап жүрген жалғыз сендер ғана емес, бұл күнде бүкіл қазақ жылаулы.

	Түктібай жетімдерді жанына жақындатқанмен сілелеп шаршағанына қарамай, қараңғылықта түртінектеп, денесін бұтаға жырғызып түн ортасына дейін жаяулап тыным таппады. Тек, түн ортасы ауа мойнынан қоржынын түсірді. Өзгелердің де тізе бүгулеріне мүмкіндік жасады...

	Даланың салқындығына, жамбастарынан өткен сызға қарамастан жұлдызды аспан астында бауырсақтай шашыла құлаған төрт тағдыр сілелері тастай қатып, ұйқтап жатты...

	Ертеңіне елең-алаңнан тұрған төртеу, сәл жүрек жалғап алып, тағы да жолға шықты. Түктібай оқ бойы қайтадан алға озып, Мәдина балаларымен кейін қалды. Сонан Түктібай түс ауғанша аялдаған жоқ. Тек, түс ауа шаршаған шақта ғана мойнынан қоржынын түсіріп, өзі соған жантая кетті.

	Мәдина Түктібай жатқан жерге араға шай қайнатымдай уақыт салып жетті. Екі баласын да жетектеп алған. Күләйімінің жылағанына да қарамастан, өзі аяғын әрең басып қос жетiмегін сүйретіп келеді екен.

	Түктібай келген бойда жерге отыра қалып жылаған төрт жасар шамасындағы Күләйімнің жүзіне көз тоқтатып еді, сонау болыстың пешірі кезінде кедей егіншілер ауылында өзіне шай құюға келген жас Мәдинаны көргендей болды. Ақ құба өңі көктемнің шуағына кақтала алаулап, үлкен қап-қара жанары мөлтілдеп жасқа толып тұрды. “Қызы шешесіне тартқан екен-ау", – деп ойлады Түктібай. Сосын Серғазыға қараған, Қабыш сияқты ысқаяқ қара екен.

	Мәдина Күләйiм аяғын ұстап жылай берген соң, етігін шешіп еді, көннен тігілген көне етік өкшесін қажап, әйтеуір қып-кызыл қаны шұлғауының сыртына шығып кеткен екен.

	Сатыпалдының алтыны мен күмісі көңіліне жел бірген Түктібай қалайда Мәдинаға іштей салқын екенін бұрынғыдан да бетер аңғарта бастады. Тіпті санасының алыс түкпірінде – есебін тауып соңындағы сүйретпелерден құтылудың қажеттігін сездіретін бір нәрселердің қылаң беретінін де байқады. Бірақ оны қашан, қай кезде – әлде жат елге барып, біреуге малға сатарын, әлде басына бейнет етпей айдалаға тастап кетсе – өзіне тиімді боларын айқын сезіне алмай дағдарды.

	Сәл жүрек жалғап алып, бір түрлі қан аңсаған қаталдықпен Түктібай аяғына қайта мініп, ала қоржынды иығына асты. Мәдина да орнынан тұрып шалғайын қақты. Қимылдарға дәрмен таппай, қисая құлап, маужырап жатқан балаларын жұлқылап, жылағанына қарамастан киіндіре бастады.

	Түктібай тағы да ілгері оза шығып, қара көрдім жер ұзап кетті. Балаларының жылағанына қарамастан сүйрелеп келе жатқан Мәдина:

	– Мейлі, алыстаса алыстай берсін, – деп өзін-өзі жұбатты. – Құдай маңдайға жазған қай қиындыққа көнбей жүрмін мен... Тек, мына Серғазым мен Күләйімімді бір қараға жеткізіп, жан жарымның алдындағы парызымды ақтасам, мүддіғамның орындалып, мұратыма жеткенім.

	Сол бір өзін-өзі жұбатумен, сол бір өзін-өзі алдарқатумен бойдағы төзiм сарқылуға шақ қалғанда, намаздыгер әлетінде Сырдарияның ұзыннан-ұзақ ағара созылып жатқан ені ат шаптырым арнасына көз тоқтатты. Бір көруді талай-талай армандаған ұлы дарияның мұз құрсанған келбетіне таңдана қарап, аз уақ бөгеліс тапты. Бұрын ұшырасқан сәтте көңіл құсы дүр сілкінер деп ойлайтын. Ондай желөкпе желпінген сезім кісінің төрт құбыласы тең, қарнының тоқ шағында болатынға ұқсайды. Ал қазір қайта ол мың сан болған көзтаныс жерге тағы да табан тигізгендей, балаларының бірін арқалап, екіншісін жетектеген күйі – аштықтан өзегі талып, бейнеттен көзі қарауытып тұрғанын да есіне түсіргісі келмей, ілгері ілбіп дария жағасына жетті... Түктібай бұл кезде жуан санына дейін балағын түріп, дарияның жиегінде шағын арықтай арна жасап, батар күннің сәулесімен қып-қызыл қанға ұқсап ағып жатқан қызыл суды кешіп өтіп, Сырдарияның ағысты арнасын бүркей жатқан жалпақ мұздың бергі жиегіне аяқ салып та үлгірген екен.

	Мәдина да етігін шешіп, балағын түрді. Сосын сирағынан өтіп миына жеткен мұздай суды кешіп балаларын біртіндеп тасып, дарияның мұзының үстіне шығарды. Қайтадан киініп кей жерлері көгістеніп үгітіле шақпақтанып жатқан мұз үстімен екінші жағасына кібіртіктей жылжып жетті. Сосын қайта шешініп балаларын арғы жиекке шығарды.

	Тағы да азапты сапар басталды. Тағы да түн теңізін кешіп, балалардың жылағанына қарамай оларды ілгері сүйретті. Сонан түннің бір мезгілінде ғана шағын ауылдың шетіндегі тамға тұяқ iлiктiрдi.

	– Кім бар-ау? – деп Түктібай дыбыс білдіріп еді, ешкім қарсы жауап қатпаған соң ішке енді.

	– Кіре беріңдер, – деп дауыстады Түктібай. – Иелері жер ауған үй болды бұл. Көрмейсің бе дүние-мүлкінің со күйінде қалғанын... Аштан өлетініне көзі жеткен кісі дүниені қайтсін, бас сауғалап босып, жат елге кеткен ғой түге... Төсек сал, Мәдина, тынығайық...





Он төртінші тарау




	Мәдина ертеңгісін шағын терезеден бетіне түскен жарықтан оянып кетті. Ол әдепкіде қайда жатқанын түсіне алмай, іштей өз-өзімен біраз арбасты. Сосын іші-бауырын қан жылатқан қаралы тағдыры аптапты күнгі сағымдай, көз алдынан толқынданып өте бастады. Бірақ Мәдина етегіне өзі жабысқан еркектің алдында пәс назармен күн кешіп, әлсiздiк байқатуды өзіне мін санады. Қайткенде де төсегінен тұрып, әйелге тән тіршілікке кірісуді мақұл деп тапты. Аяқ-қолының икемге келмей домбыға ісініп жатқанын тыңдамастан басын көтеріп еді, алдымен өздерінің жеркепесіне қарағанда әрі жарық, әрі еңселі абажадай кең бөлмені көрді. Жалғыз-ақ ішіндегі азын-аулақ жиһаздарының астан-кестеңі шығып шаң басып қалыпты. Ошағына да біраздан бері от жағылмағаны көрініп тұр... Ал өздері осы бір иесіз үйдің алыстан келген қонағындай төріне жайғасыпты. Қолына түскендерін жастанып, қармауына іліккендерін жамылыпты. Міне, терезе тұсындағы Күләйімі өзіне қарай ұмсынған қалпы әлі ұйқы құшағында. Уыз жүзінен шаршағандықтың, әлденеге қиналғандықтың ізі аңғарылады. Сол жақта төрге қарай жайғасқан Серғазысы төсегінде бір нәрседен қорыққандай, аяқ-қолын бауырына ала бүрісіп жатыр. Онан әрі киімшең қисайған Түктібай саусақ жазса бітті ала қоржынын әлдекім тартып алардай, қапсыра құшақтап, жауын құрты – шуалшындай жиырылып қалыпты. Бір ғажабы бірде-бірінің шешінуге шамасы келмей киімшең құлай-құлай кетіпті.

	Мәдина орнынан көтеріліп, басқаларды оятып алмас үшін аяғының ұшымен есікке беттеді. Басы айналғандай сезінгесін тезірек басып сыртқа шықты. Қажығандықтан, аштықтан, ілгері әр аттаған сайын табан астындағы қара жер дауылды күнгі көл бетіндегі үлкен салдай шайқатыла теңселіп тұрды.

	Сәлден соң барып кәдімгі қалпына келгендей болды. Бой жазып тіктеп бет алдына қарады. Мезгіл сәскеге жақындап қалған екен. Аспан шайдай ашық. Үп етіп бетке соғар желсіз, тымырсық. Сонау көктен елжірей төгілген көктемгі күннің шуағымен дала жоны ептеп жылына бастаса керек. Қарсы алдындағы биік құм жалынан болар-болмас бу көтерілетіні байқалады. Сол бу көтерілген төбенің етегінен қызыл қыштан соғылған айшықты үй алдымен ерекше көзге шалынды. Төңірегіндегі Сатыпалды байдың қыстауындағы тамына ұқсас жеті-сегіз баспанаға сонан соң ғана көңіл бөле бастады. Кенет өз көзіне өзі сенбей аңырап тұрып қалды. Мәдинаны таң қалдырған қыштан қаланған үй де, оның төңірегіндегі там да, қыбырлап көрінген үш-төрт адам да емес-ті. Оны қайран еткен әлгі үйдің алдынан басталып екі жағы да көз жетпес көкжиекке сіңіп көрінбей жатқан домбыраның қос ішегіндей қос қара сызық еді...

	Мәдина әйелге тән қарекетпен шөпшек теріп жүріп "Әлгі жұрттың шойын жол деп айта беретіні осы шығар", – деп ойлады...





Он бесінші тарау




	Түктібай Мәдина мен оның балаларына нәр сызғызып, қоржынның бақалағын қайта бекіте бастады. Сосын қолына ұстатқан азғантай нан сынығын әп соққандай жеп болып, анасынан тағы да тіске басар бір нәрсе сұрайтын сыңай байқатқан оларға:

	– Жұтынбай отырыңдар түге, – деп зілді үн қатты. – Қазір ешкім де тойып тамақ жемейді, жүрек жалғап жүруге ғана зар. Біз онсыз да алып шыққан нанымызды тауысуға жақынбыз...

	Түктібай сүйретіле итініп орнынан көтеріліп, қоржын бөлменің бұрышында жатқан ескі киіз астына жасырды. Үстіне ескі-құсқы нәрселер тастап:

	– Мәдина, есікті іштен мықтап бекітіп ал, – деді. – Мен отарбаның қашан келетінін біліп келуге барамын. Еске сақта, тышқан жорғалатпа ішке, Айтқанды істемесең бітті, барыңнан айрыласың...

	Сыртқа шығып, азын-аулақ екі-үш тамның есігінің алдынан өткен Түктібай бұл жердегі елді мекенінің де көбісінің қаңырап қалғанын ұқты. "Шойын жолдың жанын қоныстанған ашыққан халық жұрттан бұрын наны бар жаққа кетпей не қылушы еді, – деп іштей қызығып та қалды оларға. – Мына біз ғой, қатын-баладан айырылып сорлап қалғанша жете алмай жүрген".

	Түктібай қызыл қыштан салынған тамның ішіне кіруге батылы жетпей, айналсоқтап біраз жүрді де, ақырында бойына батылдық жинап, маңдайшасында жазуы бар есіктің тұтқасына қол созды. Еменнен қиюластыра жасаған ауыр есікті сықырлата ашып, табалдырығынан аттай бергені сол еді, қарсы алдынан шыға келген көк көз сақалды кісі:

	– Әй, әй кіруге болмайды, – деді қолын ілгері соза шайқап, қазақ тілінде. – Мұнда бөтен кісіге кіруге рұқсат жоқ.

	Түктібайдың осы далада өмір сүріп жүріп, кіруге болмайтын жер барын адам аузынан алғаш еcтуі еді. Қайда маңдай тіресе де есік ашық, тамағының аз-көбіне қарамай, дастарқан жаюлы тұруы тиіс деп ұғатын.

	– Тамыр, – деді қиналған үнмен. – Бір нәрсе білейін деп келіп ем.

	– Тыңдамаймын. Шық давай сыртқа.

	Түктібай алдындағы кісінің сұсынан сескеніп, шегіншектеп табалдырықтан төрт-бес қадам алыстады да бешпентінің омырауынан ішіне қол сұқты. Сосын сыртқа шығарған алтын теңгенің күнге шағылысқан сәулесін жарқ-жұрқ ойнатып, теріс айналып есігін жабуға оқталған адамға:

	– Әй, тамыр, – деп ышқына айқайлап жіберді. – Сәл кідірші.

	Оқыстан қаттырақ шыққан дауысқа салғырттау мойын бұрған қаба сақал өзінен небәрі иек асты қашықтықта тұрған қазақтың қолындағысы алтын екенін бірден білді. Білген бойда-ақ тұла бойын асыл тасқа деген құмарлық сезімі билей бастағанын аңғарды. Жартылай жабылған есікті де қайтадан шалқайта ашып, кері бұрылып бір сәт алтын теңгеге тесіле қарап қалыпты. Тек біраздан кейін ғана қарсы алдындағы қазаққа өзінің іштей толқулы екенін сездірмеу қажеттігін ескеріп:

	– Саған не керек? – деп сұрады сұп-суық үнмен.

	– Мен отарбаның осы арадан қашан өтетінін білгім келеді.

	– Айтуға болмайды. Жұртқа жария етуге тыйым салынған бізге.

	– Тамыр-ау, екеуіміздің не сөйлескенімізді кім біліп жатыр. Егер батылдық жасасаң “Жақсылыққа жақсылық дегендей, мына қолымдағыны саған сыйлаймын.

	– Жарайды онда, әкел. – Қаба сақал жайылған алақанына түскен ауыр тасты салмақтап, тісімен тістеп байқап көрді де, омырау қалтасына салып жатып, – пассажирский поезд ертең сәскеде өтеді, бірақ бұл жерге поезд тоқтамайды, – деді.

	– Heгe? – Түктібай төбесінен жай түскендей, самсоз болып тұрып қалды.

	– Бұл разьезд. Кішкентай жер. Ана станцияға – Жосалыға барып тұрады.

	– Сен кішкене ғана кідірте алмайсың ба?

	– Жоқ. Менің қолымнан келмейді. Мен поездың өткенін хабарлайтын ғана адаммын.

	– Әй, тамыр, сол хабарлаған қожайыныңа сәл-пәл кідіртемін деп айта алмайсың ба? – Қаба сақалдың "тоқтамайды" дегенінен соң салы суға кетіп, не істерін білмей, іштей сасулы Түктібай енді оған жата жабысуды жөн көрді.

	Төс қалтасына қайта саусақ жүгіртіп, үлкендігі алақандай үш алтын теңгені суырып алды. – Мә, мынаның екеуін тағы берейін. Тек, сөзімді жерге тастамасаң болғаны. – Алтынға тесіле қараған қабасақалдың жанарындағы ұшқындаған жылылықты аңғарып, – ала бер, мен ешкімге айтпаймын,-деп жалына ілгері ұмтылып еді, қабасақал қабағын әп-сәтте қайта түкситіп басын шайқады.

	– Екеу аз.

	– Е, аз десең айтпайсың ба... Құрсын, онда мына үшеуін де бердім саған. Бейтаныс елге барғанда бір әжетке жаратам ба деп жүр едім. Амал қанша... – Түктібай өзінде мұнан басқа алтын барын сезсе, қару жұмсап тартып алар деп әдейі бейшарасып мүләйімси сөйледі. – Ендi менде түк қалған жок.

	– Жарайды, – деді қарасақал теңгені уысында сығымдал тұрып. – Аз ғана кідіртемін. Егер міне алмай қалсаң менен көрмейсің.

	– Болды, болды, рақмет. Тек, сол өзің айтқандай аз ғана кідіртсең жетеді...

	Түктібай қыш тамнан көңілді қайтты. Жолда келе жатып, өз әрекетіне риза пейілмен: “Алтынның істемейтіні жоқ. Алтынға сатылмайтын қымбат болмайды. Алтынға мал да, жан да сатылады, – деп ойлады. – Алтынның күші жетпейтін нәрсесі бұл жалғанда кездеспейді. Алтынның бәріне де әлі келеді. Қажет десеңіз кісі өлтіріп, тоқтамайтын, темір жолмен сырғып өте шығатын отарбаны да тоқтата алады. Иә, отарбаны да тоқтатады... Сол алтын міне, менің қойны-қонышымда, қоржынымда. Тіпті сонау Жуалы құмының қоймасында қалдырған жарты қазынаны тегіс жиып-теріп қоржыныма салғанымда өзімді мұнан да гөрі айбындырақ, мұнан да гөрі батылырақ сезінер едім..."

	Алтынның құдіретіне көзі жеткен Түктібай түнде өздері аялдаған баспанаға қанатты құстай ұшып жетті. Ішке енісімен бір жылылықтың, бір ұқыптылықтың нышаны байқалды. Әйел саусағы аялаған үй бұрынғыдай емес, жиналып тәртіпке түсіпті. Пеште от жанып, қазандық аузындағы қызыл шоққа бөксесін тыққан қара құман бұрқ-сарқ қайнап тұр. Тек, аштық пен қасіреттің тақсіретінен арылмаған аналы, балалы үшеуінің ғана өңдерін жадау сезінді. Бірақ оған әдейі көңіл бөліп жатпады. Еш нәрсеге әзірше бас қатырмауға тырысты. “Жанды жеп, ми айналдыратын сәт әлі алда, – деп түйді. – Қолда байлық бар, дегенмен оны рет-ретіне келтіріп жұмсап, қалайда жұрттан озу оңай шаруа емес...". Ол өзінің кеудесін күмбірлеткен қуанышты күйден айрылып қалғысы келмей, бөлменің бұрышына назар салды. Қоржыны қойған қалпында жатыр екен. Ешкім қозғамапты. Оны үстіне тастаған белгіден аңғарды. Еңкейіп қоржынды қоқым-соқым астынан суырып алды. Оны төр алдына сүйрете көтеріп апарып бақалағын ағытты. Пейілі кеңейіп балаларға нанды да молдау ұсынды. “Алтын барда әлі талай молшылық болады, – деп өзін-өзі жұбатты іштей, – жалғыз-ақ тезірек жетер жерге бейнетсіз жетсем бітті. Сосын Мәдинаға:

	– Ертең отарбаға мінеміз, – деді көңілді үнмен. – Құдай қаласа, бұл ашаршылық жайлаған даладан құтыламыз...





Он алтыншы тарау




	Мәдина Түктібайдың байқатқан ашық қабағына ішi жылып, сәл-пәл бойы жеңілдегендей сезінді. Қарауылтөбеден шыққаннан бері көкірегін торлаған күдік бұлтын сейілтуге тырысып: “Иығына салмақ түскен еркек кісі емес пе, қиналған соң қыңыр мінез танытқан шығар, – деп күбірледі. – Құрсыншы, бәрі де құрсыншы. Мен өкпелеп, мен aшуланғанда нені қиратып, нені өзгертпекпін. Ол реніш байқатса өзімнен. Балаларды алып жүруге жәрдем жасамаса да өзімнен. Ау, өлген байын есінен шығармай, көзінен жасы кетпеген жесір қатынды қай еркек ұнатушы еді. Құдайым-ау, менікі не қылған ақылсыздық. Қазіргі тірлік өлмеудің ғана қамы емес пе. Соны біле тұра істеп жүргенім қай еркелік. Бұл байғұста қайбір жетіскеннен жетім бала, жесір қатынды шұбыртып ертіп жүр дейсің..."

	Осы оймен өзін-өзі алдарқатып, түс қайта көз шырымын алғалы қоржынын құшақтай құлаған Түктібайдың ұйқысын бұзып алмауға тырысып, балаларының да дыбысын шығармай, тырс етпей бір орнынан қозғалмады. Көзіне жас үйіріп, қайдағы-жайдағы қайғысын қозғаған өткен өмір елесіне де өзін-өзі тезірек арашалап қалуға жан салды. Кешкі жүрек жалғар нəпаха үстінде де уайымсыз кісі болып көрінуге тырысты. Төсекті де қызыл іңірде салып, балаларын да ерте жатқызды. Түн ортасына таман қасына шақырған Түктібайдың даусына да түк қарсылықсыз өз аяғымен барды. Аштықтан бұрлығып, қайғыдан қаусаған кісі бойындағы құмарлық сезімі өшкен оттай суық тартатынын сезінсе де Түктібайдың икеміне көніп, төсегіне жатты. Оның дөрекілеу қимылдап шешіндіре бастағанына да қарсы тұрған жок. Тек ғана Мәдина өзінің аз ғұмырында некесі қиылмаған еркек қасында бірінші рет жатқанын есіне алып еді, сонау қазына құтиясын Түктібайға айтатын түнгі түсіне енетін Қабыштың ренішті кескіні көз алдына тағы да елестеп өтті...





Он жетінші тарау




	Ертеңіне Түктібай күн шыға Мәдина мен балаларды ертіп, қыш тамның қасына барып тұрды. Айналадағы бекетте жүргіншілер де жоқтың қасы екен. Бар болғаны шойын жолдың бойында екі-үш кісі қараңдап жүр. Сосын әр жер-әр жердегі аласа тамнан шыққан төрт-бес далбайлы иығына сүйменін салып алып, қолына шанышқысын ұстап, coнay oңтүстік батыс беттегі Сырдарияға қарай асып бара жатты.

	Өздерін ешкім кел деп те, кет деп те мазаламады. Түктібай қанша мойын созып қарағанмен қабасақал да көзіне түспеді. Ал ішке еніп өзі бір нәрсе сұрауға батылы жетпеді. Сонан соң домбыра мойнына тағылған көп перне тәрізді, қырлы ағаштар үстіне бекітілген қос ішектей шойын жолдың дыбыс шығарар сәтін бағып, батысқа телмірумен болды.

	Еш нәрсе естімесе де, сапар қамымен көңілі алаң Мәдина да, іштей тықыршып, уақытты итшілеп өткізіп сәскеге де ілікті-ау. Әйел болса да иесіз қалған үйлерге қарап, ашаршылықтың тажалды шеңгелі бұл жақтағы елдің де алқымынан алып сілкілеп тұрғанын ұқты. Сосын өзінің балаларымен ғана айдалада қаңғып қалмай, азамат – Түктібайдың көлеңкесінен пана тапқанына қуанды.

	Кенет батыс жақтан ашық аспанға будақтай көтерілген қап-қара түтінге көзі түсті. Әдепкіде не нәрсе екеніне түсінбей аңтарылып тұр еді. Анадай жерде қоржынын құйрығына басып отырған Түктібай орнынан апыл-ғұпыл ұшып тұрып:

	– Ойбай, жинал. Отарба келе жатыр, – деді.

	Жиналғанда не істейтінін түсінбей, екі баласын қолынан ұстап, шойын жолға жақындап еді, Түктібай тағы да зеки дауыстады.

	– Әй, өле алмай жүрсіңдер ме? Лебімен астына тартып, турап өтсе қайтесіңдер, ә? Кейін шегініңдер былай.

	“Лебімен астына тартады", – дегенге сенбесе де Мәдина балаларымен бірге шойын жолдан қашықтап барып тұрды. Ал сонау көз ұшындағы белестің қырқасынан әдепкіде төбесінен түтіні бұрқылдап, қара қоңыздай ғана болып көрінген қара пәле, уақыт өткен сайын, ілгері қарай жақындай түсіп, бірте-бірте зорайып тұлғаланып келе жатты.

	Отарбаға Мәдина алыстан таңырқай қарағанмен, жақындаған сайын сүзеген бұқадай екпіндей заулап, бір түрлі бұрын есітпеген құлаққа тосын дыбыс шығарып, төңірегіне бу шашқан алып нәрседен тұла бойы түршігіп кетті. Сонан соң жанындағы Түктібайға қарап еді, оның да жүзінен сескеніп тұрғанын аңғарды.

	Соңына ағаштан соққан бірнеше кішігірім доңғалақты үй тіркеген отарба қыш тамның алдына сәл кідірді. Ізінше құлақ тұндырған ащы дауыспен қышқыра айқайлап, орнынан қайта қозғала бастады. Бағанадан бері абдырап тұрғaн Түктібай ендi ғана ес жинап, қолына сары жалауша ұстап тұрган кiсiнің есігіне жақындап:

	– Тамыр, мені ала кет. Небәрі төрт-ақ жанбыз, – деп төрт саусағын тырбитты. Сосын, бейне артында Мәдина мен оның балаларының қалып бара жатқанын да ұмытқан жандай, жүрісі бірте-бірте үдей түскен тіркеме үйдің тұтқасына жабысты. Тамыр, ақыңды жемеймін! – деп жалынышты үнмен жанталаса айқайлады. – Ала кет мені, ала кет!

	Кенет, айтқанына көндіре алмай ыза болған сары жалаушалы көк көз кісі ішке қарай тырмысқан Түктібайдың кеудесіне аяғын тіреп, шірене итеріп есіктен төмен қарай ұшырып жіберді. Ала қоржынымен қоса домалаған Түктібай жерден ауырсына зорға көтерілді. Отарбаның соңынан енді жүгірудің оғаштығын түсінген ол ылажы құрып, өзінен төрт-бес қадам жерде жатқан қоржынға беттеді. Ал шұбыртпалы тіркеме үйі бар отарба бірте-бірте қызыл қыш тамнан алыстап бара жатты...

	Шойын жол бойында үлкенді-кішілі төртеуінен бөтен тірі жан қалмаған екен. Түктібай далбайын жөндеп киіп жатып:

	– Иттің баласы-ай, кеудеме теуіп кетті-ау, – деп ызалана ерін жыбырлатып еді, көз алды кіреуке тартып, бұлдырап тұрды. – Қорлап кетті-ау. Мына далада тірі пенде бетіме жел болып тимеуші еді, өзге жұрттың арбасының күзетшісі жаныма өшпес дақ салып кетті-ау... Әттеген-ай, талай-талай тентіреп ел кезген қарақшысына дейін төріме отырғызып төбеме көтеруші ем, сол ықыласымды да ақтамады-ау...

	Ол өз елінің шыбыны қонбайтын кеудесіне өзге жұрттың өкшесі қадалған күні ғана әлденеге бармақ шайнап, әлдеқалай өкінетінін ұқты. Бірақ неге өкінетінін түсінген жок. Тек, не болғанын ұқпай жол езуінде ербиiп тұрған әйел мен екі баланы ертіп, есіз қалған баспанаға қайта беттеді...

	Ескі тамға Түктібай қабырғасы қайысқан қаралы күйде енді. Төр алдында сұлай жатып, жолының не себепті оңғарылмағанын ойлаумен болды. Апыр-ау, асыл тас көрсетіп, есік қорыған сол итті неге ғана жыландай арбамадым екен. Алтын көрсе періште жолдан таяр деген мақалды қалайша естен шығардым... Ал, алтын бердім екен дейін... Meнi арбасына мінгізіп алсын-ақ... Сонан соң ше? Сонан сон қоржында қазына бар екенін сезсе, өзімді қылжита салмай ма? Қаңғып жүрген қазақтың қай құныкері табылар деп қауіптенеді. Иә, сөйтеді. Қылжита салады. Апыр-ай, алтын жайлы сыр шашқызбай Құдай мені сақтаған екен. Әлі көрер күнім, татар дәмім таусылмаған екен...

	Ол ақырында барлық қырсықтың сыры мына соңына ерген әйел мен балалардан деп түйді. Ау, ұйыққан иттей ұйлығып жүрген топты кім мiнгiзушi едi. Жо-жоқ, жетер енді бұларды соңымнан шұбыртқаным. Қазір әркім өзінің өлмес қамын қарастырған қаралы шақ. Мен де жеке басымның пайдасын көздеуім керек. Ол үшін қалайда мына қарғыс атқан үйден сытылып шығып, бұл маңнан тезірек қарамды батыруым тиіс... Егер үнемдеп жесем, қоржындағы нан бір жұмаға жетеді. Ал, бір жұмаға жетсе Жуалы құмында қалған қазынаны неге қайта барып алмасқа. Сосын қолға ұстайтындарымды қалтама салып, ал қалғанын қоржынға емес, мына бешпенттің ішкі жағында неге тігіп тастамасқа. Сонда көз тіккен кісі қоржынға жармасса, біраз тартысып, ақырында бере салмаймын ба? Ала қоржынды алып, сол иттер – ақ қарық болсын... Тек, мына үйден мына қатынның қарғысын есітпей, жылап еңірегенін көрмей жылыстап кетуге тиіспін. Мен қарамды батырған соң күл болмаса бұл болсын... Қайта маған бұлардың басқа жаққа жетпей, осы жерде қалғаны тиімді. Ал әзiрге оның кілті өз қолымда емес пе. Тіске басар түк қалдырмай табанымды жалтыратсам, қыл ұшына ілініп жілік майы үзілуге айналған немелер екі-үш күннен артыққа шыдар ма екен.





Он сегізінші тарау




	Ұйқысынан оянған Мәдина жүрегінің өрекпіп аузына тығылып жатқанын аңғарды. Жалма-жан жанындағы балаларына қарады, екеуі де орынында жатыр екен. Сосын онан әрі назар салып, Түктібайдың төсегінің бос екенін көрді. Бір түрлі сезік секемнен тұла бойы қалтырап кетті. “Тысқа түзге отыруға шықты ма екен” – деп өзін-өзі жұбатпақшы да болып еді, бірақ жаны жай таппады. Сосын аяқ-қолы дірілдеп, орнынан әзер көтеріліп сыртқа беттеді.

	Далада таң ағарып атып қалыпты. Шойын жол жақтағы сырын ішіне бүккен бірнеше тоқал там қоңырайып қана көзге түседі. Онан әрі әлі ұйқысынан айықпаған жалтөбе мен белес біткен шөккен түйедей бір-біріне иек арта сұлап жатыр. Оңтүстік батыс беттегі Сырдарияның екі бетіне сыңси шыққан қамыс ұшы-қиыры жоқ кеңістікке ұласа созылып, шығыстан шапақтанған таң арайы мен батысқа шегінген түн қараңғылығы тайталасқан түспен астасып көкжиекке сіңіп кеткен...

	Мадинаның кеңістікті сүзген жанары кенет төмен қарай сырғып аштықтан үрейленгендіктен ол істемеген әдетін істеп аяқ астынан із кесе бастады. Кәнігі аңшыдай жанарымен жер сүзіп жүріп, есік алдындағы ылғал топыраққа жаңада ғана мөрше басылған Түктібайдың түзутабан етігінің аумақты таңбасын тауып алды. Сол іздің абағына ілесіп, шойын жолға жетті. Енді із шойын жолды қапталдаса созылған жалғыз аяқ соқпақпен сайрай жосылып, шығысқа қарай ұзай түсті. Мәдина ұясынан қылтия шығып төбе көрсеткен күнге қарай бейне Түктібайға қуып жетер кісідей өкпесі өшкенше жүгірді. Біраздасын артта қалған балаларынан мұнан әрі қашықтаудың қауіпті екенін есіне алып кері бұрылды. Қайтып келе жатып: “Түктібайдың бізді тастап кетуі мүмкін емес, – деп өзін-өзі жұбата күбірледі.Ол басқадай шаруамен бір жерге соғып келуге кеткен. Ол әлі-ақ қайтып оралады..."

	Осы бір көңiлiнде азғантай ғана жылт еткен үміт отына жан жылытып уақытша бас паналатқан баспанасына қайтып келді. Келді де ала коржынды іздеуге кірісті. Қасында көңіл демер кісі қалмай, қос үрейлене жылаған екі баланы да жұбатқан жоқ. Аңқиып ашық қалған есікті жабуға да мұрша таппады. Ол үй ішінің астан-кестеңін шығарып, ала қоржынды іздеумен болды.

	Мәдина түкпір-түкпірді шарлап, төсек-орынды қанша аударыстырғанмен еш нәрсе таппады. Сонан соң: “Құдайым-ау, ең құрымаса бір сындырық нан тастап кетпегені ме?" – деп күйінді. Бірақ “Түктібай қайта соғады", – деген үміттен күдер үзген емес.

	Тамақ сұрап қыңқылдай жылаған Күләйім мен Серғазыға ыссы су қайнатып беріп отырып:

	– Шыдай тұрыңдар, – деп басу айтты.

	Дегенмен Түктібай түсте де төбе көрсетпеді. Бесінде де қайта оралмады. Мәдина енді қаншама алдарқатуға тырысқанмен бұрынғыдай емес еріксізден-еріксіз жанының құлази сыздап, көңілін күдік бұлты торлай бастағанын сезінді. “Мүмкін емес, деп ойлады тағы да, мүмкін емес жесір әйел, жетім баланы қаңғытып тастап кетуі. Ол Түктібайдың азамат басына лайық мінез болмайды". Мәдина кіші бесінде қарны ашып жылаған балаларын киіндіріп, сыртқа алып шықты. Қолынан жетектеп, таңертең өзі Түктібайдың ізіне түсетін соқпағымен шойын жолға қарай жақындады. Алыстан бері беттеген жалғыз қараны көріп, оған қарсы жүрді. Араға әжептәуір уақыт салып, жолаушы жанына жеткенде:

	– Аға, – деді Мәдина жадау жүзді қоңырқай мосқал кісіге, – бейтаныс жасы үлкен адамға әйелдің тілдесер сәттe құрметпен айтатын атауын қайталап, – аға, жасыл бешпентті кісіні ұшыраттыңыз ба?

	Жолаушы кідіріп мойнын бұрып:

	– Жасыл бешпентті дейсіз бе? Басында күрең мауытыдан тігілген далбайы бар ғой?

	– Иә, иә, басында күрең мауытыдан тігілген далбайы бар. – Мәдина күн ұзаққа күткен жылы хабарды мына бейтаныс жолаушының аузынан есітердей ентелей түсті.

	– Е-е, онда менен Түктібайды сұрап тұрмын де.

	– Соны сұрап тұрмын, аға. Сіз танитын ба едіңіз?

	– Танығанда қандай, талай табақтас болған кісім. Бұрынғы Бөгетқұм болысының пешірі емес пе?

	– Дұрыс, айтасыз, аға, болыстың пешірі.

	Мәдинаны мазалап тұрған өткен өмір тарихы емес, Түктібайдың қазір қайда екені еді, ол асығыс соны білгісі келді.

	– Сіз оны қашан көрдіңіз?

	– Шамасы ұлы сәске болар. Қаладан әжептәуір ұзап шыққан болатынмын. Алдымдағы сайдан Түктібай шыға келді. Өзі шыттай киініп алыпты. Мойнында ала қоржын.

	– Апыр-ай, онда неге барғаны...

	– Амандықтан соң жөн сұрап едім, басқа наны мол жаққа кетіп барамын деді. Бірақ қайда маңдай түзейтіні жөнінде тырс етпеді. Сосын мен де қыстамадым.

	– Кәдімгідей өз аузымен кетіп барамын деді ме, оның шынымен-ақ бізді айдалаға аш тастап кеткені ме? Құдайым-ау, енді не істедім... Аға, айтыңызшы, ол бұл бекетке қайта соғамын деген жоқ па?..

	– E-ее, жаңа түсіндім, ол соққан сендерді тастап қашып кеткен екен ғой... Ой, залым-ай, сөйтеді ол. Сөйтеді. Онан бәрін күтуге болады. Көп қаныпезердің бірі емес пе... Жо-жоқ, қайта соғамын деп айтпады... Шырағым, ол Құдайдан безгеннен бәлендей жақсылық күтпей-ақ, бас қамыңды істеуге кіріс, Сонан мақұлы жоқ.

	Мәдина бораны бұрқаған жалаңаш мұздың үстінде арын айрандай төгіп, әрі өзін аш, жалаңаш қалыпта шешіндіріп тонап кеткендей иегі иегіне тимей қалшылдап тұрды. Сосын ес жинауға тырысып, өзінен ұзап бара жатқан жолаушының соңынан айқайлады:

	– Аға, біз қай жерде жүрміз? Қатты шыққан дауыстан еріксіз тоқтаған бейтаныс:

	– Немене, бұл жаққа тұңғыш келуің бе еді? – деп өзіне қарсы сұрақ қойды.

	Мәдина жөн жауап алу үшін, қауіп-қатерді естен шығарып, шынына көшті:

	– Иә.

	– Қап, имансыз-ай, онсыз да соры қайнаған бейшараларды сорлатқан екенсің-ау, – деп бейтаныс Түктібайды бір балағаттап алып барып, жауап беруге көшті. – Бұрынғылар бұл маңды Жеркіндік дейді екен, осы маңға темір жол түсіп, бекет салынғалы анау тұрған мазардың атымен Қорқыт разиезі аталады.

	Мәдина бейтаныс иек қаққан жаққа мойын бұрды. Алдымен сірескен мұз құрсауынан арыла алмай, ағараң тартып жатқан Сырдарияның, оның жағасындағы қызыл жоса төмпешіктің су мүжіп құлатқан тік жарының үстінде арнаға қарай иек арта ошарыла еңсе артып тұрған көк күмбезді мазарды көрді. Бірақ мазардың бекет тұрған жерден неліктен көзге түспейтіні жайлы да ойлана алмады. Бұрын ажалдан қашқан Қорқыт атаның жанталасы жайлы аңыз-хикаяларды талай-талай есітіп жүрсе де, енді тұңғыш рет жолы түсіп, топырағын басып тұрғанымен оған көңіл бөліп жатуға шамасы жетпеді. Қалайда көзі көрмесе де құлағы қанық аудан орталығына тезірек жетсе, белгісіз біреу жарылқай қоятындай алаңдап:

	– Апыр-ай, сонда Қармақшы қай жақта болды екен, – деді шкі уайымын сыртқа шығарып.

	– Тура шығысында. Жосалы стансасына жетсең, Қармақшыға барғаның.

	– Қашық па?

	– Жоқ, теміржолды жағалап жүрсең, онша алыс емес. Дегенмен бүгін әуре болмай-ақ қой. Ертелетіп шықпасаңдар түнде балаларыңмен әбігер шегесің...

	Мосқал кісі жолын қайта жалғастырды. Ал батыстағы кешкі күн бейне жер бетіндегі пенденің бір-бірлеріне қаталдығына куә болудан ұялғандай, өрттей алаулай қызарып, көкжиекке бірте-бірте сіңіп бара жатты...





Он тоғызыншы тарау




	Мәдина балаларын ертіп иесіз баспанаға бас сұққанмен бір жерде байыз тауып отыра алмады. Еңсесін езген қайғыдан, жігерін жасытқан Түктібайдың қорлығынан, аузын арандай ашып қақ желкесінен алар аштық уайымынан жан сақтар қалқан таппай қиналды. Кеше кештен қайтып нәр cызбаған екі бірдей кішкентайының напақа сұрап, ызбайлана жылағанына шыдамай, қараңғы бөлме ішінде түк таппасын білсе де тағы да түртінектей бастады. Түртінектеп жүріп:

	– Құдайым-ау, Түктібайдың ең болмаса бір үзім нан тастап кетпегені ме? – деп тістене сыбырлады. – Бұл шынымен-ақ айдалада қырылсын дегені-ау...

	Мәдина өзінің де аш өзегінің талып, бір сәт басы айналып кеткенін аңғарып қалды. Тамақ ішуге аңсарының мұншалықты шексіз ауғанын да бірінші рет сезінді. Сонан соң түк істемей-ақ жүйкелеп тұрғанына қарамастан балаларын ертiп сыртқа шықты. Мақсаты: төңіректегі ошағынан оты сөнбеген үйдің бірнешеуіне соғып, қалған-құтқан сорпа-суын қиса балаларына беріп жүректерін жалғау. Мәдина балаларын сүйрете жетектеп жүріп терезесінен жарық көрінген екі-үш тамның есігін қақты. Бірақ іштен бірде-бір тірі пенде жауап қатпады. Қайта әлгіде естіліп жатқан қаңғыр-күңгір кісі даусы тықыр естiлiсiмен сап тыйылып, терезесінен көрінген болымсыз жарық өшіп қалып отырды.

	Амалы құрыған Мәдина қараңғы үйге қайта оралды, жылаған балаларына зеки ұрысып, жастыққа қисайтты, бірақ ашыққан олар дамылдап береке таппады, әлдекімнен жалынышты үнмен жалбарына тамақ сұрап оқтын-оқтын ызбайлана жылап оянумен болды. Мәдинаның өзі де ұзақ таңға кірпік ілген жоқ. Қайғы мен өкiніштің, қорлану мен уайымның нар көтермес салмағынан дем-дем жүрегі қысылып, басы айналумен болды.

	Құлқын сәріден далаға шығып отын жинаған Мәдина пешке от жағып қазанға қара су қайнатты. "Ең болмаса сорлылар ыссы су ұрттасын, – деді Серғазысы мен Күләйімін есіне алып. – Сонда таңертеңгі салқында іші-бауыры қалтырaмaйды".

	Мәдина ыссы сумен бой жылытқан Серғазысы мен Күләйімін тастай киіндіріп үйден шықты да, кеше Түктібай із тастаған соқпақа түсті. Артта қалып бара жатқан аласа тамның бірен-саранының мұржасынан тіршілік белгісін байқататын түтін көрінді, сәлден кейін есік алдында жаулығы ағараңдап әйел, далбайлы еркек, қомшалана киінген балалар қараңдады. Еркектер қораларынан шанышқы, сүймен, сүзгі ұстап Сырдарияға қарай бет түзеді. Мәдинаның ойына Қабыш түсті. Көз алдына Қарауылтөбедегі қыстауы елестеді. Сосын өз көзіне өзі ие бола алмай:

	– Тәңірім-ай, сол кунімізді көп көрердей қай мінезімізден жазып едік, – деп егілді. Іштей өлсе де Қарауылтөбеге жетіп өлуді армандады, сол арманмен, сол тілекпен қарға адымды қос кішкентайдың ауанына ілесіп, шойын жолдың бойымен шығысқа қарай ілби адымдап ұзақ жүрді. Ертеңгiлiк салқын көрінген дала да енді бірте-бірте жылына бастады.

	– Апа, қарным ашты, – деді Күләйім Мәдинаға жыламсырай қол созып, – апатай, қарным ашты.

	– Апа, біз неге тамақ іштейміз? – деп сұрады шыдамы таусылған Серғазы.

	– Асықпа, күнім. Калаға жетейік, сонан соң бәрі де болады. – Мадина қалаға барғанда да ешкімнің күтіп тұрмағанын білсе де көңіл жұбату үшін айта салды.

	Мәдина өзінің қара санының ұйып, көзі тұна бастағанын сезінді. Сезінді де:

	– Ең құрымаса бір үзім нан тастамағаны несі, – деп Түктібайға ренжіді. – Бізді шынымен-ақ қырылсын дегені ме? Жазығым өзі айтқан соң күнім үшін еркек деп етегінен ұстағаным ба, айтқанына көніп айдағанына жүргенім бе?...

	Өз ойының жетегінде балаларынан сәл ұзаған Мәдина артына мойын бұрып қарап еді. Күләйім жол жиегіне отырып қалыпты. Жанында Серғазы,Күләйім ағасының жаны ашып созған қолына жармасып, ілгері ұмтылғысы келгенмен аяғын баса алмай, сүрініп құлап түсті. Сосын қайта тұруға тырысып, қайта құлады...

	Мәдина өз бойында әлде аналық сезім, әлде кішкентай балаға деген адамдық аяныш дүр сілкінгенін ажыратып үлгірмесе де бойына бар қуатын жинап жүгіре жөнелді. Жанына жетіп Күләйімді жерден тік көтеріп бауырына қысты. Ол екі баланың да солығын баса алмай тұншыға жылағанын көріп, өзі де жер таянып бірмайдан отырып қалды.

	Мәдина қалайда уақыт оздырмай күн барында қалаға жету қажет екенін түсініп, қол-аяғының әлі кетіп шаршап отырғанына да қарамастан орнынан тұрды. Небәрі төрт жасар баланың мардымсыздығына қоса етігі аяғын қан-жоса етіп қажап тастаған екен, амалсыз қолына көтеріп алды. Қызының өңіне назары түсті. Бейшараның ерні кезеріп, жүзі тозған шүберектей оңып кеткен екен. Бейне сүзектен тұрған баладай, басы оғаштау үлкейiп көрінді. Сол үлкен басын қылқиған мойны әзер көтеріп тұрғандай, енді-енді мына далада үп еткен жел тұрса үзіліп түсердей үрейлі сезінді.

	Әдепкіде анасының аймалап, бауырына қысқанына жұбаныш тапқан сәби түске қарай тамақ сұрап қайта ызыңдады. Сосын:

	– Апа, қарым ашты, қиттай ғана нан берші? – деп жалынды.

	Енді бір сәт апасынан қайран болмасын білгендей:

	– Көке, ақ көке, қарным ашты, тез жет, көке! – деп естен тандырар азалы дауыспен айқайлап жылады келіп, жылады.

	Қасіретті үннен тұла бойы үгілген Мәдина ұлына қараған, ол да қанатының астына алар қамқор әкесін шақырып, еңіреп келеді екен. Сосын аузынан жалын ата күрсініп:

	– Әкелерің тірі болса бұл қорлықты көрер ме едіңдер сендер! Ол жер басып жүрсе, біз мұншалықты біреудің қорлауына түсіп, құм қабар ма ек. Өлсек те өз отымыздың басында көз жұмар едік қой, – деп балаларымен кезек-кезек көрiсiп алып, жолыңа жуа бітсін, Түктібай!– деп қарғысты қардай боратты. – Көзіңді ақ шел қаптасын, жылаумен өт!

	Өздеріне қарай жылжыған екі-үш қараны байқаған Мәдина ес жинап орнынан тұрды. Күләйімді құшақтап, Серғазысын соңына ертіп оларға қарсы жүрді. Олар бетпе-бет жақындағанда:

	– Ағалар, – деді Мәдина қинала жалынып, балаларымның өзегі талып келеді. Азғантай болса да жүрек жалғар бір нәрсе беріңіздерші.

	– Ойбай, айналайын-ай, садағаң кетсін. – Бет-аузын түк басқан, жағы суалған қырықтар шамасындағы жұпыны киімді кісі бірінші тіл қатты. – Өзіміздің нәр татпағанымызға екі күн. Мына жақта балық бар дегенге шұбырып бара жатырмыз.

	– Ағалар-ау, қаладан келе жатқан жоқсыздар ма?

	– Е-ее, шырағым-ай, қала болғанда бұл бір қайбір қала дейсің. Бұл қаладан елдегі жұрттың жағдайы көш жақсы шығар...

	Қалғандары сөйлеуге ерінгендей қастарынан үнсіз өте шықты. Мәдина сенерін де, сенбесін де білмеген жандай тамсанып сәл тұрды да, сонау Шығыс жақта самсаған көп үйі алыстан сағымдай мұнарланған қалаға қарай қайта аяңдады.

	Қары талған Мәдина Күләйiмдi арқалап алғалы да біршама уақыт өткен-ді. Ол қара санының қақ жарыла сырқырап көз алдындағы дүниенің қолға ұстап ойнақшытқан кеседегі судай шайқалып тұрғанына да қарамастан, бейне қалаға жетуге асыққан адамдай сүйретіліп жүре берді, жүре берді. Мәдина онда да өзіне сынық дән сыйлар пенденің табылмасын білсе де тоқтаған жоқ. Кенет әл-дәрмені құрып, жұмсақ топырақ үстіне Күләйіммен қосарлана ұшып түсті. Қалайда құлаған жерден шалт тұрып кетпеудің жаман ырым екенін білсе де бас көтерер лаж таппады. Серғазы мен Күләйімнің үрейлене жылағанын естіп жатса да, жан жұбатар бір ауыз сөз айта алмады. Сосын алыстан дүсірлеген бір сарын құлағына жеткен тәрізденді. Нақ бір ұлы тойда жарыса шапқан топ аттың тұяғының дүбірінен бір аycайшы. Сондай ұлы думанда тамақ деген ағыл-тегіл асылып, кім көрінгеннің аузынан ақ май ақпаушы ма еді. Сондайда талай-талай кекірігі азып тегеш-тегеш туралған етке қарамайтын. Жасаған-ай, сонда сол тамақтарды неге жей бермеген, қалайша қойны-қонышына толтыра салып ала бермеген.

	Мәдина уақыт өткен сайын үдеп, жер апшысын қуыра түскен әлеуетті дүсірге құлақ тiгe бас көтерді. Бас көтерді де желкемді күнгі көл бетіндей толқындаған жарық дүние арасынан жер апшысын қуырып жүйткіп қасынан өтіп бара жатқан отарбаны әрең болжалдады, соңына тіркелеген ағаш үйлері бар екен. Терезесінен әлдекімдер өздеріне қарап өткендей. Тіпті қарап өткені былай тұрсын аш екендерін біліп, қағазға ораған әлденені лақтырып та кеткен сияқты.

	Мәдина құйындатып өте шыққан отарба тіркемесінің бірінен ораулы қағаз түскен тұсты ойша бағдарлап, әдепкіде әлі аяғы шықпаған жас балаша еңбектей ұмтылып, бірте-бірге бой жазып жүгіре жөнелді... Жүгіріп жетіп шойын жолдың астына төселген шақпақ тастардың арасынан ораулы қағазды іздей бастады. Бірақ көп әуре болмай, тез тауып алды. Асығыс ішін ашып еді, жұмыртқаның қабығы, еті желінген балықтың қаңқа сүйегі екен. Қомсынбады. Бейне алақанына түскен алтынның қиқымын өзiнiң ебедейсіздігінен саусағының арасынан түсіріп алмауға тырысқан жандай, балалары қалған жерге қарай қайта емпеңдей жөнелді. Сосын апалы-балалы үшеуі тапқан нәпақасын қыл үстінен қылдай етіп бөлiсiп, қашырлaтa шaйнaй қаужаңдасып жатты.

	Балықтың етінің таңдай қуырған сүр дәмі білінетін сүйекке тісіне тигізген үшеу бал-шырын татқандай тамсанып қалды. Қарыны бұрынғыдан да бетер удай ашып, ауызының сілекейі шұбырды. Серғазы мен Күләйім тамақ іздеп тағы да мазалағанымен қолынан келер қайраны жоғын түсінген Мәдина қайтадан Күләйімді арқасына мінгізіп, орнынан тәлтіректей шайқатылып әзер тұрды. Сосын ызбайлана жылаған Күләйімді шынтағымен нұқып:

	– Үніңді шығарма, әйтпесе тастап кетемін, – деп зекіді. Аузына сәтімен түссе керек, айтқан сөзі ем болып, Күләйімнің құлақ жеген ызыңы саябырси бастады. Енді жөнімен жүре берсе де жарайтындай-тын, бірақ Мәдина есі ауысқан жанша: "тастап кетемін, тастап кетемін”, – деп аяқ басқан сайын қайталаумен болды. Өзінің осы оғаш мінезіне бір сәт іштей таңдануға ұқсас түйсік пайда болғандай да көрініп еді, артынша санасын тұмшалаған алжас күйге қайта түсіп, жүрегінің белгісіз бір жерін сыздата ауыртқан қорқынышты екі ауыз сөзді тағы да қайталауға кірісті. Жол езуінде сұлай құлаған кісі сұлбалы қараны байқап: “аштан өлді-ау бейшара”, – деп өзін-өзі басқа нәрсемен алдарқатқысы келсе де, ізінше тағы да: “Күләйімді тастауы керек, онсыз үшеуміз де опат боламыз”, – деп күбірледі. Осы ойын балаларына аңғартқысы келгендей:

	– Біз бұл жүрісімізбен үшеуміз де опат боламыз, – деді даусын көтеріп. Арқаланған аш адам жетер жеріне жетуші ме еді...

	Артта келе жатқан Серғазы да, арқасына жабысқан Күләйім де үнсіз тыңдай қалғанға ұқсады Мәдинаға. Сонан соң сөзін қайта жалғастырды. – Күләйім, қазір мен сені жұрт жиі жүретін жерге қалдырамын. Біз Серғазы екеуміз Қарауылтөбедегі үйге барып тамақ әкелгенше отыра тұрарсың...

	– Мен қалмаймын, үйге мен де барамын. – Күләйым бейне анасының арқасынан сыпырылып түсіп қалардай, кішкентай саусағымен шапанның иығынан уыстай ұстап, қорқынышты үнмен былдырлай бастады. – Апа -ау, көкем балық аулап әкелсе бәріміз асып жемейміз бе?. Сендер келгенше мені ит жеп қояды... Апа, мен адасып кетсем Серғазы екеуің қайдан табасыңдар...Апа, мені тастасаңдар, мен сендер келгенше сағынып өліп қалам...

	Мәдина тамағына тастай түйілген өксікті ағыл-тегіл жылап мауық басқысы келіп еді, көзінен жас шықпады. Тағы да Күләйімнің дауысын есітпесем деп армандаған, бірақ ызыңдаған аянышты үн құлағынан кетпей қойды. Енді сол үннен басы бұрынғыдан бетер айналып, аяғы ілгері аттауға әзер жарайтындай. Салмақ түскен белі де тала ауырып, арқасындағы баланы жақындаған қыстаққа тезірек жеткізуді көксеп ілгері ұмтылды. Ілгері үмтылған сайын: “Күләйімді қалдырмасам, онда үшеуміз де жетер жерімізге жетпейміз”, – деп ойлады.

	Жай жұрт қала деп ат қойып, айдар тағып алған Қармақшы қыстағына Мәдинa бесін ауа әзер жетіп, қуыс-қума көшелеріне ене бере-ақ өлген кісінің мүрдесіне жолыққан. Сонан қаланың ортасына таман шойын жолдың бойына салынған, жұрт отарбаға мінетін үлкен үйге дейін екі-үшеуін ұшыратты. Мәдина енді бұл жерге бір күн кешіксе екі баласымен ана көмусіз жатқан мүсәпірлердің қасынан табыларына басындағы шашындай сендi. Ал, ана аузынан әлгіндегі суық сөзді естіген Күләйім алда тұрған қатерлі шақтың алыс емес екенін сәби жүрегі сезгендей:

	– Апатай, мені қалдырма, – деп жалынышты үнмен былдырлап тынбады. – өз аяғыммен жүрейін.

	Жұрт отарбаға мінетін үлкен үйдің маңында қара-құра халық баршылық екен. Бәрінің де жүздері жүдеу, көбісінің нан іздеп алыс елге аттанатындар екенін Мәдинаның іші сезді. Талқаны мол басқа жаққа екі баласының басы бүтін шағында өзінің жете алмайтынына іші өртене өкінді. Қазір қалайда кері қайтпаса, көрер күнінің бір тұтам боларын да ұқты. Күләйімді арқасынан түсіріп, қыштан соғылған еңселі тамның қаусырмалы есігінің алдындағы орындыққа жайғастырып отырғыза бастады, ал кішкентай Күләйім бір сұмдықтың басталғанын біліп, өзінің аштығын да ұмытқандай, үрейлі жанармен анасына жаутаңдай қарап:

	– Апатай, енді жыламаймын. Қарным да ашпайды, мені қалдыра көрмеші, апатай, – деп жалынышты тіл қатты.

	– Қорықпа жаным, – деп жұбатып Мәдина қызын өтірік алдарқатып, – өзім соңыра келіп алып кетемін...

	Мәдина Серғазының қолынан жетектеп кейін шегінді, – Апа, мен жыламаймын, сені күтемін... апа-ааа!

	Кішкене сәбидің нала мен қайғыға, қорқыныш пен қимастыққа толы жіңішке даусынан аспан асты тітіреп тұрды. Мәдина мен Серғазының қарасы үзілгенше жіңішке ащы дауыс аспан астын жаңғырықтырып тұрды.

	Кенет Серғазы анасының аяғына орала кетті.

	– Апажан, Күләйімді қалдырмашы, апажан! Ол кішкентай, жылайды ол, апа-аа!

	Мәдина да Серғазыға қосылып ботасы өлген аруанадай армансыз аңырады. Дегенмен кері бұрыла алмады. Егер Күләйімға қайта соқса, үшеуінің де опат боларына көзі жетті.





Жиырмасыншы тарау




	Бұрынғыдай емес, Сырдарияның қызыл суы арнасын ұлғайтып, көбейіп кеткен екен. Сонда да бірлі-жарым жүргіншілер әрлі-берлі өтіп жатты. Мәдина да белуардан шешініп Серғазыны арқалап, суға жалданып, табанымен мұз басып, дарияның екінші жағына шықты. Қайта киінген сәт ағасы Жұмабектің үйіне соқса мына ашаршылықтың ажалды тырнағынан аман калардай сезінді. Сол бір белгісіз сеніммен қарсы ұшырасқан бірінші кісіден:

	– Маған Көктөбеге баратын жолды сілтеңізші? – деп өтінді.

	– Көктөбе мына үлкен жолдың бойында. Осымен бұлтармай жүре берсең адаспайсың. Бұл жолдан адам арылмайды. Жақындағанда сұрасаң сілтеп жібереді.

	– Қашан жетер екенбіз?

	– Қатты жүрсең ертең сәскеге салым, жай жүрсең, түске таман маңдай тірейсің.

	Серғазы мен Мәдина дарияның мұздай суынан қана ішiп алып, айдау жолмен күн батқанша тынбастан қыбырлады. Мәдинаның әзір көңіл жұбатқан нәрсесі Серғазысынынң ілбуге жарап тұрғаны болды.

	Жол бойы аштан өліп жатқан адамды кезіктіріп отырды. Кезіктірген сайын ошағының отын мәңгі сөндіріп алмас үшін ышқына қимылдап, ілгері ұмтылды. Тек қана ажал тырнағынан құтылу үшін өзін-өзі аямай қамшылады. Табанының ойылып, өзегінің талғанын да елегісі келмеді. Сонда да баяғы молшылық, тоқшылық кездерде жеген тамағының елесінен бір арыла алмай-ақ қойды.

	Күн батпай-ақ батыстан көрінген ат тағасына ұқсас сынық ай түнге қарай жер бетіне әлсіз жарығын төгіп, жол бедерін аңғартып тұрды. Мәдина ай батқанша әлі де жүре түсуді ойлап еді, кенет Серғазының жылап келе жатқанын аңғарды. Баласының аштық пен азаптың қылбұрауына төзiмiнiң жеткен жері осы ғана екенін, енді көпке шыдамасын сезсе де – әлде де алдарқата түскелі:

	– Не, жаным, аяғың ауырды ма? – деп сұрады.

	– Апатай, қарным ашты, – деп жылады Серғазы өшуге айналған май шамдай әлсіз дауыстап. – Апатай, қарным ашты.

	Мәдина тістенген күйі тіс жара алмады. Бар болғаны ерік-күшті көз жасына беріп, баласын құшақтап жерге отыра кетті. Мәдина сонан кісі даусы естілгенде ғана басын көтерді. Байқаса екі-үш қара үстеріне келіп те қалыпты. Бұларды көріп сескенгендей сырт айналып қашып барады екен.

	– Ағажан-ай, – деп дауыстап жіберді орнынан ұшып тұрған Мәдина, – ағажан-ай, аштан өліп барамыз, жүрек жалғар бірдеңелеріңіз бар ма?

	Қарсы алдынан кезіккен өздеріне тарпа бас салар қарулы ер кісі емес, төмен етек әйел екенін білген бала жетектеген ерлі-зайыпты қастарына жақындады.

	– Бізді де қайбір жетісіп жүрген жан дейсің, – деп сөзді еркегі бастады. – Бірақ мына келіншегім тоңып келе жатыр еді, үстіңдегі шапаныңды берсең бір нәрсе ырымдайын!

	Мәдина тоқталмастан шапанын шешіп алып ілгері ұсынды.

	– Мә, алыңыз.

	Шапанды әйеліне ұсынған ер кісі мықшыңдап қойнына қол жүгіртіп, топайдан сәл аумақты қатқан нанды Мәдинаның жайылған алақанына салды да жөндеріне жүріп кетті.

	Қамзолшаң қалған Мәдина өңменінен өткен түнгі суыққа қарамастан әуелі наннан шымшып қана үзіп баласының аузына салды. Артынан өзі де жүгерідейін тісіне басты. Серғазының тамсана алақан жайғанын тыңдаған жоқ. Одан көптен жесе аш өзегіне түсiп кетер деп қорықты. Дегенмен бидайдайдан үзіп беріп, көпке дейін аузын тындырмады. Бұрынғыдай емес, Серғазысы шаршағанын да ұмытып, томпаңдап жүгірді де отырды. “Құдайым-ау, – деп жасқа булықты Мәдина, киім сатып таңдайға татар талшық табуға болады екен ғой. Неге ғана соны қалада білмегенмін. Сонда мына нан менің қолыма қалада тигенде Күләйімімді тіріде қалдырар ма ем. Осы нанмен-ақ жүрек жалғап Қарауылтөбеге жетпес пе ем".

	Мәдина Қарауылтөбеде өзін күтіп тұрған тірі жанның жоғын білсе де, сонда жетсе бітті аштан өлтірмес әлденеге қолы жетердей сезінетінін байқады. Бірақ ол қандай нәрсе, оған бас қатырған емес.

	Қолға тиген азғантай нәпақаны талшық еткен Мәдина мен Серғазы күн-түн жүріп, ертеңгісін ұлы сәскеде Көктөбеге жетті. Ағасы Жұмабектің үйін алыстан бірден таныды. Жеңгесі Зейнеп есік алдында жүр екен. Алыстан өздеріне қарай туралап салған Серғазы екеуін көріп, ішке еніп кетті.

	Мәдина жеңгесінің қылығына онша түсінбеді. Сонда да кідіріссіз есігінің тұтқасына қол салды. Eптеп тартып көрді. Ілмешегі салынып тас бекіп қалыпты. Өзін бөтен біреумен шатыстырып алғандай сезініп дыбыс білдіріп, терезені қақты. Жауап болмады.

	– Жоқ, мына қатын таныса да әдейі есігін ашпай тұр, – деп тістене күбірледі... – Бәрібір мен бұл есікті ашпай қоймаймын. Онсыз ендігі қалған тірлік маған өліммен пара-пар.

	Мәдина көзіне қан толғандай қос қолымен тұтқадан шірене тартып, есікті босағасымен қоса қопарып түсті. Іштегі кішкентай баланың жылағандарына құлақ аспастан төсек-орынды аударып, қазан-ошақты төңкеріп астық іздеуге кірісті.

	– Сырғалым-ау, сенсің бе? Не іздеп жатырсың? – деген жеңгесі Зейнептің де сауалына мойын бұрмады.

	Мәдина азғантай бидайды төр алдындағы кебеже ішінен тапты. Шағын дорбаға салып, аузын буып, елеусіз болсын дегендей, қоқыр-соқыр ескі аяқ киімдердің астына тастаған екен. Үнсіз қолтығына қысты да келген ізімен қайта тысқа беттеді. Сол сол-ақ екен:

	– Сырғалым-ау, үнем қалдырмай алып кеткенің не қылғанын? Інілеріңді қырдың ғой, енді құрыдық қой біз! Өз бауырыңның бауыр етін жейін дегенің бе бұл? Ол бидайды алғанша мені тірі қалдырма, өлтіріп кет! – деп зарланған Зейнеп шалғайына жабыса кетті. Әлде ажал тырнағынан құтылуға талпынған аңның соңғы қимылына сайды, әлде ақылынан адасты, әйтеуір жабысқан саусақтан сытылып сыртқа шықты. Есік алдында қара қайғыдан қара сүйменге сүйеніп ағасы тұр екен. Мәдина сәл абыржып оның жүзіне қарап еді, кескінінен өзіне ренжігендіктің де, кеюдің де нышалын аңғара алмады. Жалғыз-ақ жел қаққан қоңыр жүзін айғыздап көз жасы жуып тұр екен. Кенет, Мәдина есі кірген жандай қайта ішке еніп, қазандық жақта қабырғаға сүйеулі керсенді қолына алды да, аяқ астындағы тегіс жерге қойды. Дорбаның аузын шешіп, оған қып-қызыл дәнді суша суылдатып төге бастады. Сонан дорба түбінде үш-төрт кеседей ғана бидай қалғанда еңсе жазып, Серғазының қолынан жетектеп сыртқа қайта шықты. Қармақшының жолына қарай беттеп, енді Күләйіміне тезірек жетуге асықты. Анда-санда шикі бидай шайнап еді, бойына әл кіріп, аяқ-қолы сайға тимеді. Бұрынғыдай емес, жүрістен қажыған ұлын да әлсін-әлсін арқалап алды. Сол бір өлермендікпен Мәдина ертеңіне күн шыға Қармақшыға жетті. Қисық көшенің бойымен жүгіріп отырып, жұрт отарбаға мінетін жерге барды. Әдепкіде бос орындықты көріп өз көзіне өзі сенбейтіндей аңырып Күләйімін іздеді, таппады. Сонан соң жаны өртеніп көрінген жұрттан сұрады, білмеді, жылады келіп, жылады. Көкіректегі ащы зарын төгіп Түктібайды қарғады келіп, қарғады-ай.

	– Ернің аққа, ауың атқа тимесін, Түктібай! Көзіңді ақ шел қаптасын!

	Күләйімнен күдерін үзген Мәдина Серғазысын жетектеп, қайта жолға шықты. Бір жарым тәулік аяқ талдырып, ертеңіне Жуалықұмына иек артты. Шаршап келе жатқанына қарамастан қабаққа шыққан қос қоянсүйектің түбін байқап өтуге зауқы соқты. Барса қазына аузы қазылып қалған екен, өзіне таныс Түктібайдың түзу табан етігінің ізі жұмсақ топырақ бетінде сайрап жатты.

	– Қарғыс атқыр-ай, қалғанын да қоржынына салған екен ғой, – деп күбірледі Мәдина құм үстінде төңкеріліп бос жатқан қобдишаға күйіне қарап. – Азамат деп әз-әзілдің соңына еріп, тақияда тамтығым қалмай тоналарымды мен байғұс біліппін бе? Арыма да дақ түсіріп, көзімнің ағы мен қарасындай қос құлынымның бірі Күләйімімнен айрылып, ботасы өлген аруанадай аңырап қалармын-ау деп қауіптеніппін бе?.. Кешір мені қимас жарым Қабышым, сен берген антты сақтай алмағаным үшін кешір. Ер емес, ездің алдағанына еріп, сенің балаларыңды бір қараға жеткізем деп қиялдағаным үшін кешір. Жат біреуге қойныма қол салғызып, арымды былғап алғаным үшін, құлының Күләйімді жоғалтқаным үшін кешір!..

	Қарауылтөбеге жеткен Мәдина сол күннен бастап-ақ күнкөріс қамына кірісті. Тіршілігі де, тағдыры да қыл ұшына ілініп тұрған ағасы – Жұмабектің үйіне қайта соққысы келмеді. Әрі Түктібайға еріп Күләйімнан айрылып қалғанын сездіруден қаймықты. Әзір шамалы уақытқа жетеді дегенмен қолындағы азғантай бидай таусылмай тұрғанда бақ сынауды жөн санап, Серғазы екеуі Ұлыкөлді жағалады. Бұл шақта үшан теңіз көлдің мұзы тегіс ерімегенмен айдынын көлкіген қызылсу басқан екен. Амалсыз жиек-жиекті жағалай отырып түс ауа Қараөзектен бір-ақ шықты. Қараөзек бетін бүркеген қалың мұзды әлдеқашан сыпырып тастаса керек, қап-қара су жай шымырлап қана ағып жатты.

	Мәдина жағадағы қамыс арасын тімсiнiп жүріп, Қабыштың сүзгісін тауып алды. Сосын шешініп мұздай суға түсіп, көкірек аузына дейін кешіп барды. Тоңып тісі-тісіне тимей сақылдай бастағанына да қарамастан Tәңіpiден нәпақа сұрап қимылға кірісті.

	Тілегіне орай қаза балыққа бөгіп қалған екен. Екеуі қазадан ірі-ірі жиырма шақты балық ұстады. Мұншалықты олжаны күтпеген Мәдина есінен тана есепсіз қуанды. Қуанып тұрып: “Құлыным-ай, мұнша байлық сорлы анаңның қолында тұрғанда сен қандай күйде жүр екенсің", – деп есіне Күләйімін алып еді, жүрегі сыздап, ауырып кетті, – "Құдайым-ау, мен қандай бақытсыз жан едім сенен айырылып қалған". Әр балық ұстаған сайын апатайлап шырылдағап қызын есіне алуы, әр қимылдаған сайын қасіретке өз қолымен тастап кеткен кішкентай ғана бауыр еті мен тілдесіп сандырақтады. Тек, ең соңында ғана сүзгіге ілініп шыққан – сонау ақпан айында Қабыш екеуі Майлыкөлге бара жатқан жолда кездейсоқ кездескен Түктібайдың белінен көрген айбалтаны қолына ұстап тұрып таң қалды да қойды. Сол күннен бастап сорпа-су ішкен Мәдина мен Серғазының бүйірлері қайта шықты. Мәдина жеуден ауысқан ірі-ірі балықты қақтауға кірісті. Сосын қолы қалт еткен сәтте Қабыштың бейітін тауып алғалы сабылды. Бірақ ол төңіректен кісі жерленген жердің сұлбасын аңғара алмай діңкеледі. Тағы да Қармақшыға барып Күләйімді іздеп қайтуды армандады.

	Бір жұмадан соң Мәдина мен Серғазы Қараөзекке беттеп келе жатқан. Серғазы, анасы екеуінің тағы да қарындасы – Күләйімді іздейтіндерін естігелі қуанышты болатын. Сонан ба ылғи жүгіріп алда жүрді. Аққулы айдынының тұсына жақындағанда қамыс аралап көрінбей кеткен-ді. Кенет, әлденеден қорқып өзіне қарай ұшып келе жатқан баласына қарсы ұмтылып:

	– Не болды? Жайшылық па? – деп сұрап еді, екі иығынан дем алған Серғазы қамыс арасына қарай сұқ саусаған шошайтып:

	– Әне жерде көкем, – деді тұтығып.

	Түкке түсінбеген Мәдина ұлын ертіп қамыс арасына енді де, төбеге ұрғандай тұрып қалды. Сосын үстіне өкіре құлап, бір сәт есінен танып жатты. Көптен кейін ес жиып, ақылга келіп, күйеуін жерлеудің қамына кірісті. Жерлегелі мүрдені қозғап жүріп Қабыштың жонын ойсырата кақыратып өткен балта ізін көрді. Көз жасын көлдaрия етіп жылап отырып, Түктібайды қарғады:

	– Жолыңа жуа бітсін, Түктібай! Жүрген жеріңе шөп шықпасын, Түктібай. Өмірің жұттан, көңілің бұлттан арылмасын, Түктібай! Көзіңді ақ шел қаптасын, Түктібай!..

	Бұрынғы қайғы ауыр да болса азатсыз екен. Енді Түктібайдың күйеуін өлтіргеніне көзі жеткелі Мәдина өз аңғалдығына қорлана жасып, қатарынан үш күн бойы төсек тартып жатып қалды. Тек үш күннен кейін ғана бас көтеріп Қармақшыға Күләйімді іздеуге сапар шекті... Сонан кейін де Мәдина балық аулап, суармаға егін салудан қолы қалт етсе бітті талай-талай қала мен Қарауылтөбе арасын ақжол етті. Бір айдан соң Мәдина өзінің Түктібайдан екі қабат екенін білді. Білді де қанды қол өзінің қас жауынан бала көргісі келмей басын тауға да, тасқа да соқты. Бірақ көрер жарығы, жұтар ауасы бар нәресте ешбір зауалдың қармағына ілінбей тоғыз ай, тоғыз күннен кейін қақаған қаңтардың қара суығында дүниеге келді. Мәдина Түктібайдан аумайтын баланы аштан қатыруға сан мәрте оқталса да, шындап жылаған сәт аузына емшегін тосты. Кейде Ұлыкөлдің үкiсiне шым батырып үнін бір-ақ өшірулі ниет еткенмен, іштен шыққан шұбар жыланды қимай үйіне алып қайтты... Ал қара пейіл, сары адамның тәнінен жаралған бала күн санап ер жетіп келе жатты. Амалы таусылған Мәдина сәби атын Тоқшылық қойды...





ТҮЙІН


	(эпилог орнына)



	Жылдар жылжып өтіп жатты. Жұрт баяғыдай кең далада емін-еркін тірлік етуден тыйылып, кеңес өкіметінің кәмөнесінің қамшысының астында қойдай өріп, жылқыдай жусап өмір сүруді бастаған шақ-ты. Әдепкіде Қарауылтөбеден табан аудармай отырған Мәдина да екі баласын ертіп, артельге бірікті. Елмен бірге демалыс атаулыны білмей, жан беріп, жан алып еңбек етті. Ашаршылықтан соң сирексіп, сәмсіреп қалған халық тек түскі азғантай үзілісте бастан кешкен қасіреті мен естіген сұмдығын сыбырлап қана сөз етіп шерін сыртқа шығарса, Мәдина тіс жармай тыңдады. Бірақ өзі сонау жылы басынан кешкен қаралы оқиғаны тірі пендеге сездірмей, бітеу жара іште сақтап үнсіз егілумен таң атырып, күн батырды.

	Мәдина сол күні де екі баласын ертіп, алыстағы дала қосына беттеген. Кенет есiне Күләйімі түсіп ойға батса керек:

	– Мәдина! – деген қаттырақ дауыстан селк ете қалды. Жалт қараса қасына келіп тұрған Жиенқұл екен. Бір-бірімен кезікпегелі қай заман. Қартайып қалыпты. Күйеуіне көңіл айтатын сыңайын байқап тізе бүкті. Сонан Мәдина Жиенқұл құран оқып бет сипаған соң ғана амандық-саулық сұрады. Балаларын шақырып:

	– Ағаларыңа сәлем беріңдер, – деді.

	– Ой, айналайын-ай, Серғазыжанбысың. Тфә, тфә, тіл-аузым тасқа, өзің дырдай азамат болыпсың ғой, – деді Жиенқұлға сәлем берген Серғазының арқасынан қағып, “Ат тұяғын тай басар” деген осы. Е, сен кімнің баласысың?" деп сұрады Жиенқұл Тоқшылық ұсынған екінші қолды алып тұрып.

	– Қабыштың.

	– И-ии, Қабыштың де. Кенжесімін де... Жарайт, жарайт. Ал, енді бара қойыңдар... Бақытты болыңдар...

	Тоқшылықты көрген Жиенқұлдың көз алдынан Түктібай бейнесі кетпей қойды. Тік қабағы, шүңірек көзі, істік мұрны, жирен шашы, көк көзі бәрі-бәрі сойып қаптап қойғндай екен. Сосын неге екені белгісіз еріксізден-еріксіз Түктібай жайлы әңгіме қозғап кетті.

	– Ана жылғы жұтты айтамын-ау, халықты қансыратып кетті ғой. Сен оған Қабышты құрбан етсең, мен анам мен арыстай ұлымды бергенмін, Мәдина.

	“Күләйімімді де жоғалтқанымды білмейді, – деп ойлап еді, ып-ыстық жастың бетін айғыздай тіліп, төмен қарай сырғып бара жатқанын сезді. – Жиенқұл-ау, мен де екі бірдей адамымнан айрылғанмын”, – деді іштей.

	– Азғантай астығымыз бар еді, – деп сөзін жалғастырды Жиенқұл, – Соны үнемдеп, балықтың сорпа-суына қоссақ көктемге жетеміз ғой деп ойлайтынбыз. Бұйырмаған нәрсеге лаж жоқ екен. Әйел екеуміз балық аулап кетсек, бетін таңған біреу апамның астындағы ұрадан алып кетіпті. Немерелерінің ашыққанын көрген ана байғұс сол күннен бастап оңалмай-ақ қойды. Өлгенінше "Құдайға күнәкар болсам да айтарым, менің ұрым Түктібай. Сөзі де, жүрісі де соған келеді", – деумен дүниеден өтті жарықтық. Апама қоса тағы да бір балам шетінеді. Сосын азын-аулақ балық жинап біз де жер аудық. Бұрын елде жүргенде аштан қырылып жатқандар тек біздің ауылдың адамы ғана сияқтанатын. Сөйтсем, оным қате екен. Ашаршылық апатының қазақ даласына тегіс жайылғанына сол сапарда көзім жетті. Қай жолмен жүрсек те аш-арыққа кезігіп, аттасақ аштан өлген қазақтың мүрдесіне сүріндік. Арыс деген стансада шығыстан да, батыстан да, түстіктен де, ат тұяғы талып жететін теріскейден де сүйретіліп, ағып-тамып келіп жатқан қалың нөпірге кезіктік. Сұрықтарына қарап әрбірден соң қалай жеткендеріне қайран қаласың. Сұрасаң айтатындары: “Наны мол елге барамыз". Оның қай жақта екенін түптеп, түсініп жатқаны да мардымсыз. Әйтеуір сандалу, әйтеуір сабылу. Несін айтасың. Мәдина, мен сол кезде аштықтан ақылынан алжасқан тұтас бір халықпен – өзімнің туған халқым қазақпен ұшырастым...Балалардың бірін жетектеп, екіншісін арқалап, қашып-пысып, жат елге Зәуре екеуміз әзер жеткенмен, барғасын жалданып жұмыс істеп, жалынып қызмет қылдық. Таң атқаннан күн батқанға дейін мен жер кетпендеймін, Зәуре жалшылыққа алған үйдің кір-қоңын жуып, қорасын сыпырады. Тапқанымыз өзек жалғауга әзер жеткенімен іштей соған да шүкіршілік етеміз. Өйткені сырттан ағылып келушілер толастамайтын. Олардың бәріне бірдей жұмыс қайда. Қысталаң шақ түгіл мамыражай кездің өзінде бейнет қылып, маңдай терін төкпеген кісіні кім жарылқаған. Сондайда жаны алқымға тірелгендердің жасаған алжас әрекеті көл болды. Бір қадақ астық үшін шырылдатып кәмелетке толмаған қызын кәрі шалға сатқандар да, зар еңіретіп әйелiн тоқалдыққа жетектетіп жіберушілер де ұшырасты. Мүлде қарманарға тал таппағандар алақан жайып, қайыр сұрады. Өзегі талып, өмірден күдер үзген мiскіннің қайсысы қисық ісіне есеп берген, ішінара қол жетер қашықтықтағы тіске басар нәпақаны көзі шалса, қақшып кететіндер де кезікті. Ондайда ашулы үй қожайыны кімді аясын. Кейбірі қолына не түссе сонымен ұрып қан жоса етсе, кейбірі шынжырда тұрган итін босатып жіберіп, басқаларға сес ету үшін қасақана талаттыратын. Тірі қалса құба-құп, өлсе жауабы жоқ. Көр қазып та әуреленбей, қыстақ сыртындағы сайға сүйретіп апарып, бетін топырақпен бастыра салады. Бұрын ауылда жүргенде ата-тегін, руын қазбалайтынымыз көкіректің соқырлығынан екен. Жат жерде қазақ қазаққа бірге туған бауырындай елжірей қарап, тағдырына араша түсуді армандайды. Бірақ сондайда шарасыздықтан бармақ шайнап, көзімізге жас алған кезіміз аз емес.

	Жиенқұл бір сәт үнсіз отырып барып, сөзiн қайта жалғастырды.

	Бір күні түс мезгілінде жұмыстан титықтаған соң үзіліс жасап, шай ішіп отырғанмын. Үлкен балам: “Аға, бір қазақты тағы да ит талап жатыр”, – деп ентіге жүгіріп жетіп келді. Жалма-жан орнымнан тұрып барсам, жұрт жиналып қалыпты. Ал үлкендігі өгіздей ит жасыл пүліштен бешпенті бар біреудің кеудесіне мініп алыпты. Әлгі адамның мойнында қызыл күрең қалта, ал қойнынан төгілген неше түрлі алтын-күмістен жасалған бұйымдар күнге шағылысып көз қаратпайды. Жиналган көпшілік ит жұлқылаған кiсiге емес, алтынды қызықтап тұрғандай елестеп кетті маған. Сол cәт көп ортасынан біреу: “Ой-бай-ау, мынау біздің Түктібай ғой! Бір замандағы болыстың пешірі Түктібай бұл! Ажыратсаңдаршы тезірек!", – деп байбаламдай бастап еді, Төбет астында жатқан қазақ бет-аузының қан жоса болғанына да, иттің қыбырлаған сайын алқымына қадалған аранды тістеріне де қарамай: “Тимеңдер төбетке! – деп қырылдай дауыстады. – Таласын, таласын! Біз де бір кездерде халқымызды ит боп талағанбыз! Халықты тонаған біз сияқтылар ит өліммен өлуге тиіс".

	Дегенмен жиналған халайық өзі айтты екен деп, қол қусырып қарап тұра алмады, ит астынан ажыратып алды. Қасына барсам, бір замандағы Түктібай деуге келмейтін, көзiн ақ шел қаптаған, шашы қудай ағарған, омырауы қан жоса ақ шал жатыр екен. “Марқұм жанын кешіп кетіпті" деп жатты біреулер. Мұндайда қиын кез дегенмен, көріп тұрып кетіп қалу кімге оңай. Жиналғандар аз-кем ақылдасып алып барып, жеделдетіп жерлеуге ұйғарым жасады. Көр қазатын кетпен, күрек тақтап, көтеріп алып жүретін зембіл жасап жатқан. Көп арасынан біреу шашылып жатқан алтын-күміс бұйымға қарай саусақ шошайтып: "Мыналарды не істейміз?” – деп сұрады.

	Екі-үш егде кісі ақылдасып-кеңесіп:

	"Біре көмілсін! Елді тонап жинаған қазына кімге опа беруші еді, өзімен бірге жер астына кетсін!” – деді. “Мойнындағысын ше?” “Мойнындағысын дейсің бе? Ішіндегісі немене екен өзінің?" “Топырақ”. “Е, солай де. Түсінікті. Жақын жылдар ішінде елге оралудан үмітсіз екен ғой, байғұс... Оны да қозғамаңдар"... Ақыры солай істелді де. Ақ жуып, арулап жатуға шама қайда; сол тірі кездегі киімін өзгертпестен жерлеудің ырымын жасадық. Ертесіне ерелетіп жер кетпендеуге шыққанмын. Жол қыстақ сыртындағы қазақ зираты атанған сайдың жанынан өтетін. Анадайдан ағарып жатқан әлденеге назарым түсті. Жанына барсам, кеше ғана өзiмiз көміп кеткен Түктібай. Түн жамылып көрді ашқан қарақшы мүрдені сыртқа сүйреп шығарып, қойнындағы алтын-күміске қоса, үстіне лыпа қалдырмай сыпырып әкетіпті. Жалғыз-ақ мойнындағы құм салған қызыл күрең қалтаға ғана тимепті. Асығыс болсам да қарға-құзғынға жем етіп, ашық тастап кетуге дәтім жетпеді. Көрге қайта түсіріп, бетін жасыруға кіріскенмін. Әлде сескендім бе, әлде марқұм тіріліп кетті ме, әйтеуір қалайда Түктібай ит талап жатқанда айтқан сөзін тағы да – жеті қат жер астынан жағы cембей қайталап:

	– Тимеңдер төбетке! Таласын, таласын! – деп ышқына айқайлап жатқандай, тұла бойым түршігіп, төбе шашым тік тұрды. – Біз де бір кездерде өз халқымызды ит болып талағанбыз! Халқын тонаған біз сияқтылар ит өліммен өлуге тиіс.

	Егер нанар болсаң, сол азалы үн түрлі ойға бастап, әлі күнге дейін құлағымнан бір сәтке үзіліп көрген емес, Мәдина. Ел тоқ, заман тыныштықта қоң жинап, көкірек кергнн пысық, ашаршылықта жалғыз жарым әлсіздің соңғы ризығын бұқпантайлап келіп қақшыған қорқау, көппен бірге қор болған шақта халықты аузына алғанына қайранмын. Сондайда кейде марқұмның біраздан бері жанын жеген өкініші шығар деп кәдімгідей түсінуге тырыссам, кейде Түктібай қазақ халқы басынан өткерген түрлі қорлыққа тек өзі сияқтылар ғана емес, "біз де” деп, бұрын-соңды тәж киіп, таққа отырған хандарынан бастап, тізгін ұстап, бұтқа толған қарасына дейінгі шөпке тышарлардың баршасын айыптағанға сайып, ақыл адастыратын кезім де аз емес.

	Бағанадан бері Жиенқұлдың әңгімесін жүрек сыздата үнсіз тыңдап, құдай қосқан қосағы Қабыштың ажалына жетіп, аманат қазынаны тонаған, өзінің арына өшпестей дақ салып, бауыр еті баласы – Күләйімді шырылдатып тастап кетуге мәжбүр еткен Түктібайдың есімі есітілген сайын Мәдина күнде аяқ аттаса-ақ бітті қардай жаудыратын лағнет, қарғысын ерін жыбырлатып қайталап отырған. Тек сонан оның бұл дүниеден әлдеқашан жөнеп кеткенін естіген сәт қана көкірегін үнемі өртеп, тынысын тарытып тұратын қайғы-шерді енді қалай пәсейтудің жөнін таппай қиналатынын аңғарды. Сосын басқа бір көңіл күйге ерік беріп Күләйімнің елесіне еміреніп, байлық пен молшылықты бөтеннің жиған-тергені мен басқа елдің қайыр-садақасынан емес, маңдай тері мен қазақтың даласынан іздеген Қабышымен ойша сырласу үшін ашаршылық жылы бастан кешкен қасіретті жайларды санасында қайта жаңғырта бастаған. Кенет әңгіме арнасы басқа бір салаға ойысып, жанын жалдап, қойны-қонышына тыққан қазынаның Түктібайды көрде де тыныш жатқызбағанын естіген сәт:

	– Азғын неме, алтын-күміс асыл тас табылса өлібұлыққа жетердей ұрынушы еді, – дей беріп еді, Жиенқұл:

	– Қайдан жетсін, – деп іле жалғастырып сөзге килікті. Боқ дүниенің ұштығына кім үде шыққан. Бәрі де жоғалады, тозады. Тозбайтын жалғыз қазына қазақтың жері мен елі екенін көзімізбен көрдік қой... Қой, былшылдап басыңды қатырдым ба? Кетейін. Әңгіме неден шығып едi өзi, e, әлгi ашаршылықтан екен гой. Жиенқұл сөйлеп бара жатып, Тоқшылық жаққа қараумен болды.

	Мәдина ілгері ұмтылғанымен жүйкелеп орнынан көтеріле алмаған. Соны анадайда аңғарып қалған Серғазы мен Тоқшылық жүгіріп келіп, анасын қолтығынан демеді. Бірақ, Мәдина аяғына мінген соң да балаларының қолын тас қылып ұстаған қалпы босатпады. Со күйі алға қарай адымдады. Оң жағында адам атаулыға жақсылық жасауға жаны құмар азамат, жан жарынан қалған тұяқ та, солында сөз еткендер ренішсіз еске түсірмейтін қара жүрек кісінің қанынан жаралған ұрпақ. Екеуі де қанасын қақ жарып шыққан өз перзенті. Сонда да ана байғұс солардың болашағын ойланбай тұра алар емес.

	Ал сағым ойнаған сары дала жұмсақ топырақ бетіне түскен сан алуан ізден басқа ешуақытта ештеңе болмағандай, әлде де ешнәрсе болмайтындай бей-жай.





АВТОР ТУРАЛЫ МӘЛІМЕТ




	Адам Мекебаев – 1940 жылы 19 сәуірде Қызылорда облысы, Қармақшы ауданы, «Ақжар» кеңшарында дүниеге келген.

	1965 жылы Қазақ мемлекеттік университетін, 1987 жылы Мәскеудегі Дүниежүзілік әдебиет институтының жоғары әдеби курсын бітірді.

	1965 жылы республикалық «Лениншіл жас» (қазіргі «Жас Алаш») газетінде, 1966 жылдан Қызылорда облыстық мәдениет басқармасында жұмыс істеп, 1971–1974 жж. аралығында Қызылорда облыстық Халық творчествосы үйінің директоры қызметін атқарды. 1974–1975 жж. республикалық «Қайнар», 1975–1981 жж. «Жазушы» баспаларында редактор болды. 1981–1982 жж. Қазақ КСР Мәдениет министрлігінде, 1983–1984 жж. Қазақ КСР мемлекеттік сценаристер алқасының кеңесшісі, 1987–1992 жж. «Жұлдыз» журналында, 1992 жылдан «Қазақ әдебиеті» газетінде қызмет атқарды. Қазір «Ақиқат» журналында қызмет істейді.

	«Жадыра», (1970) «Жезтырнақ» (1973), «Аңызақ» (1978), «Құпия қойма» (1979), «Бойжеткен» (1982), «Айтылмай қалған аңыз» (1990) секілді оннан астам повестің басын құрған проза кітаптары мен «Періште келіншек» (1982), «Жер кіндігіндегі апат» (1992), «Дауылды жер» (1988), «Қазына сыры» (1994) романдарының авторы. 1985 жылы Мәскеудегі «Советский писатель» баспасынан «Лебединая печаль», 1987 жылы «Суховей» повестер жинағы орыс тілінде жарық көрген. «Құпия қойма» романы (2008), «Сырдария кітапханасы» сериясымен екі томдығы (2009) жарық көрді.

	«Ерен еңбегі үшін» (2001) және Тәуелсіздіктің 10 жылдығына арналған медальдармен марапатталған, Халықаралық «Алаш» әдеби (2005) және С.Сәдуақасов атындағы ҚР Журналистер одағы сыйлықтарының лауреаты.

	Адам Мекебаев 74 жасында 2014 жылы 9 қыркүйекте дүниеден өтті.





	https://t.me/kzkitap





