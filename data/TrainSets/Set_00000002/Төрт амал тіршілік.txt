	Қуандық Түменбай

	Төрт амал тіршілік



	Хикаят



	Өзі біртүрлі жігіт. Ауылдастары түсіне алмады. Осындай әрі-сәрі кезеңде өлмелі әке-шешесін Алматыға көшіріп әкетпекші. «Не қылар екен?» деп ағайын аузын ашып, бір-біріне көз қысып қарап еді, Жапал «Өзім білем» деп өрекпуінен танбады.

	Өзі шақыртушы боп үй-үйді аралап шықты. «Бір мал сойып, жұрттың батасын алмақшы едік. Құранда бірге болыңыздар». Ағайынды да, ұзын көшедегі көрші-қолаңды да бірін қалдырмай құлақтандырды. Жұрт шақыртушы боп жүрген Алматыда тұратын әйгілі ғалым Жапалды көріп бір жағынан ырза болса, бір жағынан таңғалды. Ырзалығы – телевизордан түспей таңдай қақтырып жүрген әйгілі жігіт өз аузымен бас қосудың себеп-салдарын айтып, кішіктігін танытса, қораштығы – үй жағалауға басқа біреу табылмады ма екен деп кінә артады. Жұртқа ештеңе жақпайды. Бірақ, әйтеуір, түс әлетіне таман, ошақтағы сексеуілдің жалыны сумаңдап аспанға өрлеп, қазан қайнап, бас шорши бастағанда есік алдына едәуір қара-құра жиналып қалды. «Көш көлікті болсын!», «Қоныс оң болсын!» деп, оң қолдарын жүрегіне қойып, айтар сөздерін айтып, көрші-қолаң біртіндеп келе бастады.

	Жапал кеше базарға да өзі барып, семіз қой әкеліп, әкесінің інісінен бата сұрады. «Үлкендердің көзісіз ғой, бата беріңіз». «Жанның құдайы жануар!» – деді де, күні кеше қоймашы боп, бүгін көп дүрмектің арасында қалған Мұнар салғырт алақан жайып, суық бет сипады. Оған базардан мал әкеп сойып, ағайынға «ал, жақсы» деп, біреу қуғандай әке-шешесін қаңбақша дөңгелетіп қалаға көшіріп әкетіп бара жатқан жігіттің қылығы ұнамады. «Не басына күн туды екен, өлмелі шал-кемпірді қалаға сүйреп?!». Інілігін алға сап алдын ала айтып еді, ағасы: «Жапал қалай шешсе, солай болады ғой», – деп ығына жығылды. Жеңгесіне қарап еді:

	«Шал қалай айтса, солай болады ғой», – деді самарқау. Бір-бірінің аузына түкіріп қойғандай екеуі де сөйлесе – сөзге берік, қарай қалса – қайыңның безіндей қатал.

	Алдыға жас ет келгенде, Аспанқожа көкті шолған көтеріңкі көзімен тамның төбесін бір сүзіп шығып:

	– Саттар, өмір бойына кірәсін саттың. Есебіңнен бір жаңылмадың. Балдарың да есепке жүйрік болды. Сол балдардың арқасында енді Алматыға барып өмір сүргелі отырсың, – деді де, буы бұрқыраған табаққа иегін төмен түсіріп бір қарап қойды. Ол бас келсе өзінің алдына келетінін күткендей еді.

	Саттар үнсіз қалды да:

	– Бұйыртқанын көрерміз, – деді.

	Осы мезет қалайы тәрелкеге салған қазақы қойдың басын Саттардың әйелі Ғайша әкеп дастарханға қоя бергенде, сәл төмен отырған жас жағынан Аспанқожадан кейінгі орынды иемденіп жүрген Бертай шалт қолын созып, өзіне қарай тартып алды.

	– Бізге де бас ұстайтын күн туған шығар. Қашанғы қожаға бас ұстатып, иығына шапан жабамыз. Заман өзгерді ғой. Колхоз тарады. Заманның өзгерісі мына Саттарды да қартайғанда қалаға көшірді. Осы малдың сойылуы да заманның өзгеруінің арқасы. Басты мен ұстап, батаны мен беремін.

	Аспанқожа оңай көнді.

	– Елу жыл «Қызылтаңның» басы қолымнан өтті ғой.

	Қанағат!..

	– Колхоз тарамаса, төрінен көрі жақын Саттарды баласы көшіріп әкетпес еді. Жапалжан, дұрыс істедің, – деп Бертай былбырап піскен жұмсақ құйқаны қылқ еткізіп асағанда қақалып қала жаздады. – Колхоз тарамағанда көшпейтін еді, – деп тағы қайталады. – Мә, осы жердегі баланың кішісі өзіңсің, – деп қамыс құлақты ат жақты, құс тұмсық, ашаң келген Жапалға ұсынды. Ол да үйдің иесімін-ау деп именген жоқ, күрек тісін алға салып ақситып, былбырап піскен құлақты қырт еткізіп екі асап бір-ақ жұтты.

	– Көз боп жүре бер, – деп жұмық көзді ойып ап, мал иесі Саттарға ұстатты. Мөп-мөлдір көз жайылған алақанға жылап кетіп бара жатқандай көрінді.

	Аспанқожа тамсанып отыр. Қанша дегенмен үрдісті бұзу оңай ма, жоғары қараған көзі төбені атуға оғы жоқ, көкірегінде оқтаулы мылтық бас ұстаған Бертайға бағыштаулы еді.

	– Бәрін өздеріне таратып бердің ғой. Бұрын бас ұстамаған адамның тірлігі осылай болады, – деді колхоз ардагері, аздап ұрттайтыны бар Қантай.

	– Өздері жесін. Осы қазақтың малын қожа мен шешен, онан қалса орыс-ақ жеп бітірді. Егер Дуду шешен колхоз тарап, Кавказға көшпегенде, Қожекеңнен кейін басты сол ұстайтын еді. Қазақ қонақ сыйлап, тамсанып отырғанына мәз. Көшіп бара жатқан Саттардың басынан да бір дәм таттық қой, әйтеуір.

	Батаны да Бертай берді.

	– Жорытқанда жолдарың болсын, жолдасың Қыдыр болсын. Туған жерлерің ғой, ауылға келіп тұрыңдар. Саттар кірәсін сатқан бензобак осы топырақта көмулі күйі қалды. Ол осы ауылдың музейіне қойылады. Жапал айналайын, жолдарың болсын! Әке-шешеңнің көңіліне қара. Қайтқан күні ауылға алып келерсің. Елміз ғой. Әумин!

	Бәрі суық бет сипады. Аспанқожа шәйға қарамай кетіп қалды. Бертай «Шәй ішпей тұрмаймыз» деп, үй иелерінің көңілін аулады. Ел басына көтерген бір ауылдың «дін әкесі» Аспанқожа колхозбен бірге біздің де құрметіміз кеткені ме деп алабұртып, «Саттар, оң жол! Хабар үзбе», – деп қоштасып, кемсеңдеп бара жатты.

	Шәйға «асау» Бертай ғана қалды. Жапалдың немере ағасы да жалт етіп бір көрініп, үйім жақын дегендей қас пен көздің арасында ғайып болды.

	Бертай сары самауырдың ысылы басылғанша отырды. Көп сөйледі, көп айтты. Ауылдың әрбір адамына тоқталды, әркімнің пендешілігін сырттай бетіне басты.

	– Сіз де өзіңізбен-өзіңіз жүрген адамсыз, Сатеке, – деп «сізге» көшіп, сыпайы бастады. – Мына қара қой да «Саттардың үйінен пышаққа ілінген тұңғыш малмын ғой» деп жылап кеткен болар. Жаны шығарда «Саттар-ау, мал соймаушы ең, мұның не?» деп сауал қойған болар, – деп тырқылдап, селкілдей күлді. «Шығын да», – деді қатар отырған Саттар. Сосын Бертай тамсанып, айналасына қарады. Саттармен бірге туған Мұнардың да кетіп қалғаны. Өткелде серік бола алмады. «Былқылдап піскен ет, майлы сорпа, қою күрең шәй – бәрі тәтті. Нағыз тәттінің болмағаны ма?» Болмайтынына әбден көзі жеткен Бертай:

	– Ауыл ішіп кетті. Бұл колхоз деген жарықтықтың жақсылығы көп-ақ қой, бірақ ауылды алқаш қып жіберді. Соның бірі – менмін. Енді колхоз тарап, жекешелену кеп, арақ емес, айран тауып ішсін жұрт. Жүдә, жақсы болды. Халық жалқаулықты қойып, жеке еңбек ететін болды. Бірақ аузы-мұрны жоқ ақ отаудай не істерімізді білмей далбасалап қалдық қой. Жөн-жоба көрсететін біреу табылса, менің «ДТ-54»-ім есік алдында қаңтарулы тұр, от алса қопарып жіберер еді нені болса да.

	Бертай ішпесе де мас адам секілді бөсіп сөйлеп отыр. Бірінші рет басты ауылдың «дін әкесі» Аспанқожадан күшпен алып өзі ұстады, батаны өзі жасады. Бұл – әлі ауылда гу-гу әңгіме болатын тақырып. Басталды әңгіме. Біреуі «Көргенсіз екен» десе, біреуі «Бертайдікі дұрыс, қашанғы басқаның аузына қарап, сарқытын жейміз» деп құптайды.

	– Сәке, сен аузыңды таза ұстадың. Ішкен жоқсың, – деп үй иесіне соңғы рет қарап, мадақ айтты. Бұл әлі де сөзге түсініп, үкілеген үмітті құстай ұшырып жіберер ме екен деген қызуы қайтпаған көңілдің алабұртуы еді. Саттар сынбады. Саттардың діні қатты. Саттар біреуге бірдеңе әперіпті, оның ішінде үйіне келген трәктірші Бертайға өз қолымен арақ құйыпты деген аңызға бергісіз сөзге негіз қаланбай қалды. – Сәке, қолың таза, есепке жүйрік едің. Біреуге бір летр кірәсінді артық не кем құймадың. Нефтебаз құрылғанда соның есепшісі болдың. Бастық қояйын десе, депломың болмаған ба?!

	– Балдар оқыды ғой, – деді ұйқысы келгендей есіней берген Саттар.

	– Сен, Жапал, әлжуаз болдың, – деп енді төмен отырған қағілез, құс мұрын жігітке ойысты. – Таяқ та жедің. Доптаяқ ойнап, мұзға да түстің. Біздің қатын айтады, соның сабағында сен химиядан тәжірибе жасаймын деп колбаны бұрқ еткізіп жарып алып, өртеніп кете жаздапсың ғой, бәтшағар! – деп бетіне біраз үңіліп қарап қалды.

	– Ондай-ондай болған, – деп Жапал зертханада колба жарылып, қолы күйіп қалған өткен өмірін ойлап кетті.

	– Сені періште кесіп кеткен. Ол Бертай көкеңнің есінде, – деген кезде шыдамы таусылып әрең отырған Саттар:

	– Қой, әріге бармайық, – деді қабағын шытып.

	Әке баласын бес жасында періште сүндеттеп кетіп, Бертайдың «Беларусімен» аудан орталығына апарғанын, оташы көз жүгіртіп, көкдәрі жағып, «Енді пышақ тигізудің қажеті жоқ» деп шығарып салғанын көз алдына әкелді.

	– Онда мен тұрдым. Ертең нешеде жүресіңдер?

	– Таңға жақын.

	– Өзім шығарып салам.

	Ұрттамаса да бүгінгі батылдығына мас болып, ішек-қарнын түгел ақтарған Бертай аяғын әрең басып барады. Қоғамдық құрылысты да өзгерткен бір өзі сияқты.

	***

	Таң бозарып атып келе жатқанда Саттардың есігінің алдына «ГАЗ-51» келіп тоқтады. Уәделесіп қойғандай-ақ Бертай да бір бұрыштан шыға келді. Келген бетте ішке кіріп, ескі кебеже мен ескі сандықты дәу мәшинеге арта бастады. Саттар – дүние жимаған адам. Бар дүниесі – үш ұлы мен екі қызы, солардың оқуы мен тоқуы. Солардың жұрт қатарлы оқып, ел алдында жүруі оның жинаған байлығы болды. Жапалдың Мәскеуде пәлен жыл оқып, шетелде пәлен жыл жұмыс істеп, енді кеп әке-шешесін қолына көшіріп алуы – ауыз толтырып айтар мақтаны, сұқ саусағын шошайтып көрсетер байлығы. Келін – қаланың тумасы. Ол да Мәскеуде химиялық технологиялар институтын тәмамдаған бір дәудің қызы. Бірақ қаланың баласы секілді шошақай емес. Қазақша шүлдірлегенмен, көңілі ашық, сөзі салмақты. Өзі соңғы кезде сырқаттанып жүр. Сырқат болса да көшіріп алуға қарсы болмай, қайта күйеуінің делебесін қоздырып, қолтығынан демепті. «Барғасын біз бөлек тұрамыз ба, жоқ әлде?..» деп сұрап еді, баласы «Көрерміз» деді даңғырлап. «Даңғырлап жүріп, бәрін бітіріп жүреді» деп көңілін тоқ санап қояды. Өзінің көшеміз дегелі асқа зауқы жоқ, ішпей-жемей тоқ жүр.

	Екі кебеже мен екі сандық артылды. Ескі радиола да шошайып сандықтың үстінде тұр.

	– Мынаны тастап кетсек қайтеді? – деді мәшиненің үстіне шыққан Бертай.

	– Жоқ, болмайды, ол менің өмірім ғой, – деп Жапал жерде тұрып жіңішке даусымен алагеуім қараңғылықты тітірентіп жіберді.

	«Осы кейде жынды мен саудың арасы секілді» деді Бертай ішінен.

	Жапал бұл радиоланы он жасында әкесіне қоймай жүріп сатып алғызып, күндіз-түні тыңдайтын. Роза Бағланова, Ермек Серкебаевтың әндерін қайталап қоюдан жалықпайтын. Эмиль Горовец, Майя Кристалинскаялардың өзгеше даусы құлақ құрышын қандыратын. Ең тамашасы – Алматыдағы

	«Қайраттың» ойынынан кешке репортаж беретін. Түсінсе де, түсінбесе де қозы-лақ маңырап қиқу қызғанда бұл үйге кіріп ап, бүрісіп, радиоланың түбінен шықпайтын. «Қайрат» жеңсе, мәз болатын, жеңілсе, өзі біреуден таяқ жеп қалғандай томаға-тұйық жүретін.

	– Болды. Бітті. Енді басатын ештеңе жоқ, – деп Бертай әлі кете қоймаған ай жарығының астында мәшинеден секіріп түсті.

	– Енді, Сатеке, кетераяқ жасамаймыз ба, – деп інісі Марғау бір бөтелкені әкеп, екі қырлы стаканды қасына қоя бергенде Бертайдың даусы тосын саңқ етті.

	– Жоқ, жасамаймыз. Сатекең «Қызылтаңда» таза жүріп еді, Алматыға да таза кетсін. Керегі жоқ. Малыңды бауыздамай-ақ қой.

	– Бертайдың даусы күні әлі шықпаған таңғы таза ауаны тіліп өтті. Марғау бір бөтелке мен екі қырлы стақанын қысып ұстаған күйі қалды.

	«Мынау адам болайын деген екен, – деп іші қылп ете қалды Саттардың. – Осылай-осылай ауылдағылар ішуді азайтып, еңбекті көбейтсе». Мәшине кәбеңкесіне мініп бара жатып осы бір ой көкірегін мұздатты. Ауылдық жерде ешкім де төс түйістіріп қоштаспайды. Бұлар да «Қош, қош!» деп әлі атпаған таңның астында состиған күйі қалды. Кемпір мен шал кәбеңкеге отырды. Жапал інісі мен қарындасын алып, жеңіл мәшинеге мінді.

	Ауыр мәшиненің арбиған дөңгелек ізінің артынан жеңіл мәшиненің жұқа ізі сызып келеді. Шөп орса, алақаны күлдіреп, күрек ұстаса, қолы талып қалар, бірақ балдармен ерегісе қалса, өліспей беріспес әлжуаз Жапал әке-шешесі мінген көш-көлікті қара жолға салды. Марғау мен Бертай артынан қараған күйі селт тұрып қалды.

	– Кетті ғой, енді оңашада, – дей бергенде, Бертай бөтелкені Марғаудың қолынан жұлып ап, қабығы қатпар-қатпар жуан тұт ағашына бір періп, күлпаршасын шығарды.

	– Сөзге түсінетін жалғыз адамды да қалаға шығарып салдық, – деді ол сейіле бастаған қараңғылықта Марғауды ала көзімен ата қарап.

	Көрмегені жоқ тұт ағашы тәнінен ащы су сорғалап, жылап тұрғандай көрінді.

	Жүк артқан мәшине Оқшы ата мазарының тұсына тақап қалған. Жапал басып озып, «Тоқта!» деген белгі берді. Мектепте жүргенде осы Оқшы атаны зерттемек боп талай-талай кітап ақтарды. Көне көздерден қасында жатқан Қыш ата, Ғайып ата, Кітап аталардың тарихын сұрастырды, аудандық газетке, одан асып пионерлер газетіне мақала жазды.

	Мәшине жол жиегіне тоқтады.

	– Көке, түсіңіздер. Аталарға Құран бағыштайық.

	– Жапалжан, өзің оқи бер, – деді әкесі төмен қарап. Жерге түсіп, белін жаза алмай екі бүктетіліп тұрған Саттар Құран білмейтіндігін ағарып атқан таңнан жасыра алмады. Жүрелеп отырған әке мен шеше, үш ұл мен екі қызға мұнартып тұрған Оқшы ата мазарының бейнесі қорқынышты көрінді.



	– Би-исми-л-лаһи-р-рахмани-р-рахим

	Әл-хамду иллаһи рабби-л-әләмин

	Ар-рахмани-р-рахим... Мәлики йауми-д-дин

	Иякә нағбуду уа някә нәстәғин

	Иһдина с-сирота-л мустақим

	Сирата-л изина әнғамта

	Ғалейһим гейри-л-мағдуби ғалейһим уа ла-д-даллин...





	Жапалдың жылдам сөйлейтін жіңішке даусы аулының шекарасында таң бозында «Фатиха» сүресіне ұласты. Сүрені оқығасын бәрі мәшинеге қайта отырды. Осы кезде әкесі «Осы біздікі не әуре?!» дегендей кемпіріне қабағын шыта қарады.

	Екі мәшине де астананы бетке алып жүйтки жөнелді. Рөлге інісін отырғызған Жапал кең даланың әр төбесіне төбесі көкке жеткендей масаттана шұқшиып келеді. «Мен қалаға көшіп барамын. Ата-анамды қалдырмай алып кетіп барамын. Ура! Урбанизация, сен жеңдің! Ур-ба-ни-за-ция!» Жіңішке даусы қатты шығып кетті.

	Інісі мойнын бұрып бір қарады.

	Ағасының сыры інісіне мәлім.

	***

	– Мынау Жаңа алаң. Мен де осы жерде ұсталдым. Мына трибунада өкімет басшылары тізіліп тұрды. «Қойыңдар бассыздықты», – деді. «Жатаққа қайтыңдар!» – деп республика прокуроры айқайлаған кезде: «Жатақ емес, жатақхана. Жатақ дегеніміз – кедейдің аулы», – деп айқайлады бір жігіт. Міне, дәл мына жерде.

	Әкесі тізесі дір-дір етіп соңынан еріп келеді. Бұрын газеттен оқығанын қанағат тұтып жүрсе, енді Жапалдан естіп, Жаңа алаңды табанымен басып, шын желтоқсанның не екенін біліп келе жатқан сыңайы бар. Әуелі ҚазТАГ хабары зәреңді ұшырып, «маскүнемдер мен бұзақылар көшеге шықты» деп күстаналады ғой балдарды.

	– Мынау Желтоқсан көшесі. Осы жерде Қайрат Рысқұлбеков жасақшы орысты өлтірді деп өлім жазасына кесті. Қайрат ол күні тіпті алаңда болмаған. – Жапал сөйлеп келе жатыр. Әкесінің тізесі дірілдеп, өлі әруаққа бір Құран бағыштағысы кеп кетті. Айнала зуылдаған мәшине. «Бұл жерде бола қоймас. Үйге барып бағыштармын білгенімді». Намазға жығылу да ойында бар. Өйткені қаланың тас үйінде адам зерігеді екен. Газет пен жорнал оқып та көзің талады.

	– Осы алаңға Тәуелсіздік алаңы деп ат берер едім... – Жапал жылдам сөйлейтін жөппелдемесіне салып кетті. – Нағыз Тәуелсіздік алаңы. Париждегі Жұлдыздар алаңы секілді сұранып тұр.

	– Балам, бәрі де өз кезегінде. Асықпа, аптықпа. Мынау Ақ үйдегілердің де айналысатын тірлігі бар шығар.

	Париж дегеннен шығады, Жапал сонда барып, университетте екі рет лекция оқыды. Екінші рет француздар әжептеуір ренжіді. «Сіз екі ретте де лекцияңызды ағылшынша оқыдыңыз, біздің де тіліміз бар емес пе, неге біздің мемлекеттік тілімізде оқымайсыз?!» дегенде, әжептеуір тосылып қалды. «Келесі жолы міндетті түрде оқимын» деп құтылды. Сонан бері француз сөздігіне шұқшиып жүр. Француз тілі жұмсақ, әуезді, құлаққа біртүрлі әндетіп тұрғандай естіледі. «Енді уәдемді орындамасам болмас» деп сөздікті сөмкесіне сап жүретін болды. Арасында «біз де басқаларға неге осындай талап қойып, тіліміздің мәртебесін асқақтатпаймыз?!» деп армандап та қояды.

	– Анау экскаватор неғып тұр? – деді әкесі алаңның көркін бұзып, арбиып тұрған шынжыр табан техниканы нұсқап. – Мынау айнала қоршау не?

	– Білмеймін. Алаңның астынан ойын-сауық отауын салады дейді. Казино дегенді естіп пе едіңіз?

	– Келгелі кинодан көріп жүрміз ғой.

	– Көрсеңіз, солай дейді.

	– Оу, сонда Тәуелсіздік алаңы қайда қалады? Қайраттың қаны қайда қалады? Өңшең шуылдақ... – көзі ашық Саттар шоршып түсті. Оның көзіне анау қып-қызыл тас трибуна да, оның үстінен төнген аппақ шағаладай Ақ Үй де бірте-бірте көмескі тартып, шөгіп бара жатқандай көрінді.

	Әкелі-балалы екеуі Жаңа алаңнан жылыстай берді. Дүкен маңдайшасынан «Молоко» деген жазуды көріп қалған шал:

	– Дәуренжанға сүт алайыншы. Свежий шығар, – деп орысшалап қойды.

	– Қаланың сүтінің бәрі свежий. Өзіңіз алыңыз. Сіздің сауда жасағаныңызды көрейін, – деп тоңазытқыш-сөредегі самсаған сүттің ішіне кіріп кеткен, иығы түсіп, сәл еңкіш тартқан әкесін сырттай қызықтады. Бір кезде баласын қол бұлғап шақырды.

	– Неше процент майлысын алайын. Бір жарым ба, екі жарым ба?

	– Өзіңіз біліңіз.

	– Жапондар майлы тамаққа құмар емес қой. Бір жарымын алайын, – деп төртбұрыш қатты қағазды сығымдай ұстап кеп бақылаушы қызға ақшасын ұсынды. Ол сатушыны нұсқады.

	– Бір затты алу үшін бірнеше мәрте тексеру. Қаланың заңы қатал екен, – деп жылтыр қалтаға сап берген сүтті салбырата ұстап сөйлеп келеді. – Жылтыр қалтаң тегін екен, онысына да рақмет.

	– Қала мен деревняның арасында аспан мен жердей айырма бар. Сіз урбанизацияның жаңа өкілісіз, – деп баласы ақсия күлгенде, оқығаны аз болса да, тоқығаны көп Саттар «осы ит менімен ойнағысы келе ме» деп ойлап қойды. Сосын көңіліндегі бір ойды ашып айтқысы кеп тұрғанда баласы киіп кетті.

	– Алаңнан ұзамай тұрғанда айтайын, көке, осында Желтоқсанның алғашқы күні бір қызыл жағаның тұмсығын бұздым.

	Шал жалт қарады. «Қырыққа келген жігіт ағасы жасқа жеткенше иығы тіктеліп, қарны шығып, еркектік кейіпке енбеген Жапал мілитсаның тұмсығын бұзып... Бұл өтірік айтпайды».

	– Астапыралла! – деді де, басқа еш нәрсеге назар аудармай бұрылып, құлағын тігіп тыңдай берді.

	– Көтерілістің екінші күні институт директоры екеуміз Алаңдағы жастарды көрейікші деп күн бата келсек, қып-қызыл дүрбелең. Қолына резеңке таяқ ұстаған мілитса, кеудесі қалқан, бастарында каска, қалшылдап тоңған қыз-жігіттерге қоқан-лоқыны көрсетіп тұр. Күн батып бара жатқан, кіре бергеннен-ақ Қалжекең (математика институтының директоры Қалжан Ғарыпов): «Бұл не бассыздық?!» – деп еді мілитса офицеріне, ол бір каскалыға иек қаққан кезде резеңке таяқ сермелгенде-ақ академик ұшып түсті. Сүйреп апарып жұртты тиеп жатқан мәшинеге салды.

	– Ал сен ше? – деп шал жалт қарады.

	– Мен Мәскеуде бес жыл оқып, армян мен грузиннің, жөйттердің арасында жүрген әккімін ғой, қас пен көздің арасында қалтама салып келген қызыл шүберекті қарыма байлап алдым.

	– Директорың не болды?

	– Академик ағамызды да күресінге апарып тастапты. Миына зақым кеп зейнетке ерте шықты. Партиядан да шықты.

	– Өзі аман болса болғаны. Партия кімге опа береді дейсің.

	– Күн батып кетті. Сақылдаған сары аяз тісімізді тісімізге тигізбей қалшылдата бастады. Алаңның ортасына келдім. Жастар берілмей иықтасып, рухтарымен бірін-бірі жылытып тұр. Анадай жерде жастарды мәшинеге тиеп жатыр. Қыздар көтеріліп мінген сайын бір қазақ мілитса резеңке таяқпен аяқтарынан салып жібереді. Қыздардың жан даусы шығады. Қасына бардым да, әлгіні жеңінен тарттым.

	– Қыздарды неге ұрасың?

	– Сен кімсің?

	Қарымдағы қызыл шүберекті көрсеттім. Қызыл белгі прожектордың сары жалқын сәулесі астында біресе қызарып, біресе қарайып көрінеді.

	– Бері жүрші, сөйлесейік.

	Мәшине кәбеңкесінің есігін өзі ашып, екі ортада қолын үрлеп тұрған кезде есікті бар пәрменіммен серпи жаптым.

	– Ты что?! – деп ыңқ ете қалған кезде, студент күнімде бокске қатысқан бар өнерімді сарп етіп, жұдырығымды түйіп, тұмсықтан пердім кеп. Сөйттім де, қараңғыға сүңгіп, қаша жөнелдім.

	– Қорқақ екенсің, – деді әкесі мырс етіп.

	– Академиктің басын жарып, күресінге әкеткенде, мен кіммін?

	– Сен ғылым докторысың.

	– Сол ғылым докторы Абай бабаның әруағына сыйынып, солай қарай қаша жөнелгенде, алдымнан шыққан патруль ұстады да, сары мәшинеге салып, милиция бөлімшесіне әкелді. Қалжам белгілі ғой, мені де студент деп қалса керек. Иін тірескен жастар. Бет-ауыздары қан-қан, бірін қамап, бірін босатып жатыр. Қолына оқтаудай тіп-тік таяқты қыса ұстаған майор әйел бір жігітті босатып жіберіп еді, ізінше мілитса көшеден ұстап әкелді. Майор апай таяғын лақтырып жіберді де, айқайға басты.

	– Сплошной бардак. Бұлардікі көшеде қазақ кетіп бара жатса, ұстап әкеліп, милицияға тығу...

	– Неғып келдің?! – деді әлгі балаға зекіріп.

	– Үйге бара жатыр едім. Аялдамадан ұстап алды да, осында әкелді.

	– Бар, құры! Үйді-үйді тасалап жет үйіңе. Құры тез! Сірә, танысы болу керек, әлде қанына тартып тұр ма,

	маған да бір қарап ап:

	– Саған не жоқ? – деді.

	– Мен жасақшымын, – деп қызыл шүберекті, сосын жұмыс куәлігімді көрсеттім.

	– Өзің әлжуазсың. Өзің атақты математиксің. Сыртыңнан танып тұрмын. Үйде шыдап отыра тұруға болмады ма?!

	– Болмады ғой.

	– Интеллигентов ко мне! – деген қазақша мәнермен айтылған орысша дауыс естілгенде майор әйел «Так точно!» деп қалшия қалды.

	– Төртінші есікке кір!

	Төртінші есікке интеллигенттерді шақырған қарапайым киінген шағын жігіт. Сірә, шені майор әйелден үлкен болу керек.

	– Сіз өзіңіз атақты математиксіз, – деп бастады әңгімесін орысшалап. – Сіз интеллигент боп қалуыңыз керек қой. Неге ол жерде жүрсіз?

	Орысшасы да жетісіп тұрған жоқ екен. Мәскеу университетіне қазақша мектеп бітіріп барса да, орысшаны бір адамдай игеріп, нанын адал жейтін халге жеткен Жапал «ойқы-шойқы орысшаңнан гөрі өз тіліңде неге сөйлемейсің?» деп миығын тартты.

	– Математиктің бәрі интеллигент болуы керек пе? Анау тосылып қалды да, ашуға булықты.

	– Сіз жастарды кері тәрбиелейді екенсіз. – Ол топ-томпақ бір папканы орнынан қозғап көтеріп, ашуын сонан алғандай жалп еткізіп қайта тастады.

	Жапал мынаны танып отыр. Түрінен, даусынан, қимыл-қозғалысынан... Соның дәл өзі. Ол да таныды. Танымай не көрінді. Жұмыс куәлігіне қарап, қайтып берді де:

	– Бүгін Мәскеуден Соломенцев жолдас бастаған комиссия келді. Біз қысымды күшейтеміз. Сізге не жоқ алаңға шығып... Сол... соның өзі... Физмат мектебінің соңғы сыныбында оқитын кезі. Жазғы каникулдан келіп, қабылдау комиссиясынан шыққан беті еді. Мектеп алдында бір шал мен бала отыр. Шал шылымын тартып боп, тұқылын тастайтын жер таппай айналасына қарады да, жерге лақтырып тастап, саптама етігінің табанымен мыжи салды. Бала терезе алдында аяғын салбыратып қаннен-қаперсіз жайбарақат отыр. Қабырғаға сүйеп қойған тырсиған бір сары қап тұр.

	– Не ғып отырсыздар?

	– Мына баланы оқуға әкеп едім.

	– Сынақ бітіп кетті ғой.

	– Қап, кешігіп қалғанымызды-ай, ә!

	Жапал соңғы сыныпта жүріп қабылдау комиссиясының мүшесі болған. Күнге күйген қара шал мен қара баланы аяп кетті де, ішке кіріп, оқу ісінің меңгерушісіне айтып, баланы тексеріп көруге рұқсат алды. Қуанып шықты, алыстан келген адамдарға жақсылық істесем, жолдары болып кетсе деп жанұшырды.

	– Мынау не?

	– Бір қап картоп қой. Әйтеуір, зияны болмас деп...

	Баланы алып кіріп, санның анасы – қосу мен алу амалынан келетін есептерді алдына тартты. Өмірдің дұғасы – төрт амалға бала жүйрік екен. Комиссия тағы бір қосымша отырыс жасап, бала қабылданды. Сары қап толы картопты әкесі мектеп-интернаттың асханасына тастап кетті...

	Сол бала өзінен жауап алып отыр.

	– Өзіңіз есепке жүйрік адамсыз, өзіңіз әлжуазсыз. Мұндай жер сізге абырой әпермейді. Барыңыз, боссыз...

	Тұрды да жүре берді. Жауап қатпады. Ол торлы терезеге қамап тастаудан да тайынбайды. Ол өзінше жақсылық жасадым деп отыр. «Әлжуазсың дейді. Менің бұлшық етім білегімде емес, жүрегімде... Өмірдің дұғасы – төрт амал. Сол дұғаның алдында адал бола алмапты әлгі жігіт. Мен де қателесіппін. Қайдан білейін, темекі тұқылын қайда тастарын білмей сасқалақтаған шалды аяп кеттім... Менің де әкем қасымда келеді. Есепке жүйрік еді. Әлгінің өмірдегі есебі басқа жаққа бұрылып кеткен екен. Ату алған Қайрат та студент кезінде, жазғы құрылыс отрядында жүрген кезде, судағы қайығы аударылып, жүзу білмейтін екі бала қақалып-шашалып батып бара жатқанда жағада отырған ол тұра ұмтылып, біреуін құтқарып қалыпты. Соның әкесі Желтоқсаннан кейін Қайраттың тергеушісі боп ең жоғарғы жаза – өлім жазасына дайындапты. Қайрат оның баласын өлімнен алып қалды. Әкесі бұның көрін қазды. Кереғарлық көп-ақ қой бұл өмір шіркінде».

	Осының бәрін айтып еді, әкесі: «Енді мен айтайын, – деді. – Өзіңнің де, келіннің де көңіліне ырзамын. Дәм-тұздарыңды аяған жоқсыңдар. Маған ең қиыны – келіннің көзінше үйге тышу. Мүмкіндік болса, шешең екеуміз бөлек шығайық. Дәуренді қолға алайық», – дегенде, қағаз қораптағы сүт жерге түсіп кетті де, бір үрлеп ап, далаңдаған жеңіл плащының қалтасына қайтадан сұға салды.

	– Онда көрейік. Үйді шекесінен шертіп жүріп таңдайық.

	Жақын жерден. Ауыл үйдің арасы жақын болу керек.

	– Ауылдағы үй не боп жатыр екен?!

	– Ол үйді сатам деп ойламаңыз. Жылына бір барғанда өз үйім – өлең төсегім емес пе аунап-қунайтын. Күнін көре алмай отырса да, ауылға бармай тұра алмаймыз сіз бен біз.

	– Иә, ауылсыз күн жоқ.

	– Дәуренжанды да апару керек еді, – деп шал мұңайып қалды. – Байқаймын, бізді көбейтетін ауыл екені қаладағылардың миына кіріп-шықпайтын секілді.

	– Көке, бүгін апам екеуіңіз опера театрына барасыздар.

	«Біржан – Сараға». Біржан мен Сара боп қолтықтасып барасыздар.

	– Сөзді әндетіп жеткізетін тиатр ма?

	– Сол. Бәрі әнмен. Сосын қара сөзбен сөйлейтін драма театрына барасыздар. «Тазарғың келсе, театрға бар» дейді қалалықтар. Сіздер енді қаланың адамысыздар. Ур-ба-ни-за-ция!

	– Бізді тазартып алғың кеп жүр екен ғой. Дәл сенің... – шал жалт қарағанда баласының ұртына күлкі үйіріліп, сосын азу тісі ақсиып, езуі ыржиып қоя берді.

	***

	Үй де табыла кетті. Жапалдың үйінен бір көше жоғары тоғыз қабатты зәулім қоныс. Бірақ шалдың ойлағаны болмады. Бала да, келін де Дәуренді қимады. «Аяқ-қолы сау емес. Сіздер баға алмайсыздар. Адам бағу оңай дейсіздер ме? Өздеріңді өздерің бағыңдар, біз сіздерді бағайық» деп, көрпе-төсегі мен керек-жарағын жинақтап, бөлек шығарды. Дәрет су жылытатын құманға дейін сатып алып берді. Ерлі-зайыпты екеуі қалаға келгелі ерінің артына төмен етек тізерлеп отырып, намазға жығылып жүр.

	Шал-кемпір Дәуренге ынтық, немересі де кәрі кісілерден айырылғысы келмейді. Он екі жасқа дейін мешел боп жатқан бала жүріп кетер ме екен деп, атасы баланың әбден төрт дуал жеп қойған боп-боз өңіне қарап іштей өксиді. Әкесінің көрсетпеген доғдыры қалмады. Бар пәле сүйекте дейді. «Менің сүйегім сау, шешесінікі сау, тұп-тұқияны сау, сүйегіне қайдан залал келді екен?!» деп Жапал он ойланып, жүз толғанды. «Залал ананың қанынан, – деді дәрігер. Сен сау болғанмен, ол сау емес. Екінің бірінен». Әйелі химиялық технологиялар институтын тәмамдаған. Екеуі Мәскеуде табысып, сол жақта отау тікті. Жапал әуелі жат жерде қазақ қызымен жолыққанына қуанып кетті. Бажайлап қараса, тілі – кедір-бұдыр – қаланікі, адамдық болмысы түгелімен – қазақтікі. «Үйленемін» деді бірден. Әке-шешесі бес перзенттің тұңғышына, оның үстіне бала күннен өз жүгін өзі арқалап келе жатқан Жапалға қарсы тұра ма? Бір жыл өткесін Дәурен келді өмірге, бірақ әлі күнге жер басып жүрген жоқ. Жұбайы Гүлімнің де соңғы кездері баланың қамын күйттейтін хал-күйі жоқ, өн бойы дел-сал боп қыңқыл-сыңқылы көбейіп жүр.

	– Ата, Сүйінбай атам қайда? – Дәурен қолына ұстаған ақшадан көзі үйренген суретті іздеп отыр.

	Шал зейнетақысын алғасын кәмпит-сәмпит, шайнайтын сағыз алып, суыт үйге кеп немересіне берген-ді. Әмиянынан шеті шығып тұрған қағаз ақшаны да қолын соза бергесін қоса ұстатқан. Сағызды шылп-шылп шайнаған Дәурен аузы-басы қисаңдап:

	– Ата, Сүйінбай атам қайда? – деп екі жүз теңгеліктен сақалы қауғадай жыр алыбын іздеп отыр. Қағаз теңгеге тырс етіп сілекейі де тамып кетті. «Осы сағызы құрғырды әкеп керегі жоқ екен, баланың тілін мүкіс қылады. Бір қуанышым тілі еді, енді әкелмеймін қамырша созылған бәлені. Көзі үйреніп қап еді, қарашы, бала-періштенің іздеп отырғанын. Ол түгілі, біздің де көзіміз үйреніп, көңіліміз марқайып жүруші еді».



	– Бір теңгеде – Әл-Фараби,

	Үш теңгеде – Сүйінбай,

	Бес теңгеде – Құрманғазы,

	Он теңгеде – Шоқан Уәлиханов,

	Жиырма теңгеде – Абай,

	Елу теңгеде – Әбілхайыр хан,

	Жүз теңгеде – Абылай...

	Ата, қайда солар?



	– Ал, ендеше! Ғайша, сенде қалған-құтқан ескі ақша бар ма еді? Бар болса, тезірек Дәуренжанға әкеп берші.

	Әжесі асығып-аптығып, «Ескі ақша таба алмадым», – деп, ең соңғы шыққан екі жүз теңгелікті әкелді. Онда арбиған бес саусақ. Бала атын атаған әруақтар табылмады. Дәурен қисық біткен саусақтарын ақшадағы алақанмен беттестірмекші боп әрлі-берлі әуреленіп еді, бұның дір-дір еткен саусақтары икемге келмей, ақшаны кері итерді.

	– Долларда Вашингтоннан бастап, АҚШ-тың әйгілі азаматтары бар. Айтайын ба?.. – Бала арқасы ұстаған бақсыдай қинала ербеңдеп, қисық біткен қолдарын ерсілі-қарсылы сермеп, ерні жыбырлап, соп-сопақ қауын басын атасына қарай бұрып ап, сөйлеп кетті.



	– Бір долларда – Вашингтон,

	Екі долларда – Томас Джеферсен,

	Бес долларда – Аврам Линкольн,

	Он долларда – Александр Гамилтон.



	Енді аттарын атамай-ақ қояйын, – деді де, сүйір иегін бір сипап ап жалғастырып әкетті:



	Жиырма долларда – Джексон,

	Елу долларда – Грант,

	Жүз долларда – Франклин.



	Бәрі АҚШ-тың ел билеген азаматтары, ел билеген Президенттері, ағартушы, банкирлері. Бізде неге тек қолдың суреті? Аталарды кім алып тастады?!

	«О, Құдай!» деп таң қалды Саттар. Әкесі де он екі жасында осындай еді. Газеттегі есептің бәрін шығарып, «Лениншіл жастың» бәйгесін жеңіп алды. Физика-математика мектебіне де өзі барып түсті. Ешкімнен жақсылығын аяған жоқ, жолдастарын да желеп-жебеп жүрді. Физмат мектебінің соңғы сыныбында оқитын кезі. Ауыл шаруашылығы институтына тапсырған бір досының орнына физикадан қабылдау сынағына кіріп, кез келген сұраққа жауап беріп, комиссия мүшелерін қайран қалдырып отырғанда, біреуі күдіктене қарап, «Фамилияңды жазшы», – депті. Он жеті жыл құлағы естіп, қолы үйренген төл фамилиясы Саттаров, «Сат» деп барып, қайта өшіріп, әлгінің «Байжұманов» деген фамилиясын жазғанда, төраға: «Сен тұра тұр!» деп мілитса шақырып, тексертсе, суреті өзінікі емес. Суреттегі екі ұрты томпиған толық жігіттің орнында ұрты ішіне кірген, иығы түсіңкі, әлжуаз балаң жігіт отыр. Мілитса алып кетіп, бөлімшеге апарып, төрт сом елу тиын айыппұл салып, «Енді мұндай жұқсыздықты қайталама!» – деп қатаң ескертіп, босатып жібергенін айтып, «Біздің өміріміз милициямен тығыз байланысты ғой» деп ішек-сілесі қата күлгенде, әкесі де

	«Абайласайшы» деп мырс еткен.

	Есік ашылып, Жапал кіріп келді.

	– Немереңіз ішіңізді пыстырды ма? Оны тағы да алып кетем дейсіз, – деді келген бетте.

	– Менің Дәуреннен ішім пыспайды. Көп оттай берме, – деді тістеніп.

	– Оу, әкем ренжіп қалған ба? – деп шешесіне қарап еді, ол шәйін дайындап қойыпты.

	Шешесі де баласын іштей аяйды. «Бала мынау, келіннің де қыңқыл-сыңқылы көп, қыстай ауруханаға жатып еді, тағы да түсті. Бар пәле сүйегінде дейді. Химиялық сынақ алаңында тәжірибеден өткенде бір пәлекет жұқты ма десе, кемпір мен шал қыз балаға үлкен оқу оқытып жүдә керегі жоқ екен деп ойлайды да отырады. Шешенікі де, баланікі де сүйектен кеп отыр ғой.

	– Мен де республикалық математиктер олимпиадасында бірінші орын алғанда он екі жаста едім, – деді шәйінен бір ұрттаған Жапал. – Дәурен де дені сау болғанда жерде қалмас еді...

	– Балам жер басып кетсе болды. Жүлде мен бәйге деген табанмен жер басқаннан кейін болатын кәкір-шүкір. Қара жерге табанын бір тигізіп кетсе...

	– Мынау ақша неғып жатыр? Ақшаға бір үйреніп алса, жаман болады, – деді Жапал. – Онан да бір есептегіш калькулятор әкеп бермесем. Сонымен жарысып шығарсын есепті. Дәуреніңіз калькуляторды жолда қалдырады. Біздің қазақ балалары – математикадан әлемдегі ең мықты балалар. Көке, дүниежүзі бойынша 425 мың оқушының математика пәнінен білімін тексерген бір зерттеуде қазақ жастары ағылшындарды артқа тастап кетті. Зерттеудің нәтижесінде 37 елдің ішінде қазақтар бесінші, ағылшындар жетінші орын алды. Осы ақпаратты жарыққа шығарған британдық газет Борат Сағдиевтің атышулы фильмінен бір кадр келтіре отырып,

	«Бораттың елі – Қазақстанның оқушылары математикада ағылшын балаларынан үздік шықты» деп жазды. Кейбір батыстықтар қазақ балаларының бұл табысын күтпеген нәрсе – сюрприз ретінде бағалапты. Ең қызығы сол, көке, алғашқы бестіктің ішінде бір де бір батыс мемлекеті жоқ.

	Тізімнің басында Гонконг, одан кейін Сингапур, Тайвань және Жапония бар.

	– Боратың, Қазақстанды күстаналайтын кино шығарған нәлеті ғой.

	– Соның дәл өзі, көке! Қалаға келгелі сіз де информацияға сергек қарайтын болыпсыз ғой, – деп тісі ақсия күлді.

	– Өзің айтпақшы, орбанизация!

	– Көке деймін, осы өмір дегеніңіз қарама-қарсылыққа толы ғой. Телефонды ойлап тапқан Александр Белл деген кісі, ұлты шотландиялық, не анасымен, не әкесімен сөйлесе алмай шерменде болыпты. Екеуі де керең екен. Дені-қарны сап-сау сіздерді қасыма көшіріп әкеп, жандарыңызды бір жадырата алмай-ақ қойдым. Келін ауру, бала мүгедек.

	– Алла осы қызығынан айырмасын. Осыны көрсетпесе не қылар едің Аллаға, – деп әкесі баласының жылдам сөзіне тұсау салғандай болды. – «Алланың өзі де рас, сөзі де рас».

	– Жапалжан, қарындастарыңды келіндікіндей тым үлкен оқуға түсірмей-ақ қой. Мұғалім болса, ары кеткенде бұғалтыр болса болады ғой, – деп шешесі оң жақта отырған екі қызының қамын ойлап әлек.

	Дәурен шайнай-шайнай жұқарған ақ сағызды қатты бір жөткірініп түкіріп тастады да, дәл алдында жатқан арбиған бес саусақ бейнеленген екі жүз теңгеліктің шетіне тырнағының ұшын салып, тістеніп отырып ортасынан қақ айырды.

	– Күні бойы бұрынғы ақшадағы Сүйінбай мен Құрманғазыны, Әл-Фараби мен Абылайды, Шоқанды сұрады. Қай теңгеде қайсысы, Әмриканың қай долларында қайсысы бар, бәрін жатқа айтты. Табылмағасын жыны кеп жыртып тастады. Бұлардың жыны қатты болады ғой. Мынаған ескі ақша тауып әкел деп едім. – Саттар кемпірін ала көзімен ата қарады.

	– Ескі ақша банкіде де жоқ. Ақша жырту – қылмыс. Бірақ ауру мен жындыны соттамайды. Оның үстіне, үшеумізден басқа куә жоқ. Қазір желімдей саламыз. Біздің үй өзі қылмыспен тікелей байланысты үй болды ғой, – деп Жапал Дәуренді қоларбасына мінгізді. – Далаға алып шығайық. Іші пысқан шығар. «Ауру сәбиде ұлт жоқ. Оның ұлты – жаны. Жаны жай тапса оған барлық ұлт бірдей» деп әнеукүні мүгедектер үйіндегі кездесуден кейін сұхбат бердім. Біздің бала да жаны қаламаса лақтырып жібереді, жыртып тастайды. Кәмелетке тақау. Оның үстіне, мінезсіз адам адам ба?!

	– Далаға мен алып шығайын, сен демал, – деді Саттар қоларба дөңгелегін өзіне қарай бұрып.

	– Жаңағы ақшаны маған беріңдерші, қамырмен жабыстыра салайын. Біреу-міреу көріп қояр. Бәле-жаласынан аулақ, – деп кейуана шешесі бәйек боп жүр.

	Қоларбаны арлы-берлі жүргізіп үйренген мүгедек бала қақ айрылып қызыл еденде жатқан ақшаны дөңгелекті дәлдеп дәл ортасынан басып өтті.

	– Алла бәле-жалаңнан сақтай гөр! – деген кемпірінің әбігеріне баласының күлкісі келсе, шалының ашуы келіп, қабағына бұлт үйіріле бастады.

	Немересінің көңіліне қарап, ләм деместен қоларбаны итерген шал көкірегі қарс айырылып бара жатты.

	***

	Жапал есік алдына келе бергенде гүр етіп шұғыл жүріп кеткен мілитсаның сары мәшинесін көрді. Шалт басып екінші қабатқа көтеріліп, қоңырауды басқанда:

	– Бұл кім-әй?! – деді шешесі.

	– Жапал деген.

	– Өй, түріңнен айналайын! Неғып ертелетіп жүрсің? Мінәбір мілитса деген келіп-кетіп, жүрегімді ұшырды ғой... – деп шешесі жүрек тұсын сипады. – Солардың түрінен сондай қорқам...

	– Е-е, не бүлдіріп қойдыңыздар?

	– «Қорқақты қуа берсең, батыр болады». Әлі-ақ мілитсаны қорқытасың. Отыр енді сандала бермей, – деп сөзге Саттар араласты. – Тыныштық па? Өзің таң атпай неғып жүрсің?

	– Кеше сіздерді өкпелеп кетті ме деп... Дәуренді бермей, алып қалды деп... Оны дөңгелетіп алып жүру жетпістен асқан адамға оңай ма?! Екінші қабатқа көтеріп шығу одан да қиын. Неғып қылмыс жасап жүрсіздер? – деп әкесінің қатулы қабағына қарап, бет шұңқырының иіріміне күлкі үйіріліп келе жатты.

	– Өзің айтпақшы, мілитсамен тікелей байланысты отбасы болдық қой.

	– Мына көрші қақпас қой шақыртып жүрген, – деп шешесі киіп кетті.

	– Қой, біреуді сыртынан қарғама. Мен оған шақыртсам, ол маған шақыртыпты...

	...Таң намазын айқайлап азан шақырып бастап,

	мұсылманның бір парызын орындап, жандары жеңілдеп, таңғы шәйға отыра бергенде есік қоңырауы үсті-үстіне бозторғайша шырылдайды.

	– Бұл кім-әй?! – дейді Ғайша.

	– Здесь рано утром крик в непонятном тоне, – деген есіктің арғы бетінен әйелдің қорқынышты даусы қосарланып шығады.

	– Милиция! Ашыңыз!

	Кейін қарай тұра жүгірген Ғайшаның әлемтапырық өңін көрген Саттар келіп есікті ашса, кіші лейтенант қазақ жігіті қолын шекесіне қойып, өзін таныстырды.

	– Не болды? Не у-шу таң атпай жатып... Сіздер қоғамдық орын дегенді білесіздер ме? Ұрыс-керіс пе тағы да. Не шықса да қазақтың үйінен шығады. Көршілеріңнен шағым түсті.

	– Қарағым, таң атпай мені үріп оятатын сол көрші үйдің иті. Сол иттен ұялғанымнан азан шақыратын болдым. Сені шақырғанымда не болатын еді. Итпен ит болғым келмеді.

	– Жарайды, көке, – деді мілитса. Өзі оңтүстіктің жігіті болса керек. Сөзге түсінген сыңайы ұялып, қызарған өңінен сезіліп қалды. – Бір жолға айыппұл салмай-ақ қояйын.

	– Онда итке де салмай-ақ қой.

	– Көке, Жарғы бойынша үйде ит ұстауға болады.

	– Шал ұстауға болмай ма? Мілитса бұрылып кетті.

	– Әкең бір қасарысса, оңдырмай қасарысады. Әй, мілитсамен, сотпен ұстасуға болмайды ғой. «Орыстан жолдасың болса, айбалтаң жаныңда болсын» деген... Көршіміз де шүршіт пе, пірсиян бе, бірдеңе ғой... – шешесі селк-селк етіп қорқынышын баса алмай отыр.

	– Әй, мақалыңды кейін айтарсың. Келіп-кеткен өзіңнің қазағың ғой. Шәй қойсай, үйге адам келгенде.

	– Мілитса дегенді өмірімде бетпе-бет бірінші көруім... – шешесі дір-дір етіп ақ құманға сарылдатып су құя бастады.

	«Апам да қаланың келіншегіне айналыпты-ау» деп Жапал біресе жан сарайын масат жеңіп, біресе аяушылық білдіріп, шешесінің күйбеңіне көңілі алай-дүлей болды. – Көзкөргендерінен алыстатып, осыным қалай болды өзі? Бірақ ауылдағы отын-су-ақ кәрі адамды қажытып жібереді. Қолда қолғанат жоқ. Қарашы, мына жерде бәрі дайын. Қуықтай екі бөлме, құнттай таза. Қартайғанда қолды жылы суға малып отырғанға не жетсін. Бертай көкем ауылда жетісіп жүр дейсің бе?»

	– Шәйді өзіміз құямыз. Біз қаланың адамдарымыз. Сен тірлігіңмен бола бер, – деп әкесі көгілдір отта салдырлап қайнап, шәй боп құйылуға дайын келген құманды өзіне тартты.

	– Немене, үйленейін деп пе ең?! Әкесі мырс етті.

	– Қалалық болғалы шешең де қаланың сөзін айтатын болды. Былай, ауылға барып қайтсақ деп едік...

	– Сағындыңыздар ма?

	– Сағындық. Әнеукүнгі бейпіл ауыз Бертайды сағындық. Бірге туғаным – Мұнарды сағындым. Ол да мұнартып қалып қойды ғой. Түсімде ренжіп жүр. Қоймасын тышқан қаптап кетіпті. Тұқым күріштен түк те қалмапты. Ішінде түгі болмаса да, сол скләдті сыртынан бір көргенге не жетсін. Бала тақ жасқа жеткенде ұстарасын қайрап дайын отырар Аспан-қожаны сағындым. Шіркін-ай, біздің Дәуренжанды соның бәкісі еркек қылғанда ғой деп армандаймын. Мұсылман болмай кетер ме екен?! Мені еркек қылған сол Қожекеңнің әкесі Аманолла қожа еді. Бір ауыз айтатын ілімін сағындым. Сен бізге рұқсат бер.

	«Келмей жатып желіккендерің не?» деме. Біздің орнымызда өзің болсаң қайтер ең?

	– Көке, мен жетінші класта Алматыға физматшколға келгенде, сіздерді сағынып, түнде етбеттеп жатып ап жылайтынмын.

	– Жылауға шешеңнен ұялам. Оның дәті берік, діні қатты ғой. Мілитсадан қорқатыны болмаса... Еркек соғыста еркек болғанмен өмірде әйелден осал деген рас екен. – Шал бордай үгітіліп бара жатыр. – Бір жетіде қайтып ораламыз. О жақтағы есікке сексеуіл қыстырып кеттік қой.

	Жапал төс қалтасына қолын сұғып, былғары әмиянын алды да, бұрқыратып бір уыс ақша ұсынды.

	– Бір қойдың құны. Семізін алып сойыңыз. Ауыл үйдің аузы майланып, бір жас сорпа ішсін. Әбден құмардан шыққанша жатып қайтыңыздар. Ағайынды аралаңыздар.

	– Кірәсін сатқан жерін көргенше жаны қалмай жүр ғой әкеңнің.

	– Кетпен ұстап, бір-екі арық та аршып тастаймын. Мұнардың балалары егеді де. Күзде барғанда жейтін қауын-қарбыз да керек. Кетпенді бір ұстасам, белімнің сыздағаны сап тыйылар еді.

	– Көрерміз, – деп қимылы жеңіл жұбайы сықылықтай күлді.

	– Ертеңгі пойызға билет алып, шығарып салам.

	– Белет болар ма екен?

	– Батысқа қарай алты пойыз бар. Екі адамдыққа алам.

	– Алла, көрсеткеніңе шүкір, – деді Саттар.

	– Өй, мұрныңнан айналайын сенің! – деп кемпір қырыққа тақап қалған баласын айналып, көкірегін бунап кеткен қуанышын сыртқа шығарды. – Кетерде Дәуренді бір иіскеп шығайық.

	– Мен де барам деп шатақ шығармай ма? Мені өздеріңнің шыққан жерлеріңе өмірі апармайсыңдар деп маған күнде айтады.

	– Онда соқпай-ақ қояйық. Бір он күн ғой...

	Шал баласы билетке кетпей тұрып-ақ дайындала бастады.

	Өз-өзінен дегбірі кетіп, асып-састы.

	– Не болды сонша? Әлі бір күн бар, сонша аптығып... – деп кемпірі басу айтты.

	– Келгелі бірінші баруымыз ғой. Пойыздан қалып қойып жүрмейік...

	***

	Екеуі такси жалдап, екі шақырым жердегі ауылға жеткенше Саттардың жетпістен асқан жүрегі тыншымай дәл бір баланың жүрегіндей өрекпи соқты. Мынау «Қызылтаң» деген жазу, шекара осы жерден басталады. Бергі беті – Шерлі – аудан орталығы, арғы беті – түтін түтеткен атамекені. Тас жолмен зулап бара жатқанда ауылға кіре берістегі жартылай жерге көмулі цистернаны көріп, буын-буыны босап, жүрегі тіпті өрекпіп кетті. Көне «Москвич» бұрылып келіп, ши-и-қ етіп тоқтағанда Саттардың жүрегі сабасына түсіп, маңдайынан бұрқ етіп тер шықты. Үй айналасында ешкім жоқ. Бала-шаға үйге, ит кепесіне қамалған. Айнала кеберсіп кеткен сор. Көктен ештеңе тамбағаны көрініп тұр.

	– Жаңбыр жаумапты-ау, ә?! – деді Ғайша мәшине есігін ашып әрең түсіп жатып.

	– Е-е, өзің келдің ғой, енді жауатын да.

	– Жауад, жауғызбай қайтпаймыз, – деп ол да есесін жібермеді.

	Ағаш есіктің ілгегінде бір тал сексеуіл сол қыстырылған күйі тұр.

	– Мына есікті біз кеткелі ешкім ашпаған-ау деймін, – деді кемпірі сексеуілді жұлып ап.

	– Иесі жоқ үйдің есігін кім ашады?

	– «Мырза бала» анда-санда ағамның үйі деп, кірмей ме екен дегенім ғой.

	Саттар бұл сөзді мәнзүр қылған жоқ. Екеуі кірген бетте төргі бөлмені бірден адақтап шықты. Сол төрт дуал, құлазыған төрт бөлме. Бір мезет есік тықыр етті де, шашы тықыр алынған жалтырбас бала кіріп кеп:

	– Ассалаумағалейкүм! – деді. Марғаудың ең кенжесі.

	– Әликімүссәләм! – деп шал беттен сүймекке иіле бергенде, бала бұлқынып, далаға ата жөнелді.

	– Ура! Саттар атам келді Алматыдан. Ур-ра! Саттар атам келді, – деп үйіне жүгіріп кіргеннен кейін біраздан соң Марғау маңғаз басып шықты да, баласының сөзін қайталап:

	«Ассалаумағалейкүм!» – деді.

	Бұл кезде Ғайша шүмегі тұқыл құбырды шиқылдата басып, шүпілдей толған бір шелек суды сары самауырға ақтарып сап шәй қоюға кіріскен еді.

	– Әй, сексеуіл жаршы, – деп жаңағы балаға балта ұстатты. Іле қу жігердің күшімен самауыр гүрілдеп ала жөнеліп, кернейден будақтаған тәтті түтін жел өтіне қарай ығысып, Саттардың есігінің алдында өмір жырын шерте бастады. Ғайша самаурынға қарап жылағысы келді, тіпті бет-аузы тартылып, кемсең-кемсең етті. «Осы самаурынды тастап кеткенім жүдә жақсы болған екен, басымыз сынып келгенде ешкімге жалтақтамай өз шәйімізді өзіміз қайнатып ішеміз» деп, кәрі көңілін тоқ санады. Ілкі сәтте қайнысы үшеуі Саттардың төргі бөлмесінде шәй ішіп отырып, ертеңгі күнге жоспар құрды.

	– Бір мал сойып Құран оқытам, жұрттың батасын алам. Ағайынды да, ағайын еместі де түгел шақыр, – деді Саттар. – Қойдың семізін таңдайық. Ақшам дайын.

	Пәленбай жыл қойма ұстап, колхоз тарағалы көңілі қоңылтақсып жүрген Марғау:

	– Мал дайын ғой, қандайын алсаңыз да, – деді.

	– Әй, бала, мені өрік, мейіз алуға базарға апарып кел.

	Қалада өрік, мейізсіз қонақ күтпейді екен, – деді жеңгесі.

	– Қалалық боп қалыпсың ғой, – деп қайнысы мырс етті.

	– Қанша алматылық болғанымызбен, мына шәйдің дәмі бөлек. Өзіміздің суға жетпейді ғой, қанша кермек болғанмен, – деп Ғайша кемиек ернімен кесенің ернеуінен бір ұрттады.

	– Шәйді ұмытпасаң, бізді де ұмытпайсың, – деп Марғау да айтарын айтқанмен ағасына жалтақтап, кесеге қол созды.

	Екеуі ертеңді күтті.

	Марғау аяқастынан әбігерге салған ағасының тірлігін қолай көрмегенмен, тіс жарып дәнеңе дей алмады.

	***

	Шәйді ішіп болды да, Марғаудың ескі «Москвичіне» мініп ап, ауыл шетіндегі құмшауыттағы қорымға тартты. Жетпістен асса да әке-шешесінің басына барып, жылына бір Құран оқуды парыз санайды, сол сәт жеті ондықтан асқан басы өзін бала сезініп, әкесінің алдындағы балалық қылықтары көз алдынан тізбектеліп өтіп жатады. Сосын жолдағы жартылай жерге көмулі өзіне отыз жыл серік болған қара цистерна-бөшкеге келді. Осы цистерна Саттардың көзін ашып, есеп үйретті. Қосу мен алуды, көбейту мен бөлуді бұжыр-бұжыр шләнгісін лоқылдатып май құйып кететін «Бензовоз» шопырының акті қағазына қол қойып тұрып, кезектегі бидон-қауашақ ұстаған бала-шаға мен қатын-қалашқа екі литрден кірәсін құйып беріп тұрып, колхоз бастық пен парторгтің үйіне иісі мұрын жарған қара кірәсінді бір бидоннан тегін апарып беріп жүріп үйренді. Өмірдің мән-мағынасы қосу мен алу екеніне осылай көзі жетті. Шүкір, өзі жер ортасынан асты, базардан қайтты. «Алла балдарға бақ беріп, соларды қосу мен алудан жаңылыстырмаса екен» деп таңертең тұрғанда да, түнде көз іліндірерде де күбірлеп жатады. Тарс-тарс етіп ұшқыны аспанға атылған электрстансы соғылғасын кірәсін цистернаның аузы құлыпталып, әр үй Ильич нұрына тамсанды. Тамсанып отырып, өткенді талақ етіп сөз қылды: біреулер «кешегі кірәсінші Саттар енді не қылар екен?» десе, біреулер «есебіне мықты, жыбырлаған құмырсқаның ізін санап шығаратын сілеусін Саттар өлмейді ғой» деп сырттай баға берді. «Бәрі де бір күнгідей болмай өте шықты-ау. Кәмөнезм дегеніңнің өзі, Лениннің айтуынша, ауылға электрстансы орнату екен ғой. Кеше электрстансы ашыларда парторг сүйдеген жоқ па. Енді Саттар не істер екен?» деп шатынап жанып тұрған электр шамына көз шағылысқанша қарады. Адамнан сөз артылған ба? «Адам аман болсын, ауылдас аман болсын» деп тілейді Саттар қайда жүрсе де. Сол сырты қожыр-қожыр цистернаға алақанын тигізіп ұстап көрді. Сырты қандай мұп-мұздай. Іші қандай екен деп айналасына бір қарап ап үңіліп еді, мүңкіген иістен тынысы тарылып, басын алып қашты. Сірә, балдар ішіне түсіп, ойын ойнайтын болса керек.

	Көше аралап жаяу жүрді. Клуб та, медпункт те, перзентхана да бұзылыпты. Бәрінің кірпіші мен ағашын дәулер бөліп алыпты дейді. Ненің де болса он пайызы колхоз бастыққа тиесілі дейді.

	«Бұрын келіндер осы жерде босана беруші еді, енді аудан орталығындағы перзентханаға жеткізгенше, екі шақырым жолда жандары қиналмай ма? Клубсыз не өмір болмақшы? Оның ішінде кітапхана бар еді...». Сондағы кітаптың бәрін де оқып тауысқан. «Кірәсінші Саттарға» кейіннен «кітапханашы Саттарды» қосып қойғаны бар ауылдастарының. «Теледидарға қанша шұқшиғанмен, тасқа басылған ілімге жетпейді ғой».

	«Інімнің қоймасын көрейінші» деп ауыл шетіне қарай беттей бергенде алдынан қарсы жолыққан екі келін иіліп сәлем салды.

	– Көп жасаңдар! – деді.

	– «Кірәсінші қайнаға» қаланың әдетіне сап гөләйттап жүр, – деді екі келін сәл ұзаған соң.

	Қойманың да құр орны тұр. «Енді тұқым күрішті қайда сақтайды? Сол күрішіңнің де колхоз тарағалы тұқымы құрыды-ау деймін. Жерге, дәнге кім ие болар екен? Отыз жыл қойма ұстаған Марғаудың мазасы кететіндей-ақ бар» деп үйіне бұрылды. «Қой, қонағымның қамын жасайын. Зар заман ақындарындай түңіле бермей, тірлігімді істейін» деп аяғын қаттырақ басты. Сауатты көңілінің өзіне де, өзгеге де сенген сыңайы бар.

	Алыстан будақтаған түтін көрінді. «Біздің үйдің түтіні. Ғайшаның ошағы да, самауырыны да қайнап тұр екен» деп, шал тасы көшіп, қиыршығы қалған таздың басындай ала-құла көшеде аяғын байқап басып, тезірек жүрді.

	***

	– Ассалаумағалейкүм!

	«Мынау Бертайдың даусы ғой». Саттар әкесін көргендей орнынан ұшып тұрды. Үш айда бет терісі салбырап, иығы түсіп, бүкшиіп кеткен бе? Әлде менің көзіме солай көрініп тұр ма? Өмір бойына біреудің үйінің жыңғылы мен сексеуілін түсірген, ауылдың отын-суы бір өзінің мойнына артылған Бертай ғой мынау». Ұшып тұрып, құшақтай алды.

	– Сәке, менен кейін Аспанқожа келеді. Ол кісі қазір менен кейінгі орынды алатын болған. Өз батамызды өзіміз жасайтын кезге жеттік қой. Қыпшақтың қожадан кемдігі жоқ, – деп тырқылдап бір күліп алды да, – Қожекеңді сыйлаймыз. «Бұралқы сөз күлмекке жақсы» деп айтып тұрғаным ғой, – деп айналасына қарады.

	– Ал, не жаңалық?

	– Жаңалық – биыл құрғақшылық болды. Арналар ерте тартылып қалды. Осы кезде арна мен арықта көлкілдеп су жатушы еді, қазір жылтыраған су жоқ, бәрі ерте тартылып қалды. Көктен тамған жаңбыр жоқ, жер құрғап кетті.

	– Осыны мәшинеден түсіп жатқанда жеңгең де айтты. Ол да зерек қой.

	– Бұрын зерек еді, қалаға барғалы нан мен сүттің бағасын жатқа айтатын болған шығар.

	– Шүкір, есептен ешкімді алға салмаймыз, – деп жалыны шалқыған кернейдің ыстық тұтқасын мұздай темір ұстағандай алақанымен сескенбей уыстаған Ғайша жауабын бірден берді.

	– Ассалаумағалейкүм! – деген жіңішке дауыспен бірге көкті көзімен шолып, Алла қос жанарын аспанға қаратып қойған сидам кісі кіріп келді.

	Саттар ұшып тұрды. Дін үйретеді деп Түркістаннан, арғы тегі Мысыр жақтан келген киелі әулет – балдарының «сүндет әкесін» көргенде тұла бойы шым етіп, көзкөргенге деген сағыныш көкірегін босатып, даусы күмілжи шықты.

	– Әликімүссәләм, қожеке!

	– Ат-көлік аман келдіңдер ме?

	– Шүкір, аманбыз, қожеке!

	Қарсы алдындағы көзін ашқалы көрген қолы алтын қасиетті адам да қартаяйын депті. «Құдай-ау, үш айың үш жылдай өзгеріс әкепті-ау ауылға. Әлде менің көзіме бәрі солай көрініп тұр ма?!».

	Көне мәсісі шаңнан көрінбей қалған Әбдікерім жетімек келді. Өмірі бір сүртілмейтін сол қара мәсі заман өзгерсе де өзгеріссіз қалыпты. Қантай келді, адамды өз атымен емес, ата-бабасының аты-жөнімен атап. Сол сәт Бертай Саттарға қарап бір сөз айтты.

	– Сәке, сіз қаладан келдіңіз. Ауылдағы бар өзгерістен хабардар болыңыз. Мен қойдым, менен бір мүшелден аса үлкен мына Қан-екең әлі қойған жоқ, бала-шағамен бірге ішіп жүр самопал арақты. Ағаңызға ақылыңызды айтып кетпейсіз бе, Сәке?!

	– Ағаға ақыл айта алмаймыз. Қаладан келгеннің бәрі ақылды деп ойлайсыңдар-ау деймін.

	Тапал бойлы, тығыршықтай төртпақ Қантай танауын бір пыс еткізіп, Саттар мен Бертайды ала көзімен ата қарады. Аспанқожа жанарына ілікпей қалды.

	– Бар бәле сол қаладан басталып отыр. Мен бірінші рет Алматыға съезге делегат боп барғанымда, дәулермен түрегеп тұрып соғыстырып ішкем. Олар тамақтың алдында да ішеді екен ғой, ас жақсы жүрсін деп. Сонан бері елу жыл өтіпті. Өлгенше ішем. Сенің онда жұмысың болмасын, тап аузыңды... – деп Бертайға қарады.

	– Әні, арбаның алдыңғы дөңгелегі солай... – деп Бертай тағы да жауапқа дайындала бергенде Саттар «Үйге кірейік» – деді.

	Кісі аяғы толық жиналды. Кең бөлме үпір-шүпір боп толып кетті, тіпті әйелдер босағаға ығысып, сыймай қалды.

	– Әйелдер бөлініп отырайық. Мына жер тарылып кетті, – деп Ғайша оңтүстіктің мәнерімен рұқсат сұрады.

	– Дұрыс-ақ. Екіге бөлінсек бөлінейік, – деп Аспанқожа төбеге қарады.

	Иығына сүлгі қыстырып, оң қолына құман, сол қолына шылапшын ұстап, әркімнің алдына кеп жеке-жеке иіліп, қолға су құйған баланың міндетінен соң дастархан жайылып, буы бұрқырап ет келді. Үш жерден қойылған табаққа жалаң қолды еркін салған Бертай бірден сөз бастады.

	– Көптен басымыз қосылмап еді. Тіпті осы колхоз тарап, жекешеленгеннен кейін біреудің есігін біреу ашпайтын болды. Бірін-бірі сынайды дейін десең, сынайтын не қалды? Қара қойды түгел Құмкөлге айдап, қаңтарылып отырысымыз мынау. Қойды қара майға айырбас жасады деген не сұмдық?! Е, егін егетін тіхника жоқ, е, тұқым күріш жоқ. Бәрінен жаманы клуб жоқ, анда-санда кәнсерт келіп, тірі әртістерді көріп, бір жасап қалушы едік. Қалада да осындай ма, Сәке?

	Саттар жауап бере алмай отырып қалды. Ә дегенде Жапалдың опера театрына апарғанын, әр сөзді айқайлап айтқан әншілерді көріп, сүйсінбесе де, әр өнердің өзіне тән сиқыры барын, ду қол шапалақтағандар сол сиқырға арбалып қалғандар екенін айтпады. Ауылдағы екі жүз түтін мен қаладағы бір жарым миллион адам, бір жарым миллионға тақау мәшине түтіні мен соған жетеқабыл әйел-еркектің аузынан көшеге тасталған шылымның сөнбей бұрқырап жатқан қалдығы «қаланың ауылдан несі артық?» деген көкейдегі сөзді айтқызбай ұстап қалды.

	– Біздің көретініміз телебезер. Рая екеуміздің бар ермегіміз телебезер, – деп жасы жер ортасынан асқанда жұбайы қайтып, шиеттей бес баламен қалып, жылы өткен соң энергопойыз жақта біреуден аяғы ауырлап қалған қызды ағайындары әкеп қосқан Әбдікерім сөзге араласты. – Осы жер сату дегенді кім шығарып жүр, ә?! Телебезерде кілең сатылған жер, сатылған үй, көретінің. Солар ақшаны қайдан табады екен, ә?! Біз бес баламен төрт бөлмелі үйге сыймай отырмыз. Енді Рая тағы туса, алты баламен қайда сиярымызды білмейміз.

	– Сен тек жас әйеліңмен телебезер көргенше, бес баланы асырауды ойламайсың ба? – деп тұқыртты Бертай.

	– Раяны жаман жақсы көрем. Әсіресе шетелдің киноларын көріп отырғанда, – деп Әбдікерім жайбарақат жауап берді.

	– Осы, Саттар, – деп сөз бастады тау қозғалса қозғалмайтын Аспанқожа, – бұрынғыдай газит-жорнал келмейді, менің де аздап телебезер қарайтыным бар, – дегенде, Бертай мырс ете қалды. «Экранды түгел шоласыз ба?» дегенді мырс еткен мысқылмен білдірген сыңайы бар еді.

	– Адам сатуға да біздің ел рұқсат берген дей ме? Жер сатылса, өзімізде ғой, бірдеңесін қылармыз... Адам сатып ап, жаңа туған баланы сатып ап, шетелге алып кетіп жатқандар бар дейді. Ауру-сырқауларының дене мүшесін бөлшектеп сатады дейді. Сонда қалай болғаны? Пәндәнің ризығы тірідей таусылғаны ма?

	Бұл сауалды да Саттар бүкшиіп отырған күйі жауапсыз қалдырды.

	– Тамақ алыңдар, оу, мазаларың жоқ қой, – деп жақауратып жіберді.

	– Әй, сендер, немене өзі айналдырған үш айда Саттар Қазақстанның тізгінін ұстап қайтты дейсіңдер ме? Саттар сол баяғы Саттар ғой. Немене сонша, қоймайсыңдар ма енді. Жер сата ма, адам сата ма, өкімет өзі біледі. Сендерден сұрамайды. Төмендегілердікі итше үру, бізбен ешкім санаспайды. Олар итке сүйек лақтырып қояды да, ырылдасқандарға ырза боп қарап, білгенін істеп отыра береді. Мен бес жыл депутат боп босқа жүрді дейсіңдер ме осыны білмей. Онан да басқа нәрсе айтпайсыңдар ма. «Келуіңмен!» деп неге айтпайсыңдар-ей, Саттарға. – Қантай қатты кетіп, ойындағысын ірікпей айтты. Оны Бертай: «Қанеке, сәті түсіп тұрғанда келераяқ деп неге сұрамайсыз», – деп түсіндіріп берді.

	– Онда, мен сұрайыншы, Сатеке, – деп Әбдікерім жіңішке даусы үздіге әрі жас әйелге жаңа үйленген шаршаңқы кейіпте сөйледі. – Ұжым-ұжым боп бөлініп жатырмыз. Мен, мысалы, мына Бертай екеуміз осы ауылдың отымен кіріп, күлімен шығып жүрген колхозшымыз. Бекең кейіннен трактор айдады, мен күріш ектім. Сонда біз жеке-жеке істейміз бе, әлде колхоз секілді үкіметке өткіземіз бе өнімді? Ешкім үн қатпады. Үн қосуға ешқайсысының саяси-экономикалық сауаты жетпеді.

	– Артық өнім бола ма екен? Бұрын жыл соңында азды-көпті артық өнім болушы еді.

	Тыныштықты тағы да Бертай бұзды.

	– Артық өнімді түсіңде көрерсің. Сен өзіңе-өзің еңбек етпейсің бе, миғұла-ау, – деп құрдасын түзеген болды. – Сен сонда өзіңе-өзің артық өнім төлегің кеп отыр ма? Сен жерді жалға алып еккенің үшін үкіметке салық төлейсің. Кешегі жиналыста салық кеңсесінен келген өкілдің сөзін естіген жоқсың ба? «Салықты дер кезінде төлемесеңдер, егістің басына барып аламыз» деді ғой.

	– Бес бала бар, қатын аузы-мұрнынан шығып, алтыншысын туайын деп отыр, – деп Әбдікерімнің даусы жіңішкерген үстіне жіңішкеріп, жылауға шақ қалды.

	– Алтыншысын жаса деген кім бар саған, нарық заманы деп алды-артыңа қарап жүрмейсің бе, – деп бейпілауыз Бертай егіздің сыңарындай бір жылғы төлін тұқыртып өтті. – Алтыншыны ауадан да алуға болады, – деп құрдасының қатынынан кемістігін бетіне басып, іште келген баланы емеурін қылды.

	Жас әйелдің илеуіне иіні қанып, дүние шіркін көз алдында кілт-кілт етіп дірілдеп тұрған Әбдікерім Бертайдың сөзіне селт етпеді.

	– Ал, сонда, ел қанаттанып кеткенше қолтықтан демер ешкімнің болмағаны ма? Е, запас жоқ, – деп төрдегі Аспанқожа үлкендігін көрсетіп, Әбдікерім жетімекке араша түсті.

	– Е, үлкені, е, кішісі бір жөн сөз айтпайды. Сол баяғы күнкөріс, – деп Қантай дегені болмағандығына қатты дегбірі кетті. – «Келуіңмен!» деген бір сөз айтылмады. Онда бата сұрайық...

	Бұл кезде бөлек отырған әйелдер жағы да қала мен даланың айырмасын ақ пен қарадай ажырата алмай жатқанды.

	– Жеңеше, кино-кәнсертке барып тұратын шығарсыздар, қайнағамен қолтықтасып? – деді Мұнардың әйелі абысынына сынай қарап.

	– Киносы құрысын... кәнсертке үсті-үстіне бардық.

	«Тазарғың келсе, тиатрға бар» дейтін сөздері бар екен. Жапалжан барлық тиатрға алып барды. Өзі де Мәскеудің жетпіс екі тиатрының бәрін көріпті ғой. Бірінші рет «Біржан-Сараға» бардық, анау айқайлап жүріп айтатын тиатрға. Қара сөзді де, өлең сөзді де ол жерде бір-біріне айқайлап айтпаса болмайды екен. Оны опіра дейді екен. Жапалжан «Қалада тұрғасын бәрін көру керек» деп, бәлет дегеніне апарды. Құрып кетсін, сыптай шалбардың сыртынан еркектікі томпиып, қатынынікі шонтиып, көзге жаман көрінеді екен. Бірін-бірі қуалайды да жүреді. «Бұлар не ғып жүр?» – десем, қайнағаң сауатты ғой, «Аққуды ұстай алмай жүр», – дейді. Сөйтсек, «Аққудың көлі» деген бәлет екен. Аққуды қуалап жүрген жігіттің әкесі біздің Шерліден шыққан дейді. «Өлә-ә, енді қайтып келмей-ақ қояйық», – дедім шалға.

	– Сонымен, аққуды ұстады ма? – деді ұйып тыңдап отырған Мұнардың үйіндегі келін.

	– Ұстады-ау деймін. Әйтеуір, қызды басына көтеріп иіскеп тұрғанда жұрт үсті-үстіне қол соғып жатты. «Жақсыны көрмек үшін» дейді қайнағаң.

	– Сен үшін жақсы шығар, жалғыз келіп көре бер, – дедім.

	– Қалада жалғыз жүрмейді, – дейді қайнағаң.

	– Онда менің де жаным сүйсініп көретін жерге барайық, – деймін мен.

	Келіні сұрауын сұрағанмен, абысынының жауабына ішін басып күліп, құлап қала жаздады.

	– Пәдрушке боп жүреді екенсіздер, дә, – деді сорпа құйып отырған бір келін.

	– Көп жүрмейміз. Жапалжанның үйі сідік шаптырым жерде. Автобус қымбат, нан қымбат. Торсиып піспеген таба нан болмағаннан кейін...

	– Өзіңіз жаппайсыз ба?

	– Таба ала кетсем деп отырмын. Мен анау гәздің иісіне мұрнымды үйрете алмай-ақ қойдым.

	– Сіздерге абтобоста пенсионный емес пе? – деді мұғалім боп істейтін кірпияз Қайраш. – Автобоста жарты баға шығар.

	– Бір рет мініп едім, бір қақылдап қалған қазақ қыз:

	«Пенсионер, башы өдөстөберение?» – деп, дәл бір менің құрдасымдай қақылдап тұрып алды. Шал да, мен де, дәкүментті ұмытып кетіппіз. Сөйтіп, барар жол елу-елуден жүз, қайтар жол жүз, екі жүзге түсіп қалдық. Енді сексен теңгеге қымбаттайды деген қауесет бар. Айналып келгенде, біз сияқтыларды қинау ғой. Екеуіміз қол ұстасып, судай тасып, көрмені көріп, күріш ап қайтсақ деп едік қой. Босқа шығындандық.

	– Алдыңыздар ма? – деп мұғалім Қайраш қызыға сұрады.

	– Мынау да жоқ, – деп күйіп кеткен кемпір бас бармағын шығарды. – Қазақтың атын шығарған бидай. Бізде бидайдың қатты және күшті сорты бар, – деп біреу шала қазақшасымен елді бөріктіріп қақсап тұр. Күріштің қасиеті мен герой атаның киесі ұрғырлар, – деп Ғайша кемпір қаладан алған алғашқы үш айлық әсерін түк жасырмай жайнамаздай жайып салды.

	Бұл кезде еркектер жағы бата жасап, дастарханды жинап, әруақтарға Құран бағыштауға дайындық жүргізіп жатты. Бата сұрардан бұрын Саттардың аузына бір сөз түсе кетті.

	– Жалқау болмайық та. Жалқау болмасақ, жау алмайды. Біздің патшамыз да осы сөзді жиі айтады. Жер дайын, кетпен дайын, енді тек ауызбірлікке салып жұмыс істесек...

	– Бәрі, әйтеуір, ақылды... – дегені болмаған Қантайдың көңіліндегі ыза мен қобалжу тура айтылған сөз боп арнасынан асып кетті. – Қожеке, Құран бағыштап жіберіңіз.

	– Мен оқимын, – деді Бертай. – Мен де алпыстан астым. Осы, жастар болсын, өссін, өнсін деп неге айтпайсыздар, Қанеке?! Құран оқи алатын жасқа жеттік қой. Аузымыз таза.

	– Тап аузыңды, сенің!..

	– Би-исми-л-лаһи-р-рахмани-р-рахим... – деп Бертай бастап кеткенде, сырттан: «Ата, сізді телефонға, – деп, Мұнардың өздерін күтіп алған тықырбас баласы тымпыңдап кіріп келді. Атасы оны еңбегінен басып отырғызып, Құранға қол жайып болғасын: «Мені ме?» – деп нақтылап сұрады.

	– Сізді Жапал ағам тез келсін деп шақырып жатыр.

	Бұл кезде шәйға қарағаны жастыққа жантайып, аяқтарын көлбей созып, Қантай секілді дәметкені болмай, аузы құрғаған ауылдың үлкені торсаңдап, үйді тастап шығып бара жатты.

	– Не боп қапты? Тыныштық па? – деді Саттар қайта айналып келген бетте алқымнан алған жұбайы Ғайша.

	– Дәурен қатты ауырып қалыпты. Айтпады демесін деп звандап тұрмын дейді. Сорлы бала, – деп жайнап отырған Саттардың лезде ыпыны кетіп қалды.

	– Екі-үш күн аунап-қунай да алмадық-ау, – деп кіжініп қалды Ғайша.

	– Мен кешке Оралдың пойызына шығамын, – деді шал қатуланып, күйініп. – Сен қал, осында.

	– Қойшы құрысын, өмір бойы бірге жүріп... сенен қалып не көрініпті.

	Шәй ішіліп болысымен кеше келген ерлі-зайыптыны Мұнар «Жигулиіне» мінгізіп бекетке алып келді. Пойыз түннің бір уағында. Билет жоқ. «Жүдә, болмаса келісіп мінерміз» деп Саттар бекет басынан кетпей отырып алды.

	***

	Дәуренді жерлеп қойыпты. Дәрігерлер бір күннен әріге қаратпады. Сүйегі уатылып бара жатқан соң көпке қоспай, қала шетіне жеке жерлепті. Бұлар ауылға қарай шыққан күні қызуы қатты көтеріліп, одан қан қысымы артып, ақырында өмірмен қош айтысып жүре беріпті. Қызуы көтерілерден бұрын қасындағы қоларбасын итеріп тастап: «Атам қайда?!» – депті.

	«Атаң да, әжең де ертең келеді», – дейді Жапал. «Атаң мен әжең ауылға кетті, олар әзір келмейді», – деп, қыңқылдай бергесін шешесі шынын айтып қойыпты. «Атам мені неге ала кетпеді екен? Туған жерлеріңді өмірі бір көрсетпейсіңдер. Атамекенімді бір көрмедім, – деп тұрмаққа талпыныпты. Ұмтылып, қолын жайып қоймаған соң әкесі мен шешесі қолтықтап тұрғызса, апыл-тапыл бір-екі аттапты да: «Болды. Жетеді», – депті жаны жай тапқандай болып. Маңдайын ұстаса, оттай ыстық, екі көзі қанталап, денесі қарауытып барады. Жедел жәрдем шақырса, олар қалың көлікті жарып шығып, «гөкілдетіп» жеткенше бір мүшел жасы бар Дәурен дүние-дәуренді тастап жүре беріпті. Артынан келген арнайы топ: «Орнынан қозғамаңдар. Тез жерлеу керек. Сүйегі уатылып барады», – деп жатқан жеріне у сеуіп, сақтандыру шараларын жасап, «жерлейтін жер мен уақытты өзіміз айтамыз» деп, ертеңіне алып кетіпті. Сөйтіп, бір мүшел жасаған Дәурен жуылмай, жаназасы шығарылмай, қала шетінен мәңгілік мекенін тапты. Осының бәрін естігенде көзінен жасы ыршыған Саттар немересінің атын атап Құран бағыштады да, есіктен шығарда дауыс салған зайыбына:

	«Үніңді өшіре тұр, өз шаңырағыңа барып ойбайлайсың», – деді. Екі бүктетілген баласының түсіп кеткен иығына қолын салды, келінге: «Берік бол», – деді. «Біз енді үйге барып жоқтайық Дәуренжанды. Жол да ұрып тастады», – деп қан тамырындай тартылған қос рельс үстіндегі бір күндік теңселудің ақысын өз үйлеріне барып алғысы келді.

	– Ауру сәбиде ұлт жоқ деп ең, енді көппен бірге жаны жәннатта болсын, – деді Саттар баласына есіктен шығып бара жатып.

	Әйелі үйге бұрылды, Саттар сәу аулақтау ағатын Үлкен Алматы өзенін жағалап жүрді. Қараңдап бірлі-жарым ғана адам көрінеді, қара майға бөккен шлюзді де барынша көтеріп тастапты. Өзен табанында жылтырап су жатыр, ауылдағыдай қу тақыр емес, бұл да болса көзге сұлу көрініп, көңілге демеу екен. «Өзен-көлдің көркі – су ғой. Анау не?» Шлюз тұсына бір әйел түрлі-түсті боялған қағаздарды шашып жүр, анда-санда мұрнын тартып еңкілдеп жылап қояды. Қарсы жолыққан егделеу кісіден бар орысшасын салып сұрап еді, «Былтыр осы жерде он үш жасар баласы суға кеткен, соны еске алып жүр», – деді. «Уақыт та ағын су секілді-ау. Біз де ертең-ақ Дәуреннің атын атап, жылын береміз. Періштеге не айтуға болады. Ауруда ұлт жоқ деп, өзің секілді көкірегі кесел мен шерге толып аттанғандармен бірге сырласып жатқан шығарсың. Әйтеуір, кетеріңде апыл-тапыл жер басыпсың. Екі рет болса да табаның қара жерге тиіпті. Жер басып жүрсем, сенің атыңды дұғамнан тастамаспын». Көз ұшындағы күмбез секілді көк шатырлы үйден күңгірлеген дауыс естілді.

	– Што это? – деді тағы да әлгі көзкөргенге.

	– Это мечеть.

	«Ертең – күн жұма. Бірінші дұғамды мешітке барып бағыштаймын. Сені ауылға ала кеткенімде... сол айтқаныңның өзі тілегіңнің қабыл болғаны. Атамекеніңді көрмегенмен, сен бізбен біргесің. Соны бір көрсете алмаған мен де...»

	Шал ернін тістеп, қайсарлығына салғысы кеп еді, енді бірде кеңк-кеңк етіп көңілі босап, мұздай алақанымен көзін сүрткіштей берді.

	...Дәл алдында аяқтары имиген, саусақтары майысқан Дәурен тәй-тәй басып барады.

	Анадай жерде тұрған қоларбасына қарар емес.

	– Қайда барасың? – дейді атасы.

	– Ауылға, ауылға...

	– Біз ауылдан келдік қой.

	– Урбанизация. Папам айтқан урбанизация...

	Саттар көз жасын мұздай алақанымен тағы бір сипай сүртіп, қаттырақ адымдады. «Мені елес жеңейін деді ме... Жаным Дәуреннің жанынан артық емес. Үйге жетіп жығылайын. Кемпірі құрғыр да осындайда алдыңнан шыға қоймайды».

	Ол тұтқаны ұстаған күйі бір-ақ ауыз сөз айтты.

	– Жапалды шақыр!..

	***

	– Әлөу... Бұл Ғайша ғой. Өй, мұрныңнан айналайын!.. Әкең жатып қалды. Келсейші. Көшенің арғы бетінде тұрып... – шешесінің даусы қатқыл шықты. Іле есік қоңырауы сыңғырлады.

	– Ашық, Жапалжан! Сен келеді деп ашып қойғам.

	Кірген бетте әкесінің қасына келді. Шалдың өңі солғын, бет терісі босап қалыпты. Өзен жағалап келгелі орнынан тұрған жоқ, тұрса, мең-зең боп басы айналады, көз алдына қалт-құлт етіп қаз басқан Дәурен елестей береді. Құраннан қалдырмайды, бірақ сол жұмада мешітке бара алмады. Қалт-құлт етіп жүруге дәрмені жоқ.

	– Көке, үйге тіпті келмейсіздер ғой, – деді қолын алып, әкесінің солғындау жүзінен басқа түскен хал-күйдің салмағын бағамдағандай боп.

	– Үйге барсам, Дәуренжанның жатқан жерін көріп, көңілім бұзылады. Қоларбасын көріп... бұл өмірде әркім әртүрлі арба мінетінін ойлап...

	– Көке, көп қамыға бермеңіз. Дұғаңызды бағыштап, еңсеңізді тік ұстаңыз. «Өмірдің дұғасы – төрт амал» деп өзіңіз айтатын едіңіз ғой. Өмірде төрт амал барда бәрі де болады. Бәрі де орнына келеді.

	– Сен мені мешітке апаршы. Осы... мынау өзенді сәл жоғары жағаласаң, мешіт бар. Төбесін көріп қалдым. Көкпеңбек.

	– Ертең күн – жұма.

	– Бүгін апар. Қазір барайық. Күн бейсенбі. Әруақтар келетін күн. Ата-бабамызбен қосылып, арасында Дәуренжан да жүр ғой. Періштеге арнап Алланың үйінде дұға бағыштайын. Садақа берейін. Осы қазір, – деп қолын ұмсына берді.

	Дәретін алып, баласын қолтықтап үйден шықты. Сәл ұзаған соң баласы:

	– Көке, ауылға барып қайтпайсыздар ма? – деді.

	– Қышыған жерімді дәл таптың. Сол қара орынға біржолата кетсем қайтеді? Есікті бір тал сексеуіл күзетіп тұр. Кеше, екі күннің өзінде жанымыз сергіп, жамырасып қалдық. Өзің туған үй солай қаңтарулы қала бере ме?

	– Көке, апам екеуіңіз қыдырып барып қайтыңыз, бірақ көштің бетін біржолата кері бұра алмаймын. Дала екі аяғын тең басып кеткенше қалалық боп қала бересіздер. Ауылда қызығатын ештеңе жоқ. Сіздер урбанизацияға кіріп кеткен адамсыздар, апам екеуіңіз.

	– Осы бір сөзің жақсы болды. Орбанизацияң дұрыс-ау... ауыл қашан қалпына келер екен? Сені де жалғыз қалдырғымыз келмейді. Келін қалай?

	– Ол да жатып қалды. Дәурен кеткелі қыңқыл-сыңқылы көбейіп кетті. Нервке әсер етпей тұрмайды ғой. Химия әлемінде әйелдің белсенді болып керегі жоқ екен. Әйел бала тауып, соны емізу керек. Бұл Дәуренді дұрыстап емізген де жоқ қой. Иісі аңқыған резеңке емізік еміп өсті ғой сорлы бала.

	– Балам, жол үстінде келе жатырмыз. Саған айтарым, келінді көрсет. Ақшаңды да, абыройыңды да аяма.

	– Келініңіз Түркістанға апаршы деп қыңқылдап қояды. Ар жағынан ауылға да апарсам ба екен? Келін боп түскеннен кейін сол жердің топырағын басқан жоқ қой.

	– Балам, Түркістаннан қайт. Біз болсақ осындамыз. Ауылдың да кешкен күйі белгілі. Құшағын ашып отырған ауыл жоқ, кейін апарарсың. Әзірет Әліге тәу етіп, тайқазанға теңге тастаңдар. Әруақ кеселін алып қалар.

	– Біздің тұңғыш ғарышкеріміз ғарышқа ұшарда әйел-баласымен Түркістанға барыпты. Кім біледі, сол жолы жан жарымен соңғы рет қыдыруы да шығар. Арыстанбаб, Йассауи, Абылайға тәу етіп, жеті теңге тастапты. «Қайтарда жаным жадырап қоя берді», – дейді.

	– Апар, балам, апар. Келін өзі сұрап тұрса, көңілін қалдырма. Тез апар.

	Қайтар жолда шал қолтықтаспай өзі жүрді. Ширақ қимылдап, сергек сөйледі, ыңқыл-сыңқылдың бәрі өзен бойында қалғандай өзін қунақ сезінді.

	Үй тұсына келгенде:

	– Мен үйге барайын. Гүлімнің тамағын беруім керек еді, – деді Жапал.

	– Түркістанға апар, балам. Келіннің өзі сұрап тұрғанда меселін қайтарма, – деп бұрылып жүре берді.

	***

	Әуелі Арыстанбабқа апарды. Арыстанбаб – Йассауидің ұстазы. Ақсақ Темір Құл-Қожа-Ахметке кесене соғуды бастаса, бір көк өгіз келіп, тұғырын мүйізімен талқандап кете беріпті. Қайта жөндеп, тұғырды қайта тұрғызса, сол жағдай тағы да қайталаныпты. Сонда бір білгір Ақсақ Темірге ақыл айтыпты дейді: «Құл-Қожа-Ахметтің ұстазы Арыстанбаб қой. Сол ұстаз, сірә, шәкіртімді менен артық санадың ба деп сыртын беріп, өкпелеп жатса керек» депті. Сосын әуелі Арыстанбабқа кесене соғуды бастапты. Сонан кейін Түркістанда Йассауиге кесене тұрғызыпты. Қабырғасына өрілген кірпішке жылқының қылы қосылған. Алты ғасырдан бері құрылыс қыңқ деместен сол күйі тұр. Екеуінің арасы он жеті-ақ шақырым.

	– Ұлы даланың құпиясы қандай көп. Сенің ауылың да алыс емес қой осы жерден.

	– Жүз шақырым, – деді қара жолда мәшине рөлінде еркін отырған Жапал.

	– Келін боп түскеннен кейін аулыңа бармаппын. Сен қанша айттың, жалындың да. Өзің жалғыз кетіп жүрдің. Дәурен де бір рет топырағын баспай-ақ кетті...

	– Қазір барудың қажеті жоқ. Урбанизация!

	– Осы сөзді тасташы, Жапал. Мама мен папаға да айта бересің. Олар түсінбей қалады.

	– Олар бәрін түсінеді. Көкем нефтебаз құрылып, сонда есепші болғанда, сырттай институтқа түсем деп бәле қылды ғой. НАРХОЗ-ға түсіре салайын деп едім, кейін ойланып, «төрімнен көрім жақын» қалғанда не керек деп... Сөйтіп, «Капиталды» оқымай қалды.

	– Көр... көр деген не нәрсе, Жапал?

	– Көр... адамның мәңгі ұйықтайтын жері. Барлық жұмақ сонда...

	Жұбайы Жапалдың бір сөзіне түсінсе, бір сөзіне түсінбей аңтарылып қалды. Тікенді жантақ пен шашақты жыңғыл ұйысқан аңызақ далаға көз жанары талғанша қарап келеді.

	Мәшине күйген кірпіштен соғылған алып кесенеден аулақтау тоқтады. Жұрт келіп жатыр, кетіп жатыр. Басына Күннен қорғаныш қалпақ киіп, аптапқа шыдай алмай аһ ұрып, аузын ашып шетелдіктер жүр бір шетте. Күнге күйген тас қара балалар шөл қандырар салқын су толы шелекті майыса көтеріп, кесесін он теңгеден сатып, саудасының қызғанына мәз.

	– Мен әдейі орамал алып шықтым, – деп жұбайы қол сөмкесінен кестелі көк орамал алып, басына салғанда Гүлімнің бет-әлпеті бұрынғыдан өзгеріп, өңінде әдемі нұр шалқып қоя берді. Өмірі жасамаған дағдысына өзі де қайран қалып, «көрдің бе» дегендей некелесіне тұла бойын масат пен мақтаныш керней қарады.

	– Міне, келін боп қалдың. Тіпті әйел боп қалдың, – деп Жапал жылдам сөйлеп алға түсті.

	Баба жатқан кесененің қабырғасына қолдарын тигізіп, тәу етті. Құран оқытып, тие берсін деп, темір жәшікке теңге тастады.

	– Мен өзім бір дұға бағыштап жіберсем бола ма? – деп Жапал шырақшыдан сұрап еді:

	– Болғанда қандай, – деп ақ сәлделі, көк шапан киген кісі пәнденің ниетіне жүдә риза болып кетті.

	Ол малдастап отыра қап «Фатиха-Ықылас» сүресін боздатты. Басын төмен салып, бұл дүниені ұмытып, өзі оқыған әуенге елтіп, тек бір кезде ғана көзін сығырайтып қатар отырған Гүлімге қарады. Көк орамалды басына қымтай тартып, бір тал шашы да көрінбей бейжай күй кешкен ол күйеуіне таңғалып, тіпті таңырқап отыр. «Жапалдың мен білмейтін қырлары көп екен. Үйде де анда-санда оқитын. Бірақ мынадай үлкен жерде осылай боздатып оқиды деп ойламаушы едім. Ауылдан шыққандар бәрін біледі, олар далаға да, қалаға да ортақ. Біз ғой асфальтта өсіп, тек асфальт секілді жып-жылтыр боп қалғанбыз». Гүлімнің жүйткіген ойы жұрт қол жайғанша аяқталып бітпеді. Қасындағылар жапа-тармағай қол жайғанда да таңғалды. «Тек екеуіміз ғана емес, Жапалдың оқыған Құранына кесене ішіндегілердің бәрі қол жайды. Демек, дін бәріне ортақ, діннің алдында бәрі бірдей». Бет сипап орнынан тұрғанда жұбайы күйеуінің қасында келе жатып сымдай тартылып, өзін сынаптай сергек сезінді. «Осы далаға бұрын келмей қайда жүргенмін?» деген өкініш жан-дүниесін жазалап, астаң-кестең етті.

	– Не әперейін? – деді Жапал киіз үйдей дөңгелек дүңгіршектің қасынан өте бергенде.

	– Мынаның аты не? – деді жіпке тізілген ұсақ тастарды көрсетіп.

	– Бұл – дәсбі. Қолың тигенде, дәсбідегі тастарды санап, Құдайға құлшылық жасайсың. Қайсысын аласың?

	– Он сәгіз тасы бар, отыз жәті тасы бар, тоқсан бир, жүз бир тасы бар, – деп көлеңкеде тұрып тілі күрмеле сөйлеген сатушы жігіт құрақ ұшты.

	– Отыз жеті тасы барын алайын. Өзім де отыз жетідемін ғой.

	– Биыл мүшел жасың, – деп бетіне жалт қарап, ақшасын төлеп, иір-шиір шұбатылған дәсбіні жұбайының қолына ұстатты. Сол сәт бұрын суық көрінетін Жапалдың алақанынан оттай ыстық бір леп өз алақанына өткендей сезініп, өн бойы шымыр ете қалды.

	– Рақмет! Алла жолдарыңызды жалғасын! – деп дүңгіршектегі жігіт артта қалса да алғысын айтып тауыса алмай жатыр...

	Он жеті шақырым жеңіл көлікке көзді ашып-жұмғандай жер. Құл-Қожа-Ахмет Йасауи кесенесіне келгенде Гүлім қатты таңғалды.

	– Мынау Эрмитаж ғой, – деді. – Бес жыл Эрмитажды көргенше, осыны неге көрмегем?!

	Киелі құдықты аштырып, теңге тастады. Үңілгенде су бетінен өзінің бейнесін көрді.

	– Өзімді көріп тұрмын. Мен өзімді көріп тұрмын, – деді Жапалға сыбырлап.

	Ұлы даланың кереметі Мәскеу мен Петерборды көп қыдырған әйелін қайран қалдырғанына күйеуінің айызы қанды.

	Құл-Қожа-Ахмет Йасауи баба өмірінің соңғы күндерін өткерген қылуетке түсті. Қап-қараңғы мұздай қара жер. Күн сәулесі түсер саңылау жоқ. Қара жер құшағы қандай суық. «Дәурен де осындай жерде жатыр-ау» деп ойлады Гүлім. Бұл ой Жапалды қылуетке еңкейіп түсе бергенде-ақ селт еткізген. Баласының қазылған көріне өзі жатып көрді, отырып та көрді. «Жатар жерің кең болсын, қара жердің беті тар болған, сорлы бала, жердің астында еркін тыныста» деп, қайта-қайта отырып та, жатып та көрді. Ондағылар отырғызып жауап алғанда төбең тимесін деп, барынша терең қаздырды. Иненің жасуындай күнә жасамаған көкөрім кең жатсын деп жер қойнауын аршыған сүйекшілерден еш нәрсе аяған жоқ, сұрағандарын берді. Арқасы шаң-шаң боп қылуеттен шыққанда «ауру денеден шыққан фосфор ауаны бүлдіреді» деп, тезірек мәйітті жер қойнына тапсыруды ойлап мазасызданған шұғыл медициналық топтың әбден дегбірі таусылды. Олар көрге жатып шыққасын үсті-басының шаңын қақпаған қушық иықты, белі майысқан әлжуаз жан айнып қалған екесті емес пе деп те ойлады.

	– Қожа Ата неге мұнда өмір сүрген? – деді Гүлім қылуеттен шығарда құлағына сыбырлап.

	– Мұхаммед Пайғамбардың жасы – алпыс үш. Ол Пайғамбар жасынан асқасын Жер бетінде өмір сүруге қақым жоқ деп, жердің астына түскен.

	– Какой идеалный. Дәурен он үшінде түсті. Мен отыз жетідемін.

	– Бізге әлі ерте, – деп Жапал тірлікті тез істейтін әдетіне салып, оқ бойы озып кетіп, мәшинесін оталдырды.

	Алыстан көз салып еді, алып кесененің алдында басына көкшіл орамал тартқан талдырмаш келіншек тез-тез басып өзіне беттеп келеді. Оның да ішіне бүккен сыры көп еді, соны айтуға асыққан сыңайы бар.

	– Кеттік.

	Жеңіл мәшине ұлы даланы қақ жарған тас жолға түсіп, Алматыға тартты.

	– Сен мені кешір, Жапал. Эрмитаж бен Третьяков галереясына барғанша, Арбатты мың айналғанша осында неге келмегенмін? Өмір бойы лабораториялық жұмыс, колба мен пробирка, жарылыс... Өкінем. Мен сенің адалдығың мен сеніміңе тәнтімін. Саған рақмет!.. Мен бүгін жан дүниемде өмірі болмаған жарылыс жасадым.

	– Мен жолдан бейтаныс жолаушыны мінгізіп алған жоқпын ба?

	– Мен де жолаушымын. Бәріміз де жолаушымыз. Соның ішінде мен асыққан жолаушымын.

	Айнаға қарап еді, басына құнттай тартқан көк орамалын шешпеген әйелі көзі жасаурап сөйлеп отыр. Төртбұрыш айнадан бәрі көрінді – бес саусағы дәсбінің отыз жеті тасын жіп бойымен әрлі-берлі жылжытып қояды.

	– Гүлім, мені Париж лекция оқуға шақырып жатыр.

	Барайын ба?

	– Бар, бар. Сен онсыз да біраз жерге бармай қалдың.

	– Сені жалғызсырайды ғой деп бармай жүр едім.

	– Менің қасымда мама мен папа бар. Бар, Жапал, бара бер. – Қолы-қолына жұқпай дәсбі тастарын санаған әйел жан-тәнімен сөйлеп отыр. Отыз жеті тас жібек жіптің біресе ар жағына, біресе бер жағына кезек ауысады.

	– Жапал, ауылға бұрылмадық па? Жүз шақырым деген не, мынадай асфальт жолда. Осындай ұлы қалаға тастан жол салған қандай мықты адамдар.

	– Ауылға кейін барасың. Қазір ур-ба-ни-за-ция, – деп Жапал жылдамдық үстіне жылдамдық қосты.

	Артында отырған жұбайы желмен желпілдеген орамалым ұшып кетер ме екен деп, қысқа шашын қайырып, көк орамалды қайтадан тұмшалай тартты.

	***

	Есік қоңырауы сыңғыр етіп еді, «Ашық!» деген әдеттегідей апасының жарқын даусы естілді. Құрым есікті серпи ашып кіріп келген Жапал жадырай күлді.

	– Қаланың адамы да есікті ашып қоя ма? Айналаң толы ұры-қары.

	– Азанда бір ашқасын қайтып құлыптай алмаймын. Ауылдағы есікте сексеуілдің бұтағы ілулі тұр ғой, – деп апасы реті келгенде ауылын айтып өтті.

	– Ассалаумағалейкүм!

	Көкесі отырған орнынан балаша ұшып тұрды.

	– Әликімүссалам! Қалай барып қайттыңдар? Келін жолды ауырсынған жоқ па?

	– Келініңіз риза. Басына тартқан көк орамалын әлі тастаған жоқ. Сол күйі орамал тартқан келін боп кететін түрі бар. Ұлы Жібек жолымен алғаш жүруі ғой, бәрін айтып, түсіндірдім. Таңырқады, сұрады, – деп Жапал өзіне тән мәнермен тоқетерін айтып салды.

	– Көке, мен де жол жүремін. Француздар шақырып жатыр. Бұның алдында бармай қалып ем ғой. Екі рет болдым, екеуінде де лекцияны ағылшынша оқыдым. Олар ренжіді. «Енді үшінші келгенде біздің тілде оқырсыз, – деді.

	– Біздің де мемлекеттік тіліміз бар ғой», – деп наз айтты. Олар нәзік халық. Тілі де нәзік, күмбірлеп, еркелеп шығады. Үш жыл жатпай-тұрмай үйрендім ғой, керек боп қалар деп. Бірақ біздің тілдің байлығына, шіркін, не жетсін! Тұспалдап та, тура да айта бересің. Француздар сәбидің көзі туысымен көреді дейді, біз бірте-бірте көреді дейміз. «Көре-көре көсем боласың» деген біздің сөзіміз бәрінен артық емес пе? Сөйтіп, мен де көсем болайын деп жүрмін.

	Әке перзентінің бойында бар шалттығын туғалы біледі. Бірақ мына аптығуы шын сезімді, шынайы сүйіспеншілікті алға тартып отырғандай.

	– Келіннің қыңқыл-сыңқылы бар емес пе? Сол қалай болар екен?

	– Келініңіз Түркістанға барғалы жазылып кетті. Келіп, шәйларыңызды құйып береді.

	– Мақұл-ақ, – деді Саттар маңдайын сипап.

	– Көке, «Геометрияға да шабыт керек» дейді Евклид. Математикада да гармония, сұлулық бар. – Мен өзім есеп шығарғанда, күрделі теоремаларды дәлелдегенде керемет рахатқа бөленіп, ләззат аламын. Шабытымнан айырылмай тұрғанда барып келейін де.

	– Айырылғаннан Құдай сақтасын, – деп шал тағы да маңдайын сипап, оң құлағының түбіне сұқ саусағын тигізді.

	– Көке, алгебра дегеніміз – амалдар қасиеті. Қосу, алу, бөлу, көбейтусіз өмір жоқ. Бұл аузымызда жүретін дұға секілді. Осыны ғылыми дәлелдеген Ли деген ғалым. Мен соның жолын жалғастырып жүрмін. Дұғамызға адал болсақ болғаны да... – Жапал әкесіне қарап жымиып, оның соңы езуі ыржиған күлкіге ұласты.

	– Қашан жүрмексің?

	– Ертең немесе арғы күні... Көке, сізді ауылда «төрт класс бітірген математик» дейді, «кірәсінші математик» дейді. Францияның Математика институтын Наполеонның өзі құрыпты. Алты-ақ адам жұмыс істейді. Мен жоғары деңгейдегі шебер ретінде семинар жүргіземін. Жүрексініп те отырмын. Олардың тілінде алғаш жүргізуім. Бұл өзі математиктер Меккесі сияқты жер ғой.

	– Жолға дайындал. Келіннің қасында бол. Кетеріңде соғып кет. – Шал батасын бергендей бетін сипады. «Дүниенің төрт бұрышын аралап жүріп, сонша бірінші рет бара жатқандай аптыққаны несі? Бізді қимай жүр-ау осы. Қасына көшіріп әкеліп, өзі үй көрмейді. Өзіне шыр бітпейді. Қырыққа келсе де қырым еті жоқ. Әлжуаз боп қалар ма екен осылай?..»

	– Апа, жақсы.

	– Жапал-ау, нан ауыз тимейсің бе.

	Ол жалт бұрылғанда шешесімен көз түйістіріп қалды.

	«Ит өлген жерден көшіріп әкелгенде, осыларға көрсеткен не жақсылығым бар менің, – деп ойлады күйбеңдеп жүрген шешесін көріп. – Болады. Бәрі де болады. Үлкен жолдардан құтылып алайын. Ауылда тұрғаннан бір де кем қылмаймын». Көгілдір отқа піскен таба нанның шетінен бір сындырып аузына салған Жапал құрым есікті серпи ашып, қайта жапты.

	Есіктің құлыпталмай қалатынын біліп барады... Таңертең ертемен тағы да есік қоңырауы шырылдады.

	– Ашық! – деген апасының даусы естілді.

	Арқасында қапшығы, құлағына тығып алған жіңішке сымы бар Жапал имие басып кіріп келді.

	– Көке, менің билетім бүгін түске таман екен. Екі сағат бұрын тіркеу басталады. Кетіп барамын.

	– Шығарып саламын.

	– Әуре боп қайтесіз, көке!

	– Үлкен жолға шыққанда шығарып саламын. Мен қаланың адамымын. Орбанизация!

	Жапал мырс етіп, сөзге тоқтады. Әкесінің адаспайтынын біледі. «Ауылдан шығып, Киевті алуға қатысқан кәрі қақсал емес пе?!»

	– Құлағыңдағы не?

	– Қазақтың ұлттық музыкасы. Сегіз сағат бойы аспанда ән мен күй тыңдаймын. Ауылды, кең даланы аралап жүргендей боламын. Жұрт ұшақ үстінде компьютерін құшақтап кино көреді. Мен компьютерді тек жұмысқа пайдаланам. Қалта телефон ұстамаймын. Нағыз атом сол. Келініңіз... – деді де, тоқтап қалды. Онсыз да қыңқыл-сыңқылы көп әйелін физиканың зиянын айтып күстаналағысы келмеді. Әйтпесе Гүлімнің қалта телефонды жастанып жататындығына қаны қас.

	– Мен дайын. – Саттар саптама етігі мен жеңіл плащын киіп, жауынгердей селт тұрды. Сәл еңкіш тартқаны – үлкен жолға шыққан баланың, бір мүшелінде дүниеден озған немеренің, қыңқылы көбейіп жүрген келіннің уайымын қайтсем де көтерем деген қайсар көңілдің көрінісіндей.

	Такси зуылдап отырып қайта жөндеуден өткен алып әуежайға алып келді. Саттар өмірі ұшаққа мінбепті. «Мен мінбесем, балам мінеді. Бұның баласы мінеді, ұрпағым мінеді. Әйтеуір, ұрпағым жерде абыройлы, көкте аман болсын!» деп күбірледі. Алақан жайып бата бергісі келді. Бірақ ығы-жығы адамның ортасында оны сөкет көрді.

	«Арқасында қапшығы, құлағында иір-шиір сымы бар жігіт пен аяғында саптама етік, басында қаракөл құлақшыны бар екеудің иін тірескен адамның арасында түрегеп қол жайып тұрғаны жараспас. Аман барып, сау қайт» деп тіледі.

	– Ал, жақсы, көке!

	Баланың сидам алақаны шалдың мұз бен суды аямай ұстаған күректей алақанына сүңгіп кетті. Шыр-шыр етіп тұла бойын тексерген темірдің арасынан өтіп, артына бұрылып қарамай, ұшақ алаңына беталды. Білегі мен желкесі жуандамай сол сылыңғыр күйде қалған Жапал жерден сәл жоғарылап, көкке ұшып кетті. «Франция қай жақта екен?» деп көкке телмірген әкесі бой-басы жеңілдеп, «Осыны көрсеткен Аллаға мың да бір шүкіршілік», – деп тәубе айтып тұрып такси ұстады.

	***

	Телефон шыр етті. Намазын аяқтап, дәсбісін аударған Саттар «Осы Жапал емес пе екен?» деп ойлап, жақын тұрған кемпіріне «Алшы», – деді.

	– Әлөу. Жапалжан ба? – деді кемпірі ар жақтағы дауысты естімей тұрып.

	– Жоқ, мама, Жапал емес, Гүліммін. Маған келіп-кетесіздер ме. Мен біртүрлі боп барам...

	– Қазір барамыз. – Кемпір тұтқаны тастай салды да: – Келінің шақырып жатыр, – деді.

	– Шәй ішіп кетіңдер дей ме?

	– Жоқ-ә, біртүрлі боп бара жатырмын, – дейді.

	Шал сонда ғана келінінің сырқат екенін, тек, әйтеуір, кесел меңдесе де, сырты бүтін, іші түтін күй кешіп жүргенін ойлап, «Шықтық!» – деді.

	Бұлар қала тәртібіне сап есік қоңырауын басып еді, Гүлім дала тәртібіне сап сыртқы есікті ашып қойыпты. Түркістаннан келгелі көрген жоқ еді, басында көк орамал. Қолында дәсбісі. Әр тасын қыса ұстап, еті қашып, сүйегі қалған сүлесоқ саусақтары жаймен жылжытып қояды. Өңі сынық, жанарындағы шоқ та сөніп, бет терісі босап, көрер көзге қартайып бара жатқандай.

	– Жапал звандаған жоқ па? – деді баяу ғана креслоға отыра беріп.

	– Жоқ. Жоқ қой званок, – деп енесі жылдам жауап берді.

	– Маған да звандаған жоқ. Ол жұмысқа кірісіп кетті ғой. Жұмысқа бір кіріссе, ештеңе білмейді. Елімнің намысын бермеймін деп отыр еді. Өзі такой худой, но ...

	– Әлжуаз болғанмен, жүрегі мықты десейші, – енесі ығытын тауып айтып қалды.

	– Сотовый ұстамайды. Телеграмма берсем бе екен.

	«Париж. Математика институты» десем табады...

	– Не боп қалды сонша? Кеткені кеше ғана ғой. – Енесі ауру жеңген келінінің кеселін бір сәт есінен шығарып алды да, бетіне шұқшия қарап, қайта ойланды.

	– Тезірек келсе екен. Маған что-то жақсы болмай тұр...

	Осы сәт енесі бір нәрсе есіне түскендей, сәл аңтарылып қалды да:

	– Жүр. Орныңа жатшы. Барып жата қойшы, – деді баяу ғана.

	Сөйтіп, келінін қолтықтап алып, жатын бөлмесіне әкетіп бара жатқанда, саусағында салбыраған дәсбінің отыз жеті тасын Саттар кәнігі көзімен санап та қойды.

	Кемпір келінінің қасынан тұрып құманға су құйып, көгілдір отқа шырпы тигізді. Сосын шалының қасына кеп бір нәрсе айтпаққа оқталды.

	– Екі күн бұрын түсімде, Дәуренжан Түркістандағы кесененің алдында, шешесін қол бұлғап шақырып тұр.

	«Мама-ау, қасыма келші, бізде жақсы, сен де мен сияқты шаршадың ғой. Шаршамай қасыма келші» деп айқайлап тұр. Жүзі жайдары, – деп сыбырлай сөйлеп, сөзін аяқтай бергенде дәліздегі қара телефон ұзақ шырылдап тұрып алды.

	– Жапал ғой мынау, – Гүлім тәлтіректей басып шыға келгенде Саттар телефон тұтқасын өзі алып, жұбата сөйледі.

	– Қазір, қалқам, қазір, мен сөйлесіп болайын.

	– Көке, ассалаумағалейкүм! – деп Жапалдың Парижде тұрып жарқын жүзбен айтқан даусы сондай жайдары естілді. – Біздің үйде екенсіздер ғой. Гүлім шәй ішіп кетуге шақырды ма? Қалайсыздар? – деді де, бұ жақтың жауабын тыңдамай екпіндей сөйледі. – Көңіл күйім жаман емес, көке. Французша лекция оқыдым. Бәрі риза. Сіздердің мемлекеттік тілдеріңіз орыс тілі ме деп сұрайды. Жоқ, бұрын болған, қазір өзіміздің қазақ тілі деп мақтанып қойдым.

	«Сіздер өз тілдеріңізде лекция оқи аласыздар ма?» – дейді.

	«Сіздер тыңдасаңыздар, қазір-ақ оқып беруге дайынмын дедім ғой», – жақын жерде тұрғандай кеңкілдей күлді. Оның Парижде тұрып әуелі жымиып, сосын езуіне жиған көңілді күлкісі мұнда күмбірлеп естілді. – Көке, тыңдап тұрсыз ба, Франциядағы бір жаңалығым – теңдеуі төртке тең алгебралық амалды ашып, ақын Кененнің қызы Төрткеннің есімін беріп, «Төрткен амалы» деп атадым. Кененнің де, Төрткеннің де әні құлағымда күңгірлеп жүр. Әсіресе шырылдаған «Бозторғай...». Төрт амалымыз түгел болса көштен қалмаспыз.

	Әкесінің күрсінген даусы естілді.

	– Көке, тыңдап тұрсыз ба? Санның анасы – қосу мен алу, математиканың анасы – алгебра дейміз. Алгебрадан ашқан осы жаңалығым «Алгебралық байланыстар» деген халықаралық журналда жарияланып, жер жүзіне тарап кетті. Шал әлденені айтуға оқталды да, тағы да тамағын кенеп, күрсінді.

	– Көке, тыңдап тұрсыз ба, бұл тәуелсіздік алғалы шетелге тұңғыш шығуым ғой. Көңіл күйім жаман емес, көке. Әсіресе мемлекеттік тілім бар деп мақтанып айта алам. Сіздерде қалай боп жатыр?..

	– Балам, – деді Саттар даусын қатайтып. – Келіннің қыңқыл-сыңқылы көбейіп тұр. Кеселдің аты – кесел ғой...

	Телефон сымы үзіліп, зың-зың еткен жіңішке дыбыс Париж бен Алматының арасын аралап жүріп алды.

	Шал тұтқаны сығымдап ұстаған күйі жетпістен асқан жасымен артына бұрыла қарады.

	Кемпір күрсініп, келін қалш-қалш етіп аяғынан әрең тұр. Тұтқаны ұясына қоймаса, қоңырау түспейтінін айтайын десе айта алмай келіннің тілі күрмеле берді.

	Шал тұтқаны жылы ұясына қондырды. Телефон қайта шырылдады.

	Состиып тұрған төртеу төрт амалы түгел тіршіліктің табан астына қайта түсті.





