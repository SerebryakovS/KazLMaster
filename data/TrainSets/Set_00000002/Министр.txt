	Ерболат Әбікенұлы

	Министр



	Ерболаттың 2014 жылы «Таңбалы» баспасынан жарық көрген «Министр» атты кітабына жалпы он жеті әңгімесі топтастырылған. Жанрлық жағынан алғанда олардың барлығы да – сатиралық дүниелер болып табылады. Бір ерекшелігі, жас жазушы ащы сарказмнан гөрі жылы юморға бейім сияқты, сондықтан да болар, күрделі қоғамнан қағажу көріп, жалтақтап жүрген қарапайым жандардың ішкі шындығына, психологиясына терең үңіліп, үнемі жанашырлық танытып отыратын секілді көрінеді. Және оның әңгімелеріндегі ашық, аңғал, аңқау адамдардың бүкпесіз шындығы сондай әсерлі, табиғи болып шығып жатады.





Періште сезімдердің нұрдан салынған асыл сөзі




	Алғы сөз орнына

	Қазіргі қазақ прозасы ХХІ ғасырға сай дамып келеді. Соцреализм тұсындағы біржақтылық пен тек догмаға тірелуден айығып келеді. Постмодернистік эстетика талап ететін шарт бірегей: нақтылық пен сөзді мүмкіндігінше үнемдеп қолдану. Сондықтан қазір әлем әдебиетінде қысқа жанрлар: көркем әңгіме мен новеллалық эссенің қажеттілігі артып келеді.

	Қазақ прозасына жаңа мәтіндер келді. Бұлардың ерекшелігі: айналамыздағы шындықты жазу арқылы, қазіргі қазақтың басына: жаны мен тәніне түскен қасіретті айқындау...

	Осыдан үш жыл бұрын Ерболаттың «Пәтер іздеп жүр едік...» әңгімесін оқыған едім. Кезінде өзім де 1986 жылы Мәскеуден оқып келіп осы Алматының «жетім бұрышында» пәтер іздеп жүрген кезім еске түсті. Жолдасымнан ертерек диссертация қорғап Алматыдағы жұмысыма қайта оралған жас маман (Мәскеуде қорғаған ф.ғ.к. деген дардай атағым бар) менің алдымнанда үй мәселесі шықты. «Жетім бұрышта» жүріп көрген азабым Ерболаттың әңгімесіне қарағанда әшейін екен. Аяғы ауыр әйелі бар отбасыны пәтерге алмайтындардың қорлығын әбден көрген едім. Ерболаттың әңгімесі қазақтың сол Қасым Аманжоловтан бастап бүгінгі жастарға дейінгі қазақ баласының пәтер жоқтығынан көрген зардабына арналған екен.

	9 беттік әңгімеде Ерболат пәтер іздеп құлдыққа түскен қазіргі жас қазақ отбасының тарихын бейнелеген. Бұған дәлел келесі үзінді: «Есік жақ қабырғада итеріп қалсаң құлап түсердей, қаусап әрең тұр. Бірақ ол оң жақ қабырға сияқты ашық емес, сәл де болса жиі шегеленіпті. Опырылған оң жақ тоқал өкшемен еденді ақырын теуіп көріп едім, ескі төсеніштің шаңы бұрқ етіп балағыма шапшыды. Шамасы бізден бұрын аяқ киімін шешуді білмейтін біреулер тұрған тәрізді.

	– Қоныс жайлы болсын, – деген дауысқа жалт қарасам, аппақ сақалы кеудесін жапқан қария қарап тұр екен, қапелімде сасып қалдым.

	– Бірге болсын, ата, – деппін.

	– Е-е, балам менсінбей тұрсың-ау, ә! «Ер жігіт бір терінің ішінде неше арып, неше семіреді». Біз де жүрміз ғой! – деді солқ-солқ күліп. Осы арада қожайын әйел киіп кетті.

	– Алсаңдар осы үй бос, он мың теңге, қарап тұратын уақыт жоқ, тез шешіңдер.

	Келіншегім маған қарады, мен келіншегіме қарадым. Екеуімізде де үн жоқ. Қария күлімсіреп: «Әй, балаларым-ай!» деп басын шайқап қояды».

	Қаншама күн іздеп қолдары жеткен пәтердің бір қуыс екенін, ең бастысы жарығы – терезесі жақ екенін жазушы диалогпен берген. Басқа біреу жай ғана: терезесі жоқ бөлме десе, Ерболат ерлі-зайыптылардың диалогы арқылы былай берген:

	« – Мына үйде бір нәрсе жетіспейді, – деді келіншегім, аналар кеткесін сылқ-сылқ күліп. – Бір нәрсе жоқ.

	– Бір нәрсе?! Бір нәрсе ғана емес, бұл үйде ештеңе жоқ.

	– Бір нәрсе ғана жоқ.

	– Телевизор ма?

	– Жоқ.

	– Айна...

	– Қойшы, айна біздің не теңіміз. Өзің соқырмысың. Көзіңді ашып қарасайшы.

	– Өзің айтшы ал.

	Кенет жарық жалп етіп сөне қалды.

	– Өй, жарыққа не болды, – деп сасып қалдым.

	– Мен өшірдім, – дейді келіншегім сыңғырлап.

	– Жындымысың, жақ шырақты.

	– Не нәрсе жоқ екенін тапсаң жағам.

	– Бәрі жоқ бұл үйде. Ештеңе жоқ.

	– Әдейі істеп тұрсың ба, әлде, соған да миың жетпей тұр ма?

	– Бала қорқады, жарықты жағыңдар, – деген еркек дауысы шықты қыртыс қабырғаның ар жағынан.

	– Терезе жоқ, – деген әйел дауысы шықты қытыс қабырғаның арғы жағынан. Шырақ жарқ етіп жана қалды.

	– Терезе жоқ дейді?

	– Иә, терезе жоқ, – деді келіншегім.

	– Терезе жок, – деп қарқылдап күлді ер мен әйел.

	– Терезесі жоқ үй де болады екен-ау, ә.

	Қырсықтың көкесін жатарда көрдік, екі адам еркін айнала алмайтын куықтай бөлме, ермек етерлік дәнеңе жоқ. Жалғыз шырақты жағып-сөндіру құқы бізден бұрын келгендіктен көршімізде болды. Сол себепті жарықты сөндіруге бата алмадық. Ерте ұйықтайын десек, біреу-міреу қыртыстың саңлауларынан сығалап тұрған секілденді де, киімімізді шешуден арландық. Астымызға бірдеңе салып бүктетіліп жата кетуге еден тым лас екен. Оның үстіне егеуқұйрық талап кететін түрі бар. Амалсыз бір төсекке қырымызбен қысылысып жаттық. Мен келіншегіме суық тиіп қалмасын деп түпкірге жаттым. Келіншегім әлме-әл қозғалып қояды. Тар төсекке сыймай жатқанын сезіп, өзім шет жаққа алмастым.

	Пәтер жалдаушылардың басындағы әдетті жағдай былай берілген: «Ұйқы келер емес, жалмауыздың жалғыз көзіндей жарқыраған шырағы құрғыр көзімді талдырып жіберді. Көршінің жас нәрестесі жағы талмайтын жылауықтың өзі екен. Қарсы бөлмеде жатқан ақсақал күрк-күрк жөтеледі. Оған есік жақтағы құрылысшы жігіттер соғыстырған рөмке сыңғыры, бір-біріне сөз бермей гәукіген ащы дауыстары қосылды. Біресе барқырап ән айтқан болады, біресе орысша-қазақша араластырып боқтасып қояды. Бөлмелер бөлек-бөлек болғанымен ауасы ортақ екен. Терезенің пайдасын енді білдім. Мүңкіген иіс қолқамды қауып барады. Мұрныма арақтың сасық исі келді, оған анда-санда темекінің түтіні қосылады. Сөйтіп жатып ұйықтап кетіппін».

	Пәтер иесінің айтқанына көнуге мәжбүр болған жас қазақ отбасы құл болып кете жаздайды: келген досы үшін де рұқсат сұрап, ақы төлеу керектігін үй иесі былай еске салады:

	«...Табақ толы етті жағалап, енді ауыз тие бергенде, қыртыс есікті біреу жұлқып ашты. Қожайын әйел екен. Ашулы, дүрсе қоя берді.

	– Мынау кім?

	– Қатар атып тұрыстық.

	– Досым еді, тәте.

	– Сендер жас отаумыз, басқа ешкіміміз жоқ деген едіңдер, енді үшеу болып алыпсындар. Мен сендерді білем, көбейіп аласындар. Үйді қоқсытып жіберіпсіңдер, түнімен темекі шегесіндер бұрқылдатып.

	– Қашан шектім мен, темекі шекпеймін, – демекші болып едім, досым білегімнен тартып қалып, үндеме деген сыңай танытты.

	– Сізге тамақтан кейін барып түсіндірейін деп отырғам, ақшасын берем ғой.

	– Қадірлеріңді кетіргенше сөйтпейсіндер ме, баяғыда? – есікті тарс еткізіп жапты да бұлқан-талқан болып шығып кетті.

	Досымнан ұялып, кірерге тесік таппай тұрмын. Келіншегім сыр білдірмегенсіп, жымиып күліп қояды. Досым иығымнан қағып жұбатқандай болды. Қожайынға ақша апарған кезде, бір кендеу ескі темір төсек берді. Досымды соған жатқыздым. Торы салбырап, құйрығы жерге тиді.

	«Үш күннен кейін адам көрге де үйренеді», біз де қараңғы пәтерге үйірлесе бастадық. Таңертең тастай қараңғы пәтерде шалбарымның қайда тұрғанын, жейдемді қайда ілгенімді, аяқ киімімнің қай жерде жатқанын ойланбай-ақ табатын болдым. Тіпті шалқалап жатқан беті қиналмай қол созсам болды, қуықтай пәтердің қай жерінде болса да іздеген дүниемді оңай бас салам».

	Әңгіменің сюжеті ауылдан қайын ағасы келгенде кульминациясына жетеді: «Бір күні кеште ойламаған жерден жаңбырлатып жетіп келмесі бар ма? Лашығымызды көріп шошып кетті. Есіктен төрге дейін көзі шарасынан шыға жаздап үрейлене көз жүгірітті. Шай ішіп отырмыз, шабаданның мен қозғалған кездегі қаудырлаған дыбысынан басқа тырс еткен дыбыс шықпайды, ешкімде үн жоқ.

	– Шәй ішіңіз, аға, – деймін қайнағама жапақтап, іштей шәйді аз ішсе екен деп тілеймін, түзге шығу бұл үйде қиямет екенін қайнағам байқұс қайдан білсін! Ештеңе ойламастан сораптап отыр. Бір кезде үйдің төбесінен тамшы тама бастады. Отқа қақтаса да, тер шықпайтын тандырдай денемді суық тер басты. Себепсіз ыржақтай бердім, ауылдың әңгімесін сұраған болып, сөзге тарттым, жарытып ештеңе айтпайды. Әдетте аузы-аузына жұқпайтын шешеннің нақ өзі еді, енді ұртына су толтырып алғандай-ақ үнсіз отыр. Тамшының тамғанын пайдаланып, терлеп жыбырлатып әкетіп бара жатқан желкемнің терін әкесін танытып сүртіп тастадым. «Қайыршыға жел қарсы» деп енді дастарқанға тамшы тама бастады, тамған сайын жүрегіме біреу ине пісіп-пісіп алғандай күй кештім. «Қайнағамның ыдысына тамшы тамыза көрме» деп Алладан іштей тілей бергенім сол-ақ екен, кесенің дәл қасына тамшысы түскірдің тамып-ақ кеткені. «Тамыза көрме» деп іштей бәйек боп мен отырмын. Әне бір тамшы ернеуін сүріп те өтті. Әне тамып та кетті қайнағамның шыныдағы шайына. Маңдайымнан сұп-суық тер бұрқ ете қалды. «Тер ыстық болушы еді, осындай да суық тер болады екен-ау!» деп таңғаламын. «Басқа шыныға құяйық» деп қайнағамның шынысына қолымды соза беріп едім, ол: «керегі жоқ», деп шәйді сылқ еткізіп іше салды. Ашуланғаны ма жоқ, бізді ұялтпау үшін солай істеді ме, ол жағын білмедім. Енді қайнағама қарайтын менде бет жоқ».

	Ерболат диалог арқылы болып жатқан оқиғаны әртүрлі позицияда береді оқырман тура қасында тұрғандай: « – Бұрын тамшы тамбаушы еді, не болды екен, ә, – деп ұялғаннан төбеге қарап едім, келіншегім:

	– Біз келгелі жаңбыр бірінші рет жауды ғой, – деп түйеден түскендей дүңк еткізді. Бетіне жалт қарадым. Қысылғанда менің сөзімді сөйлемегені қалай, дауысында діріл бар. Жүзі бұлт бүркеген күндей күреңіте қалыпты. Көзінің үсті домбығып, ұзын кірпіктерінің ұшынан мөлдір тамшы ыршығалы тұр.

	– Әнеу күні жауған секілді еді ғой, – дедім мыңқылдап. Жауап болмады. Бұрын шыны көрмеген адамдай шыныны қолыма алып сипалап үңіле бердім. «Жау жағадан алғанда, бөрі етектен алып» сол сәт дастарқанның екі шетінен екі тарақан пайда болды да, қарама-қарсы жорғалай жөнелді. Келіншегім шөгіп барады. Тарақан құдды соғыс майданына жекпе-жекке шыққан қас батырдай екпіндеп келді де, бір-біріне тұмсық түйістірді. Бір-біріне айбар шекті. Сосын шағылысты. Қайнағам теріс қарады. Әйелім бетін басты. Мен күйіп-жанып бара жаттым. Тамағым кеберси берді, құрт малтап отыр едім, сол құрт өңешіме тығылып қалғандай, сөйлесем дыбысым шықпайтындай сезілді.

	Мен қолмен ұстап, көзбен көруге болмайтын, өмірімде тап болмаған тылсым бір бақытсыздық күй кешудемін. Қайнағам тұнжырап, келіншегім жылап отыр, оған жаным ашыды. Ай мен күндей жарқыраған сұлу келіншек, ешкімнің қолы жетпеген, менің ғана қолым жеткен сұлу келіншек, үріп ауызға салардай аппақ сұлу келіншек көз алдымда жылап отыр. Мен оны жылату үшін алып па едім!? Оның көз жасы менің жүрегіме, жүрегімнің ішіндегі өзекке тамшылап жатқандай».

	Финалда қайынағасы үшін сөз естіген кейіпкер өзін осыншама қорлаған үй иесіне қарсы тұратын намысы оянып жөніне кетеді:

	«Тұра жүгірдім, қараңғыда біреу өте шыққандай болып еді, қожайын әйел екен. Қайқаңдап ұшып барады, біздің есікке таяп қалыпты.

	– Тәте, – дедім. Даусым жарықшақтанып шықты. Кілт тоқтады. Қатып киініп алыпты. Әдетте алба-жұлба жүретін. Сырттан келген беті екен, киімін де алмастырмапты.

	– Кім анау? – деді ашуланып.

	– Қайнағам еді, ауылдан келіпті.

	– Сендердің-ақ, қайнағаларың таусылмайды екен.

	– Апай, ақырын сөйлеңіз, естіп кояды.

	– Намысшылын, өздеріңше ақша бермей қонғызбақсындар ғой.

	– Міне ақша, – деп екі жүз теңгені ұсына берген едім:

	– Керегі жок, – деді сөзін шорт түйіп, – кетіңдер ертеңнен бастап.

	– Кетсек кеттік, қазір-ақ кетеміз, ит байласа тұрғысыз қу молаңнан. Естіген қайнағам естіді, аянудың жөні жоқ.

	– Қытайдан отыз шақты ұйғыр туысқандарым келе жатыр. Олардың бәрі үйге сыймайды, солар келем дегенше мына пәтерлерді тегіс жөндетіп қоюымыз керек. Сендер жатқан бөлмеге Лайкам жатады».

	Қайынағасының да өз қауқарсыздығынан үнсіз кетіп қалғаны, ерлі-зайыптылардың үлкенді құрметтей алмадық-ау дегендері де диалогта берілген:

	«Біз көшеміз» дедім сосын келіншегіме қарап.

	– Естідім.

	Үні аянышты шықты. Бөлмемізге баруға жүрексініп, қазан-ошақтың маңын торуылдадым да қалдым.

	– Ағамның қасына барсаңшы.

	– Мен ұялып тұрмын, садағаң кетейін сен баршы!

	– Жарайды, мен барайын, сен тамақ ішерде келерсің. Бөлмеге кіріп кеткені сол екен, дереу тасыр-тұсыр жүгіріп келді.

	– Ағам жоқ, кетіп қалыпты!?

	Осы сөз маған «ағам өліп қалыпты» дегендей қайғылы әрі аянышты естілді.

	Көшеге жүгіріп шықтым. Жаңбырдың астында, біреу тар көшені бойлап бара жатқандай. Қайнағам емес пе екен? Айқайлап шақырмасам жете алар емеспін. Бірақ не деп айғайларымды да білмеймін, «қайнаға», деп айқайлауым керек еді, айғайлай алмадым, атын не деп атайын. «Пәленбай аға» деп атайын ба? «Қайнаға» деп атауға мен татимын ба?»

	Пәтер иелерінің келесі біреуі – еркегінің бейнесі де диалогпен берілген. Түнде «жаңбыр төпеп тұрғанда» телефон алған пәтер иесінің қандай адам екені диалогта аңғарылады:

	« – А, онда былай болсын, мен де әйеліммен бірге тұрамын, бір бөлмесін жалға береміз.

	– Канша болады, әдіресін айтыңызшы!

	– Бағасы жиырма мың теңге, қымбат емес шығар?

	– Қымбат емес.

	– Ертең келсеңдер қайтеді!

	– Жоқ, қожайынмен келіспей қалып, бізді қуып шыққаны.

	– Мына түнде ме? Неткен опасыз еді. Әй, өздерің де тентексіндер ғой тегі, тыныш жүрмегенсіңдер!

	– Жоқ, бізде кінә жоқ.

	Келіншегімнің жүзін жас жуып кеткен бе, әлде, жаңбыр суы жуып кеткен бе, әйтеуір малмандай су. Ерні дір-дір етеді. Жаңбырдан қорғана түсіп менің мимикамды бағуда.

	– Онда былай болсын, баурым. Біз тыныштықты қалаймыз. Қонақ келмейтін болсын!

	– Жарайды.

	– Арақ ішуші болмаңдар.

	– Ол не дегеніңіз ағасы, мен арақ ішкен адамды өлердей жек көрем.

	– Мен ішем ғой, мені де жек көресің бе?

	– Жо-ға, сіз іше беріңіз, сізді жек көрмеймін.

	– Ха,ха, ха, тамақты бөлек жасап ішесіңдер.

	– Оны білеміз енді, бірге тұрып жүрміз ғой.

	– Келіншегің биік өкше аяк киім кимейтін болсын.

	– Неге?! Оның қатысы қанша?

	– Қатысы қанша дейсің бе-ей? Дәлізден кіргенде мазамыз кетеді ғой.

	– Жарайды.

	– Далаға шыққанда аяқтарыңнын ұшымен басып шығыңдар.

	– Неге?

	– Дыбысы шықпау үшін, әйелім ұнатпайды.

	– Айтқаныңыз болсын.

	– Ал кірген кезде....

	– Онда да аяқтың ұшымен кіремз ғой?

	– Жоқ. Кірген кезде өкшелеріңмен ептеп, дыбыс шығармай кіресіңдер..

	– Мақұл, мақұл, мақұл.

	– Ал тамақ жасаған кезде...

	– Иісін шығармай, аяқ-табақты салдырлатпай жасаймыз ғой.

	– Оны қайдан білесің?

	– Аға, ау аға!

	– Тыңдап тұрмын.

	– Атаңның басы.

	– Не, сен... адам боқтадың ғой, кімсің өзің?

	– Боқтықтың үлкені мынау, естіп ал, қазақ былай боқтайды, жетпіс жеті атаңның басы, үй тексіз хайуан сол. Ойнастан туған малғұн! – дедім де, телефонды жаба салдым.

	Жаңбыр толастайын деді, сүрепеті кеткен айғыз-айғыз көшемен қараңғы түн құшағына сіңіп барамыз.

	Пәтер іздеп жүрміз...».

	Бұл әңгіменің соңғы сөздері. Қазіргі жас қазақтардың бастарына түскен бұл қасіретті тура осылай біраз жазуы керек еді. Үй иесіне тәуелді болу ғана емес, адамның намысын таптап, оның рухын қорлайтын қылықтарды осындай пәтер тапшылығын көрушілер шегіп жүр. Елімізде қазір қаншама ауқатты азаматтар бары белгілі. Неге күні бүгін қазақтар үшін үй мәселесі аянышты болып күні бүгін жеңілдетілмей келетіні түсініксіз. Басқа елдерде жас отбасы мемлекет қамқорлығына алынып баспанамен қамтамасыз етілуі неге бізде шешілмей келе жатқаны қазіргі саясаттың ызғары іспеттес: құлдыққа түскен жастардың еңселері көтерілмегені ыңғайлы шығар.

	Қазіргі қазақ сахнасында А.П.Чехов көп қойылмай келеді. Себебі ол өз заманының кемшіліктерін, адамның құлдық санасын әшкерелеп берген классик. Әлемнің театрларының көбі Чеховты қоюды абдырай санап келеді. Ерболаттың «Министр» әңгімесі осы Чеховтың «Ревизоры» іспеттес. Постмодернистік прозаны өзі мойындай бермейтін тағы бір қасиеті бар: ол маңайындағыға сын көзбен талдау жасау. Ғылыми мекемелерге келген комиссия, министр сияқты лауазымды тұлғаларды қарсы алу – ресми дәстүрге айналған. Осы көзбояушылықты Ерболат көрсете білген. Құлдық санан келе жатқан министрге бас ұрып, мекемедегілерге: «ойбай министр келе жатыр екен» деп байбалам салғандардың бейнесі арқылы шынайы суреттелген. Осы ретте А.Байтұрсынұлы айтқан асыл сөздің ерекше қасиеті еске түседі: тек асыл сөзбен суреттеп, қандай да бір құбылысты, оқиғаны оқырман санасына өзі ішінде жүргендей жеткізіп беруге болады.

	М.Әуезовтың «Қорғансыздың күніндегі» атшабарлардың қазіргі ізбасарлары былай бейнеленген: «Ішке кірдім. Кәбинетке қамалған қарашаның соңғы қақарлы суығы бетімді қапты. Сүт пісірімдей отырмастан буын-буыным қақсап әкетіп бара жатты. Көк желкем құрыса түскендей болды. Мұрным бітіп, бырқырай қалдым. Жалап көріп едім, тісімнің қызыл еті мұздай суық екен. Шай ұрттадым. Денем өзіме бағынбай дірілдей бастаған соң, еріксіз шкапқа ұмтылдым. Тоныма орана түсіп, малақайымды миқита қойдым. Жүнімді қампиту керек қой.

	Орынбасардың орынбасары кіріп келді ішке.

	– Әй, суық шақырмай шеш андағыңды, Сібірде жүрме едің? Колхозда отырған жоқсың ғой! Өзің ойлашы министр келе жатыр, министр. Ел болып отау көтергелі тұңғыш рет министр бас сұғайын деп тұр. Кіріп келді делік ал, сен отырсаң тап бір ұл тапқан қатындай қымтанып. Не болады. Ойлашы өзің?».

	Жазушының бұл үзіндісі Бабель мен Зощеньканың қарапайым адамның бейнесін сомдаған новеллаларын еске салады. Сонымен қатар адамның кісілігін анықтай түседі. Кейде кейіпкер өзін сыртынан көріп, болып жатқан оқиғаға баға беріп үлгереді. Оған келесі үзінді дәлел: «Мен отырмын ін аңдыған иттей боп. Сәлден соң есік сайқалси ашылды. Қазықтай қақидым. Таныс көзілдіріктің ары жағынан, таныс көз жылтырады. Кәбинетті тініте алақ-жұлақ етті. Таныс мұрын, пыс-пыс етіп иіскелей жөнелді. Сосын, біздей үшкірейіп, тура маған шүйіліп келе жатты. Сол біздей мұрынның астындағы кемпір ерін сапылдай жөнелді. Көп бастықтың бірі:

	– Бәсе, тамақтың иісі сендердің кәбинеттен шығып тұр екен-ғой!-дейді тап бір ұрыны ұстап алғандай қоразданып.

	– Ойбай, дедім. Аузыма сөз түспей. Түстікке ыстық тамақ ішпегелі біраз болды емес пе? Сыртқа шыға алмаймын. Сосын ептеп, нетіп, ешкімге сездірмей, дәм таттым. Жалғыз самса ғана.

	– Сендерге айта-айта аузым и болды. Ептеп, бір самса дейді. Қайдағы бір самса. Бәрін аралап шықтым, тура сендердің кәбинеттен шыққан иіс бүкіл коридорды алып жатыр. Балық консервасының иісі. Оған нан матырып жегенсің. Егер дәл қазір министр жетіп келсе, коридордан кіргеннен тамақтың иісі бұрқырап турса, кәбинетте тамақ ішетінімізді білсе не боламыз?».

	Баяғы Ж.Аймауытов жазған қазіргі министрдің бейнесі аяқтар қозғалысы арқылы былай берілген: «Дәлізден саңқылдаған дауыстар естілді. Бара-бара жақындап келе жатқаны білінді. Аяқтар сөйлесіп жүр. Команданы қалт жібермейді. Әрі бейберекет әрі мағынасыз тыпырши басылған аяқ дыбысы, сосын маңғаз басылған аяқ дыбысы анық естілді. Есік жартылай ашылғандықтан, тура біздің кабинеттің есігіне келіп тірелгенін сездік. Мына маңғаз басылған дыбыс дәу де болса, министрдің аяқ дыбысы, анау жанталаса тыпырлап жүрген аяқ дыбысы директордікі. Ал қалғандары нөкерлері. Ішттей топшылап үлгірдім.

	Есік айқара ашылды. Ішке өне бойыңды тітіркендіріп, жүрегіңді шымшитын, сонша ма сүркейлі бір ағыс кіргендей болды. Сосын барып министр және біздің директор бастаған топ кіріп келе жатты. Кәдімгі ет пен теріден жаралған министр. Адамнан аумайды. Тек қана сұсты. Терісі жып-жылтр. Су жұқпас деп осындайларды айытса керек. Қазықтай қақшиа қалыстық. Бастығымыз дізесін столға аямай ұрып алып, қатты қиналды. «Абайла» деді министр бастығымызға қарап сойған түлкідей ыржиып. Бастығымыз болса, бетін бір нүктеге беріп, басы салақтады да қалды. Көзінің ақ пен қарасы алмасып кеткен. Оң аяғының ұшы тынымсыз жер шұқылайды. Ит көрген мысықтай мазасыз. Оң жақ тізесінің оңбай жараланғанына көрген көз шүбә келтірместей. Оң қолымен сипалай берді. Жүзінде ауырсыну бар. Бет-аузы тыржың-тыржың етеді. Министр жылы жымиды. Директор шамды айналған жынды көбелек сияқты министрді айлана асты-үстіне түсуде . Бойы әдеттегісінен бір қарыс шөгіп кеткен бе? Жоқ, әлде бүкірейіп қалған ба? Әйтеу бір қалыпсыздық бар. Өмірі күлмейтін адамның, шектен тыс тырқылдай бергені сөлекет екен. Дауысында әсем саз пайда болыпты. «Барлық жағдай жасалған, міне көріп тұрсыз. Бізде бәрі бар. Министірлікке рақмет» дейді сызылып. «Осының бәрі сіздің арқаңыз» дейді тұрғандар тегіс жамырап. Мен де қосыла кетіп ем, жараспады. Артында қалып қалдым. Дауысым сонша ма сүйкімсіз шықты. Бастығыма қарадым «осының бәрі сіздің арқаңыз» дейді басын жерден алмай. Жансыз мүсін сияқты тапжылмай әлі тұр».

	Ерболат осы әңгімесінде адамның көзі, аяғының яғни сыртқы қозғалыстары арқылы оның ішіндегі құлдық сананы әшкерелеп берген: «Сүт пісірімдей уақыт өтті. Бұл аралықта мен өзімнің сұмдық жексұрын екеніме анық көзім жетті. Директордың орынбасары келіп тұр ырсылдап. «Директор шақырады дейді». Осындай орынбасарды қайдан тауып алатынына таң қалам. Неткен шаршамайтын аяқ, неткен шыдамды бас деші. Қашан көрсең құйрығын бұтына қысып алып шапқылайды да жүреді. Әр жолы қара аспанды төндіре келетіні бар. Директор «сенің шашыңды алуға бұйырса, бұл басыңды алып жіберуге дайын». Бағынбауға шараң жоқ, директор айтты деген бір ауыз сөзбен аузыңды тығындай қояды. Бітті. Дірілдейсің.

	Сыртта бір тобы үймелей қалыпты. Мені ғайбаттап тұрғандарын жүрегім сезді. Қастарына шақырмады. Қайта маған қарап қойып, бастарын шайқап, жер тепкілей, зәрін шаша күрсініп қояды. Орталарынан сүйретіле өттім, жарыла жол берді. Бейне қабаған итке жол бергендей. Ту сыртымнан тура атаукересін тоя ішіп, дар алдына ілбіп бара жатқан қандығолға қарағандай, жақтырмай қарап тұрғандарын сездім.

	Директор бұл жолы сұқ саусағын мұрныма емес, көзіме тигізіп тұрып сөйледі. Жасаураған көзім тоқтаусыз жыпылықтап, кірпігім дірілдеп тұрды. Қара тырнағы көзімнің қарашығын сойып түсе жаздады. «Сен хаюуан» деді, «менің бүкіл ғұмырымды ойрандадың, тоқсан тоғыз ұрпағыма жеткелі тұрған дәулетімнің күлін көкке ұшырдың! Кет деп ақырып жібергенде бір уыс болып қусырылдым. Дауысынан терезенің әйнегі сыңғырлап кетті. Сосын, екі қолымен басын шеңгелдей сұңқылдап жылады. Қатты аяп кеттім. Орынбасары бастаған бірнешеуі менің желкемнен алып, дедектеткен беті сыртқа бірақ атты. Өзімді тоқтата алмай, табаным жерге әрең тиіп, жығыла жаздап бара жатқан мені қуып келіп, май құйрыққа бір екі асатып жіберді. Маңдайыммен жұмсақ бірдеңені сүзе тоқтадым. Өз бастығым екен. «Иттің қара қасқасы екенсің. Бұдан кейін көзіме көрінуші болма, қазірден бастап құры!» деді. Осылай «мүйіз сұраймын деп, құлақтан айырылған» тоқал ешкінің кебін кидім».

	Биліктің маңайындағы адамдардың да соларға сай екені әңгіме соңында диалог арқылы ашыла түседі: «Құжатымды көтеріп тайып тұрдым. Дәл дәретхананың алдынан бухалтер тоқтатты.

	– Көтінен алғыр қатындар қағаздан дым қалдырмапты, сабынды алақанын толтыра істетеді ей өздері. Мекемені аяса қайтеді. Сендер еркектер қайта ондайды істете білмейсіңдер. Қалайда көп артылды. Сен ерлер дәретханасының ішіндегі, қағаз бен сабынды, маған алып шығып берші. Ыңғайсызданып тұрғаным.

	– «Байдың асын байқұс қызғанады» деп тыржың еттім. Айтыуын айтып алып, қатты қорықтым.

	– Немене, тағы айтшы, деді өз көзіне өзі сенбей.

	– Бір-бірден боқтап тұратын уақытым жоқ. «Бәріңнің әкеңнің аузын...» дедім де мойын бұрмастан тайып тұрдым.

	– Шашын жайып жіберіп бірінші қабатқа дейін қуалады. Мен жеткізбей кеттім.

	Басым ауған жаққа, сенделіп біраз жүрдім. Сосын үйге қарай аяңдадым. Құдай-ай қайтсем екен...».

	Бұл екі әңгіме қазіргі қазақтың пәтер іздеп қорлыққа түсуі мен атқамінерлер келе жатыр деген бастыққа жағынумен ғана күн кешіп жүрген қазақтарды әшкерелегенімен құнды. Өздерінің бейнесін сырттан көргендері мүмкін ойланар: маңайындағылардың көзі, рухы, намысы бар екендігіне көздері ашылып мүмкін өздерін реттейтін шығар.

	«Жұмыртқа» әңгімесі қазіргі балаларға ғибрат іспеттес. Ауыл баласының анасынан өмір бойы есте қалатын ғибрат алуы әдемі суреттелген. Әкесі тауықты лас деп ұстауға тыйым салған бала жұмыртқа ұрлауға кірісіп, әйтеуір анасының ақылы арқылы оны доғарады. Ол туралы былай делінген: «Сонымен жұмыртқа ұрлауға кірістім. Қайсардың тауық көпесіндегі жұмырытқаларын оңай-ақ ұрлап алатын болдым.

	– Біздің лапастың үстіне жұмыртқалапты елдің тауығы, – дейтінмін шешеме, оңай жол тауып.

	– Ойпырай ә, дейтін шешем.

	– Біздің лапасқа жұмыртқалаған соң, біздің жұмыртқа болмай ма? – деп қызарақтайтынмын. Шешем қара шәугімге асып береді-ау деп тұрғанда, дәмем суға кететін. Жұмыртқаны ала caп зытатын Қайсардың үйіне қарай. Аузым аңқиып мен қалатынмын.

	Суырдың өз інінің аузындағы шөпті жемейтінін, қасқырдың өз қорасына шаппайтынын мен сол кездің өзінде-ақ ұқсам керек. Себебі, мен енді Қайсардың емес, алыс маңдағы көршінің тауық кепесін торуылдайтынды шығардым. Ол үйде көбінесе күндіз адам болмайтын. Сәтіне басып бірнеше рет ұрлап та алдым. Шешемнен жасқанып қораға тығып қойдым. Жей алмасам да, қызықтайтынмын. Өзім ұры болған соң болар, біреу ұрлап кететіндей әле-сәлі барып байқастайтынмын. «Ол үйдегі әже өте кемеңгер, текті кісі. Көп жұмыртқаға қарап отырып, мынау ақ тауықтыкі, мынау қара тауықтыкі, ал міне біреу, шұбар тауықтыкі деп айтып отырады» – дейтін әкем. «Кемеңгер, текті» деген сөздер менің санамда. Тажал, мыстан дегендей түсінік қалыптастырған. «Осы кемпір біліп қойып жүрмесе игі еді», – деп үрейленетінмін арасында.

	Қазақты мемлекет емес, министр емес, осындай аналары ел ғып отырғаны және айқай шабармандарының емес өзінің бала тәрбиесіне сақ болуымен екені әңгімеде былай суреттелген: «Бұл әрекетім әдетке айлана бастады. Бір күні сол көршінің ақ тауығын қоқақтап жүргенінен аңдыдым-ай келіп. Жұмыртқалағалы жүргенін қу ішім сезді. Соңына дейін күтуге сабырым жетпеді. Ағашпен түртіп қоқоқтата үркітіп шығардым бейшараны. Дәл межелеген екем. Жып-жыл жұмыртқа алақанымды ерітіп барады. Үйге қарай зыттым, өкпем аузыма тығыла. Тауық емес, әйелім босанғандай.

	«Иттің сыры иесіне мәлім» – деп керемет айтылған екен. Шешем аңдып жүрсе керек. Сол күні ұрлығым әшкереленіп қалды. Намыстан өртеніп өлер болдым, қысылғанда құлағыма дейін қызарып кеткен шығар. Бетіммен қосылып күйіп-жанып барады. Дірілдеп кеттім.

	– Андағыны қайдан алсаң, сонда апарып таста!

	– ...

	– Ұрлықшы атанып кетесің білдің бе? Ешкім білмей тұрғанда көзін құрт!

	– Ұрламадым. Жәй ғана алып алдым. Жемеймін. Үйде тұрсын дегенім ғой. Ұрлық пен алып алу екі нәрсе емес пе?

	– Сен білесің бе? Жұмыртқа ұрлағандар кейін дәл сол жұмыртқа сияқты доп-домалақ болып қалады дейді.

	Жүрегім дүрсілдей бастады. Қорыққанымнан маңқа ақпаса да, мұрнымды қайта-қайта сүрте бердім.

	– Домалақ болғанда қалай? – деп сұрап қоям оң аяғымның ұшымен жер шұқылап, өзімше әр түрлі пішінге жорып. «Кейінінде» шаруам жоқ. Домалағы жаман естілді.

	– Жұмыртқаның қол-аяғы, басы болмағаны сияқты, сенің де қол-аяғың, басың, мойныңа шейін жоқ болады да, құдды жүмыртқа сияқты, сопақша дөңгелекке айналасың да, жүру әдірә қалады, домалайсың да жүресің.

	– Төбе құйқам шымыр ете түсті. Кеудем, ішінде біреу диірмен тартып жүргендей, удай ашыды. Қолымдағы жұмыртқам, жұмыртқа емес шайтанның басы сияқты елестеді. Тап соны екінші жеместей, тіпті көрместей, тәбетім бұзылып, жүрегім айни бастады. Арасында, Қайсар мендей жүйірік емес еді, мен домалаңдап жүргенде, көмбеге менен бұрын жететін болды-ау! Жамалдан ұят болады-ғой! Тіпті домалатып ойнауы да мүмкін! Әй, одан бәрі шығады, – деп ойлап та үлгірдім. Мен емес менің жүйірік қиялым. Санамда жарысқан қиялдар. Дереу шешеме жалтақтап:

	– Егер орнына апарып қойсам, ештеңе болмай ма? – деп сұрадым жыламсырап.

	– Орнына апарып қойғаныңмен, ендігәрі қайталанса, бәрі бір. Ал, ақылды бала болып, мұндай әрекеттен caп тиылсаң, түк те етпейді».

	Бала санасындағы ана берген сабақ есте қалғаны туралы жазушы былай деген: «Құлындай зымырадым. Жұмыртқаны орнына қойғанша асықтым. Әйтеуір шақпай, зақымдамай орнына қойдым-ау! Сосын сиыр қораға кіріп ап сұңқылдап ұзақ жыладым. Ешкімнің ала жібін аттамауға бекіндім. Содан қайтып біреудің бір нәрсесін алмақ тұрмақ, өзі жоқ болса ұстап көрген емеспін. «Бәленшенің сиыры жоғалыпты» десе, сиыр жоғалтқан адмаға емес, ұрлаған адамға жаным ашитын. «Байқұс-ай сиыр сияқты төрт аяқтап мөңіреп қалды ма екен?» – деп. «Бәленшенің иті жоғалыпты десе, және де иттің иесіне емес, ит ұрлаушыға жаным ашитын. Қап, кімнің босағасында, ит сияқты сілекейі шұбырып, ырылдап жүр екен. Әттең шешесі айытпады ма сонда» – деп. Тағы сол сияқты сәби де періште сезімдер менің кеудемде нұрдан сарай салып алған еді».

	Ерболатты жазушы еткен анасының оған үйреткен «періште сезімдері мен нұрдан салған сарайы» екені айқын. Жазушының «Сүмелектер» әңгімесіндегі келесі үзінділер қазіргі заман метафоралары: «Есентай өзенінің жағасында тұрғанымды бірақ білдім. Ит сүйрелегендер өріп жүр. Арқасын күнге қақтап жер бауырлаған асфальт көшенің үстінде жеңіл машиналар тоқтаусыз қайшыласуда, олар кайда асығады екен? Өз-өзімнен мырс еттім. Неге күлгенім тәңірге аян. Кенет парктен алба-жұлба киімді бір алқаш шықты. Қолындағы әсем тотықұс салынған шарбағын ұсынды.

	– Тотықұсымды сатам, аласың ба?

	– Жоқ, алмаймын.

	– Арзанға берем.

	– Мен қорқам. Қапастағы тотықұстардан қорқам. Олар тынымсыз әрі мағынасыз сайрай береді. Мен қапастағы тотықұстардан қашып жүрмін, мен сүмелектерден қашып жүрмін. Олардың көзіне күндіз түн болып елестейді де, аспаннан жұлдыз іздейді, ал түнде күресінді тіміскілен гүл іздейді. Сүмелектерге жаным ашиды, олардың кейбіреуінің тышқақ тоқты құрлы құны жок. Сондықтан олардың шарбақтағы тотықұстардан еш айырмашылығы жоқ. Ұқсастығы тек мағынасыз сайрауында ғана.

	Кенет оның тотықұсы көз алдымда:

	– Сүмелектер, мені мазаламаңдаршы! Мен сүмелектерден қорқам. Маған бір сәт тыныштық беріңдерші. Сүмелектер, мені мазаламаңдаршы... – деп, кәдімгі адамша сөйлей бастады. Тілімді жұтқандай сазарып тұрып қалдым.

	Алқаш арақ иісі мүңкіген жаралы аузын ашып есінеді. Сосын басын шайқай ауыр күрсінді де, жөніне кетті.

	Арам өлген қойдың жүні іспетті тарамданған ақ бұлттар күннің бетін бүркеп бара жатты. Арт жағынан өкшелеп қою қара жылаңқы бұлт ілесіп келеді.

	Тотықұс жалғасты сайрап барады.

	– Мені мазаламаңдаршы... тыныштық беріңдерші!.. Мен сүмелекпін».

	Ерболаттың теңеулері сол баяғы атам қазақ айтқандай: «Арам өлген қойдың жүні іспетті тарамданған ақ бұлттар күннің бетін бүркеп бара жатты. Арт жағынан өкшелеп қою қара жылаңқы бұлт ілесіп келеді».

	Қазіргі психологтар «түс ішінде түс» бар екенін зерттеп, ол туралы жоғары рейтингті фильм түсіріп, жаңалық ашып жүргені белгілі. Ерболаттың «Ояну» әңгімесінде түс туралы былай делінген: «Біз қазір қол тұрмақ көзімізді түгел ойып береміз. Тілімізді суырып беруге дайынбыз. Сен қара да тұр, бізден үйрен дейді.

	– Ойбай, үйренетін несі бар, көрсем көзім шықсын? Кебісімді іле caп тұра қаштым. Бауы байланбаған екен сартылдап зәремді ұшырды. Жынданып кеткендеймін. Артыма қарауға бата алмадым. Бір заманда талықсып ұйықтап кетіппін. Тағы түс көріппін. Түстің ішінде де, түс болады екен-ау!

	«Сен өлдің» дейді адамдар. «Жоқ, мен тірімін». Ақ кебінге орап жатыр. Тірі адамды өлді дегеннен артық қорлық болмас. «Өлмесең онда өлтіреміз». Биік құздан лақтыра салды. Шелпек боп түстім. Сүйегім саудырап, миым шашылып кетті. Енді шынымен өлгендеймін. Тас қараңғы үйде жатыр екем. Көз алдымда ербеңдеген елестер. «Хош келдің» дейді. «Жоқ мені шығарыңдар». «Өлген адам тірілмейді». Үнім бір жолата өшті. Аузым сөзге келмейді. Айғайлағым, жалынғым келді. Дыбысым шықпайды. Көз жасым өзен боп өзімді тұншықтырды».

	«Ояна кетсем бастырылып жатыр екем. Үрейленіп кірпік айқастыра алсамшы. Таң ата бере тағы түс көріппін. Өте қорқынышты. Кешегі көрген түсімді естісең, жаның түршігеді, айтуға жүрегім дауаламайды. Түс. Түстің ішінде түс. Оның ішінде тағы түс. Бірінен бірі қорқынышты. Сосын бүгін жұма намазға келіп тұрған бетім. Сені көргенде бірден тани кеттім. Әрі қуандым, әрі неге екенін білмеймін, өне бойым дірілдеп кетті. Саған рахмет айтуды жөн көріп, артыңнан қуып жеткен себебім осы еді. Енді болды жаным жәй тапқандай болды». Кеңірдектен алып тұрған кейіпкердің аузынан Кәлиманы естіген қарақшы жігіт бұл сөздердің құдіретін сезініп, көп ұзамай өз кәсібінен тыйылады. Өзіннің өлім алдында тұрғанын сезінген жігіт: Кәлимаға тілін келтіріп, өлімге дайын екенін білдіреді. Яғни, бұл кейіпкер үшін біреудің қолынан жапа шегу емес, Кәлиманы айтпай өліп кету маңызды еді. Кісі тонап жүрген кейіпкер мешітке келіп басын сәждеге қойған күні кезінде Кәлима айтқан жігітті кездестіреді. Жанталасқан кейіпкердің Алла жолына осылай қиналып түскені әңгімеде нанымды және сәтті берілген.

	Ерболаттың «Бір балл» атты әңгімесі қазіргі тіршілігі аз ауылға қайтуға мәжбүр болған жастардың тағдырына арналған. Ауылдағы жұмыссыздық пен бұрынғы ауыл тірегі болған ақсақалдардың рухани азып-тозып кеткеніне байланысты да жастар арасындағы немқұрайлық, араққа салыну, кәсібі жоқтықтан қылмыс пен бұзақылықты ажырата білмеуі бейнеленген. Жазушы оқуға түсе алмай, бір-ақ балы жетпей ауылға қайтып келген қыздың қолжаулық болып кетуін жаны ашып отырып бейнелеген. Бірақ шынайы, бояусыз, эмоциясыз, қаз қалпында.

	Әңгімеде адамның көздері оның ішкі әрекеттерін тікелей білдіретіні туралы былай делінген: «...Көзім газет бетін құлдап жүгіріп келеді. Жүгіріп келеді. Көз шұбартқан тізімдіктің ішінен өз атымды таба алмай жер тепкілеп жыларман боп мен тұрмын. Арасында әлде бір таныстарымның аты-жөнін ұшыратып қалып ішім қызғаныштан қыж-қыж қайнайды. Әттең сол танысым болып жаралмағаным-ай деп өкініп қоям. Жүз балдан төмен сырғыдым. Жүрегім кеудемді тесіп шығардай, дүрсілі үдей түсті. Іздеген балым әрине өзіме аян, арық та емес, семіз де емес, түрі бірсоттылау 88. Жететін емеспін менің 88-ім көрінбейді. Іздеп келем. Үһ, деп тоқтадым. Тізімнің ең соңында, артынан санағанда бірінші болып, бірқанша 88-дердің ең артында салбырап менің 88-ім жүр. Шынымен өзімнің 88-ім. Тұсында аты-жөнім. Егер ана 88-дердің біреуі құйрығымен сәл түртіп қалса менің 88-ім ұшайын деп құнысып, құнжиып әзер тұр. Қуаныштан айғайладым-ау, секірдім кеп. Неге қуанбайын? Аңсаған ҚазҰУ-ым, аңсаған филологиям, аңсаған грант. Бүкіл ауыл шулайын деп тұрса қайтейін енді.

	Анадай жерде біреулер жылап тұрды. 87 бал алып түсе алмағанына бола. Мамасын ерткен бір қыз қасыма келді 88 бал алса да түсе алмапты. Өзінің айтуынша 88 бал алған қаншама абитуреттердің ішінен алфавит тартібі бойынша жартысын алған да, ал өзі алфавиттен бағы жанбай түсе алмапты. Қайғыдан көзі жасаурап тұрса да мені құттықтап жатыр. «Неткен бақытты жансың!» – дейді. Мен жұбатқан болдым.

	Сонымен бір бал менің тағдырымды түбегейлі шешті. Оқуымды бітірдім. Алматыда қалдым. Қоғамда жүріп көптеген мәдениетті, білімді жандарды ұшырастырдым. Жүзінен иман нұры төгілген біраз адамдардан өнеге алдым. Кітап әлеміне ендеп кіріп бара жатқандаймын».

	Он жылдан кейін ауылға барған кейіпкер сол кезде оқуға түсе алмай қалған Жанка туралы естіп, оның өзін де көреді. Ауыл жастарының келбеті былай берілген: «Кешке тойға бардық. Сағынысқан жақындарыммен табысып мәз болыстық. Бала күнгі достарың қиылып тұрса қайтып көңілін жығасың. Бір үйге жиналып отырыс жасадық. Өкінерлігі, қанша тырыссам да олармен балалық шақтағыдай шүйіркелесіп кете алмадым. Әйтеуір бір шекара арамызды бөліп тұрды. Дастарқан басында да боқауыз сөздер оқша борап жатты. Әңгімелері дерлік төбелес, зинақорлық, машинаның болты немесе доңғалағы турасында болды. Тіпті жігіттер жағынан біреудің қаршадай қызы немесе төрт бала тапқан әйелі турасында да жаман сөздер айтылып жатты. Ішілген арақ, босаған бөтелкеде есеп жоқ. Әңгіме ауанын руханият жаққа бұрғым келіп бірнеше рет тырысып көрім едім түк шықпады. Қайта өзім жексұрын болып қала бердім. «Аяз әліңді біл, құмырысқа жолыңды біл» деп бір қуыс тауып қисая кеттім.

	Тәңертең езулері құлақтарына жетіп әлгілер келіп тұр.

	– Мә, сен түнде бәрінен құр қалдың.

	– Неден құр қалыппын сонша.

	– Керемет төбелес болды. Бас жарылып, көз шықты. Үй өртенді.

	– Сол ма қызығың?

	– Қызды айтсай, Жанканы айтсай.

	– А, бес адам жабылып Жанканы... оң қолының алақанымен сол қолының жұдырығын шартылдатты.

	– Негізі етін қыздырып, саған дайындағанбыз.

	– Сен келмеген соң жабылып зорладық.

	– Астапыралла.

	– Алдымен Нурик, одан Әлик, үшінші боп мен сосын қалғандар. Қатты жылады, жылағанына бой береміз бе?

	– Мен қатты жиркендім. Қатты түршіктім. Шыбын жаным бойымда шырқырап жүрді. Зинақорлықтың күнә екендігі қақында біраз уағыз айтқан болып едім. Шыңғырып-бақырып мағынасыз күлді.

	– Түнде мынауың мешіт іздеп жүр. Қайдағы мешіт дедім. Бөлек барып намаз оқығанын байқап қалдым. Жап-жас болып не көрінді сонша. Әкесі жоқ мен де намаз оқымаймын. Әкең тірі сенікі не сонда. Сексенге келгенде оқысаң болды емес пе? – деп Әлик досым өзімді кінәләйді.

	– Сотталасыңдар ғой енді дедім жауап таппай.

	– Біз сотталмаймыз. Жанка сотқа бермейді. Болары болды. Бізді соттатып не марқадам табады дейді сенімді түрде.

	– Неге?

	– Ол солай, көр де тұр.

	Айтқандары айдай келді. Мен ертесі базар маңынан Жанканы көрдім. Он жыл бұрын менімен қатар емтихан тапсырған. Құдай-ау, осы қыз бір балы жетпей құлап қалған еді ғой деймін ішімнен. Жадымда әлі жаттаулы. Өзін аянышты түрде масқаралағандарды соттатпақ түгілі аузы былш-былш етіп сағыздан босамай келеді. Базардың бар еркесі осы қыз сияқты, дараң-дараң етеді. «Привет» деп келді де бетімнен сүйді. Денем тоқ соққандай дір ете түсті. Бейне жылан шаққандай. «Кеше қайда жоқ боп кеттің?» – деп бұртиды. Қымсынар түрі жоқ. Кетпегенде дәмімді татар ең дегендей сыңайлы. Әттең бір бал, қандай сүйікті ең! – деп ойладым осы сәт тағы. Жанкаға күлер қай кейпім бар. Сен болмағанда жүрер ем ғой! Жанка сияқты мен де бір жерде аузымнан көбік ағып деп ойладым.

	Бір апта жүргенде ауылдан не бір сұмдық хабарлар естідім. Өз әйелін кілемге орап, бензин шашып өртеп жіберген ішімдікке салынған алқаш, некесіз туған өз баласын тауықкепеге тастай салған безбүйрек оқушы қыз. Қайғыдан теңселіп кеттім. Кім кінәлі деп ойладым? Боз өкпе бала еді ғой осының бәрі бір кезде, періште еді ғой! Қан-жынымыз араласқан ұялас балапандар едік қой! Не болған сірә? Өңім бе, түсім бе? Айғайлағым келді. Шетінен сабағым келді. Сосын ойға баттым. Жоқ. Ауыл кінәлі. Өркениет кінәлі. Оларды аяп кеттім. Тек қана қарызға арақ беретін магазин не сыйлаушы еді тентек немелерге. Қаңыраған ескі жұрттан безгім келді. Жастарды қайдам, сақалын арақпен суарған қарттары шаршатты мені. «Балам 100 теңге берші?», «Балам басымды жазып берші?», «Балам 20 теңге берші?» деп дір-дір етіп қолын жаяды маған. Ауылдың бетке ұстар қариясы құдамыз еді. Жол-жөнекей сәлем бере кірдім. Бақша ішінде күйбеңдеп жүр екен. Мені көріп балаша қуанды. Амандықтан кейін күреңітіп келе жатқан аспанға қарап, «Аяз әліңді біл» деп, мына ауарайы неге әлін білмейді-ей! – деді көзі шатынап. Мен мақалдың мүлде басқа мағынада айталғанын жақсылап түсіндіріп бердім. Сосын «Әй, қарттар-ай, қарттар!», – дедім іштей жабығып. Мұқағали еріксіз еске түсті. «Азайып бара жатыр қариялар», – деп текке қайғырмапты-ау! Мәнісін енді түсіндім. Мұқағали бүгін тірі болса, «Қариялар құрып бітті-ау!», – деп өлең шығаратын ба еді, кім біледі.

	Ауылдан бездім. Осылай шаршап қайттым. Көлік қозғалған кезде «Бір бал» – деп күбірледім. Қаншама адамның тағдыры бір балға қарап тұр деші».

	Жазушы кейіпкерлердің өз сөздері арқылы болған сұмдық жайды көрсетіп қана қоймайды, олардың ессіз саналарын ашады. Бұл Ерболаттың қазіргі ауылдағы рухани тоқырау мен имани кризистің орын алғанын замандастарына еңіретіп отырып жеткізуі деп қабылдауымыз қажет. Жазушының басты міндеті де осы болар: жалт-жұлт жарқыраған алдамшы құбылыстың артында тұрған қазіргі қазақтың жаны мен тәні тартып жүрген қасіретті көре білу және оны суреттеу арқылы маңайының көзін ашу!

	«Желтоқсан ызғары» әңгімесінің сюжеті жаңа емес. Осы тақырыпқа жазғандардан бұл әңгіме шынайылығымен ерекше.

	Автобус ішінде келе жатқан жолаушы мен қасына отырған әбден тозып, «алқаш» дәрежесіне түскен жолаушының өз тағдырындағы желтоқсан оқиғасының қасіреті туралы әңгімесі сөз етілген. Әңгіменің хронотопы – автобус ішіндегі екі жолаушының әңгімесі, дәлірек айтқанда – екіншінің монологы.

	Жазушы бас кейіпкердің өзі туралы монологы арқылы сюжетті дамытып әкеткен. Әңгіме басында оқырман жай ғана оқиға куәгері:

	«Автобустың іші сиыр оқыралағандай дүрлігіп кетті.

	– Мынау алқаш қайдан пайда бола кетті ей, өзі.

	– Құсығы неткен сасық еді кәпірдің.

	– Ұят-ай, ә.

	– Смотреть противно!

	– Выгони его!

	Еңгезердей екі орыс сүрепеті кеткен бомжды алдыңғы жақтан екі құлағынан ұстап суырдың айғырынша шыңғыртып сүйреп алып шықты да артқы есіктен лақтырып жібермекші болып еді. Үлгіре алмады. Автобус қозғалып кетті. Бүйірден ыңқ-ыңқ еткізіп екі тепті де, ең артқы қатарда отырған менің қасыма лақша лақтырды.

	Жаныма дік етіп орнықты. Жөпелдемеде не істерімді білмей қалдым. Ақтарылған қарын сасыған мынау бомждың иісі қолқамды қауып мұрнымды бастым. Көздері өлетін қой көзденіп төңкеріліп отырды да қалды. Жүзі бір ағарып, бір сұрланды. Артынша бүйірін басып «Ал..ла..а..ай!» деп ыңыранды.

	Өздерінде бомж жоқтай орыстар аузы жабылмай қарғанып-сіленіп жатыр. Жиіркеніп әрең отырсам да намысқа тыртысып бомждың қасында қаққан қазықтай отырдым да қалдым.

	«Ал..ла..а..ай!», – деп тағы ыңыранды. Сосын жан біте бастады. «Иттің балалары-ай, сендер-ақ түбіме жететін болдыңдар ғой!» Аштық деп атамды әкеттіңдер. Соғыс деп әкемді әкеттіңдер! Ол аз болғандай «Желтоқсан» деп әйелімді әкеттіңдер. Мені мүгедек еттіңдер! Иттің балалары деп бар дауысымен айғай салды. Автобус іші сілтідей тынды. «Желтоқсан» дегенге құлағым елең етіп оған мойнымды бұрдым. «Бауырым», – деді, желкеме қолын артып. Көмірдей қолы темірдей қатты екен. Мен қозғала қоймадым. Домбығып ісінген қабақтың ары жағындағы жасаураған жасты жанарынан ащы шындықтың, жүйкесін мұжыған кімдіктің жатқанын сездім. «Бауырым, білесің бе?» таяқтан дүрдиген жаралы еріндерін тілімен жалап қойып көсіле сөйледі. «Мына иттің балалары ғой менің тәнімді де, жанымды да жаралаған. Хан өміріне бергісіз бақытты ғұмырымды бір-ақ күнде тас-талқан етті ғой! Сен білесің бе? Ол түн мен үшін өмірімдегі ең бақытты әрі ең бақытсыз түн еді, өліп – құшып сүйген ғашығым, аспандағы жұлдызым, жердегі қырмызым, көлдегі құндызым Жанар екеуміз үйлену тойымыздың бүкіл әбігерлігін енді ғана аяқтатқанбыз».

	Ел жеркеніп, кемітіп тұрған кейіпкердің желтоқсан түні көрген азабы өз сөзімен берілген, бірақ жай бір жақтан емес. Естелікке қатысушылардың өз сөздері диалогта берілуі шынайы суреттелген.

	Жас қалыңдығымен келе жатқан жігіттің көзінше қалыңдығын қар үстінде зорлағандардың қатыгездігі, олар мал деп қарап, мұз үстінде атып кетуі де болған оқиғалар іспеттес. Күні бүгін бетпердесі ашылмай келе жатқан бұл қасірет туралы ақпарат толық емес. Бірақ бұл әңгімедегі баяндалған сұмдық өмірде болғанына күмән тумайды: «Екі құлағым тырс етіп бітелді, төбе құйқам шымыр ете түсті. Бас сүйегімді келіге салып жаншып-жаншып жібергендей шыңылдап кетті. Екі көзімнің асты түйіліп ауыра қалды, бар дауысыммен бақырып жібердім. Май бас орысты тұмсығынан маңдайыммен келістіріп отырып пердім-ай сәті келіп. Қасқыр иті жамбасымнан қырши тістеді. Қара құсымнан зілді соққы тиді. Біреу көз алдыма сансыз ұсақ жұлдыздарды әкеліп шашып жібергендей болды. Тілімді жұтып қойғандай күй кештім, тамағым бітіп бара ма?! Күйіп бара ма, әйтеуір үнім шықпады. Есімнен танып бара жаттым.

	Есімді жиғанда Жанарды, әлгі май бас орыс қардың үстінде жұлмалап жатыр екен. Сүзіліп түскен көше шырақтарынан барлығы анық көрініп тұр. Ақ балтыр, ақ бөксе көзіме бірден шалынды. Аппақ қардың үстінде, аппақ Жанарым былғанып барады. Өзім жұлмақ тұр ғой иіскеуге қимаған аппақ гүлім нәжіске батып барады. Сомадай кәпір тақымына басып алып нығыздап жаншиды-ау келіп, Жанарым жанталаса тыпыршиды.

	Бомж сұңқылдап жылады. Сосын оқыс маған жалт қарап: «Сен айтшы, бүгін қандай күн деді? – деді, жас шимайлаған жүзін ақжем болған бас киімімен сүртіп жатып. Мен үнсіз басымды шайқадым. «Сендер айтыңдаршы!» – деп ақырып қалды. Ешкім жауап қатпады.

	«Бүгін 16 желтоқсан, білесің бе?!». Өз басын өзі төпештеді. Тісін қайрады. Шықырлаған дыбысы жүрегімді қажап жатқандай. Ұялғанда кірерге тесік таба алмадым. Әттең, мынаның қорлығын-ай дәл қазір қолыма құрал берсе алдыңғы шепке аянбай аттанып-ақ кетер ем.

	– Сен жарымессің, – деді маған жұдырығын түйе. – Жарым есің бар, жарым есің жоқ, себебі миыңның жартысын мыналар білдірітпей жеп алған. Ал қалған жартысын иттеріне сақтап отыр. Барлығың жарымессің! Көпшілікке қарай қолын сермеді. Барлығың мәңгүртсің! Ей, ақ құлақтар, әлемнің қожасы едіңдер ғой! Есітіңдер! Қазақша айтып тұрмын. Жақсылап есітіңдер! – Маған мойнын бұрып: «Бауырым, білесің бе? Бұлар қазақшаны сенен артық біледі. Көрдің бе, қызарақтай қалғанын». Қойнынан бір бөтелке арақ алып шықты.

	– Ішесің бе?

	– Жоқ, аға, намаз оқушы ем.

	– Дұрыс, сен ішпей ақ қой! Одан да маған дұға тіле. Мына шашты көрдің бе?

	– Көрдім, ағарып кетіпті.

	– Дұрыс айтасың. Шаш деген ақ сөңке. Мына шаш сол түні-ақ ағарып кеткен. Ал жүрек сол түні қарайып кеткен. Сен мені көрмедің ғой! Мен қандай едім. Мен жігіт біткеннің сарасы болатынмын. Мені елдер алқаш дейді. Ол рас, бірақ бір ауыз өтірік айтып көрмегем. Шашыма қарап шал деп ойлама. Мен әлі жаспын. Мүгедекпін. Мендей ғаріп бар дегенге сенбейтін де шығарсың. Жанарым-ай! Бүгін алаңға барып, Жанардың, бүкіл желтоқсаншылардың аруағына бағыштап Құран оқыдым. Құран болғанда да, мен түсінеді дейсің бе? Қазақша шатпақтадым. Қайтем енді!? Құдай түсінеді, ә! Ал сен отырсың көзің бақырайып. Қайдан шыққаныңды, қайда баратыныңды да білмейсің. Жүр сөйтіп жақсы болса. Арағынан бір ұрттап қойды да жалғасты әңгімеге көшті.

	...Мына саусақтарымды көрдің ғой?! Сапер күрекпен қыршып түсірген. Қыршып түсіргені аздай «Шіркін тұз болса ғой! мына бұзақының жарасына сепсең ән айтады», «Айызымыз бір қанар еді» деп тамсанғандарын қайтерсің. – Енді байқадым, оң қолының төрт саусағы буыннан жоқ. – Жіліншігімді сапер күрекпен май бас кәпір бір емес, санап жаттым төрт рет шапқанда күйреп түстім. Құлын дауысым шықты. Оң жақ аяғым жер тартып жатқандай сылқ етті. Жан жоқ. Ыңыранып жаттым. Май бас кәпір белбеуін ағытып жіберіп басыма шаптыртты. Сәлден соң төрт жендет жерден жұлып алды да, талдың ашасына тамағымнан іле сүйеп қойды. Біреуі жүзіме жарқ түсірді, екіншісі иегімнен көтеріп тұрып, кәрі қойдың тісін тексергендей езуімді кергіледі, май бас кәпір бажайлап қарады да, сау қалған тістерімнің арасындағы екі тал алтын тісімді байқап қалды. Сойған түлкідей жиркенішті ыржиды. Сосын белінен кішкентай балта алып шықты да, соның арт жағымен жанымды онша қинамай ақ, асқан ептілікпен әлгі көкейін тесіп бара жатқан қазынаны тырс-тырс еткізіп қағып алды. Жаным көзімнің алдында тоқтаусыз жанталасып жүрді. Миым шың етті. Бақайым солқ етті. Басым төмен салбырап бара жатты. Ол аз болғандай Жанар екеуміздің қолымыздағы неке жүзікімізді түгел сыпырып алды. Ана үшеуіне бұрылып: «Мына қыз енді сендерге қалды», – деді.

	Қазіргі ортамызда жүрген қолдан жасалғандар емес, шынайы зардап шеккен желтоқсаншылар туралы жазылған бұл әңгіме жазушының соларға қойған ескерткіші. Әркім қолынан келгенін жасайды. Ерболат асыл сөзбен болған қасірет туралы шындықты осылай бейнелеп берді.

	« – Бауырым, сен түсінемісің? Сол кезде көрмеймін десем көзім бар болды. Неге қарадым екен деші! Мүмкін маған қыр көрсеткен шығар, қарай салсам атпас па екен деген түйсік болды санамда. Бұлай боларын өзім де сезбей қалдым. Май бас орыс Жанарды нысанаға алып, шүріппені басып қалды. Мылтық тарс етті. Оқ маңдайдан тиді. Қарамайын ақ деген ем. Мойным бұрылмай қарысып қалғаны, көзім құрғыр солай қадала берді. Маңдайдан ноқаттай із қалдыра тескен оқ, бастың артқы қақпағын, қарақұстың төбемен жалғасқан бөлігін жұлып әкетті. Жанар былқ еткен жоқ. Қимылсыз жатыр. Миы шашылып кетті.

	Ары қарай не болғанын білмеймін. Қанға малшынған киімім сауыс болып қатып, өлі мен тірінің арасында жатқан жерімнен біреулер тауып алып мәйітханаға өткізіпті. Су ішерлігім бар екен. Бақытма қарай, сол күні мәйітханада қазақ шал кезекші бола қалыпты да, жүрек соғысымнан тірі екенімді біліп, білдірітпей үйіне әкеп емдетіп алыпты. Жанарымнан үшті-күйлі хабар жоқ. Мүмкін өлі мен тірілердің арасында қала сыртына көміліп кеткен шығар.

	«Адам – ит жанды» деген рас екен, қазір ойласам өзім де таңданам. Бір мезгіл «меңіреу» болыппын, «жынды» болыппын, тілсіз мылқау болыппын әйтеуір тірі қалғаным рас деп тоқтатты Азат әңгімесін».

	«Елу теңге», «Бір қой», «Ақын», «Қолым түлкіні шеңгелдеген бүркіттің тұяғындай сіресіп қапты» әңгімелері де маңайымыздағы пенделік пен тіршілікті бейнелегенімен қызықты.

	Ерболаттың «Тасбатыр» әңгімесі қазіргі заманның әдеби ертегісі деуге лайық. Қиял-ғажайып ертегі деген атау қойылған бұл әңгіме ересек пен балаларға арналған. Қарасөз бен өлең араласқан бұл мәтін фильмге түсіруге дайын сценарий. Ақ пен қара, оң мен солдың күресі жүріп жатқан кездегі әдеби ертегінің метафоралық астары зор екенін атап өту керек.

	Шет елдің «Властелин колец» сияқты сюжеттеріне қызыққан қазақ баласына осы «Тасбатырды» фильм етіп түсіріп берсе оңды болар еді.

	Тасбатырдың соңғы сөздері: «Сөйтіп Тасбатыр еліне жеңіспен оралып, өзін зарыға күтіп жүрген бұрынғы ғашығы, әрі қалыңдығы Анаргүлді алып мұратына жетіпті. Өле-өлгенше елін жаудан, жезтырнақ пен жалмауыз кемпірден, жын-шайтаннан қорғапты. Одан ел қорғаған талай батырлар өрбіпті деседі. Тек сақал-шашы қудай боп, қартайып өлетін шағында ғана: «Мен жезтырнақ пен жалмауыздың, дюдың тұқымын құрттым. Бірақ жер бетін «Қанішерлер» билеп келеді. Олар түбі біздің елге аяқ басуы мүмкін. Сендердің ендігі үлкен жауларың сол «Қанішерлер», оларға сәл қарамаңдар. «Қанішерлерден» сақтаныңдар...! Әй.. қан..іш..е..р..ле..р, қауіп...ті» – деп көзіне жас алып тұрып өсиет айтқан екен.

	Қазіргі беті жылтыр замандастарымыздың ішіндегі адам кейпінде жүрген жезтырнақ пен жалмауыз кемпірлер, қанішерлерге сақ болыңдар дегендей текті бабаларымыз. Заманның шындығын, бетпердесін ашып, қу сөз қоспай суреттеп беру жазушының басты мақсаты іспеттес.

	Олай болса Ерболаттың замандастарының жүрек көзін ашып берейінші деп жазған әңгімелеріне ақжолтай тілейік!

	Айгүл Мұхаммедсерікқызы Ісімақова,

	ф.ғ.д, профессор.





АҚЫН

	(әңгіме)

	Тарамысына ілініп әрең тұрған, жалбырбас жігіт тергеушінің алдына әкелінді. Тергеушінің дағардай қарнын көрген кезде «Мыналар не жеп семіреді-ей! «Дағар» деген өлең жазсам қалай болады екен ә!» – деген ойға келді.

	– Ей, әртіс деді,- тергеуші, әртіссің бе, кімсің өзі?

	– Мен ақынмын. Ұлы ақынмын. Тергеуші оқыс жауапқа не күлерін, не ашуланарын білмеді. Есуас боп жүрмесін деп ойлады.

	– Ақынсың ба? Батырсың ба? Бәрібір. Заң сенің қиқарлығыңды көтермейді. Сұрағаныма жауап бер.

	– Қой енді сұрағыңды, менде уақыт жоқ. Ақын көкірегін керді.

	– Жазықсыз көршіңді неге сабадың?

	– Жазықсыз дейсің бе? Сен де айтады екенсің. Сөзімді бөлмей, тыңдап ал. Ту-у-у, адамды күйдіріп. Өлең жазып жатыр едім. Паһ, ғажап бір шабыт келіп еді. Сұмырай-ай, есігімді біреу аямай төпелемеді ме? Ашсам көршімнің жардай қатыны төбемнен төніп тұр.

	– Жаңа қолыңда метрің бар, не істедің дейді.

	– Қаламша отырғыздым,- дедім. Шыным сол еді.

	– Жерді қайта өлшейік. Менің жерім он сәнти кем шығып тұр. Қазықты жылжыттың дейді. Әкеңді, ашуға міне беріп едім, қалқасында инеліктей боп имиіп күйеуі тұр екен. «Әйел адаммен ұрсысқанша өлсеңші», – дейді. Қолтығының астынан басы жылтың ете түсіп. Әй, тергеуші мырзам-ай, Құдай берген бір-бір метрміз бар ғой! Жерді өлшеп кеп жіберген-ек, менің жерім он сәнти кем шықты да, ананікі он сәнти артық шықпасы бар ма? Әкеңді! Хи, хи, ана екі сүмелек қызарақтап қалды. Қазықты жылжытпақшы болған-ем, қайта өлшейікші деп қиыла жабысты. Қайта өлшедік. Бұл жолы менің жерім он сәнти артық шығып, аналардікі он сәнти кем шықты. Олар қазықты жылжытайық дейді. Мен жылжытпайық деймін. Қазыққа жармаса қалдық. Қазықты көкпар қып тартып, жердің шаңын шығара тыпыр-тыпыр етіп айналып жүрміз. Күйеуі жүгіріп барып, қазықтың суырылған орнын қолымен баса қалып, жан-жағына жалтақтап қарап алды да, байпағын сыпырып қазықтың орнына тыға сала, қайта кеп жармасты. Самайымыздан тер сорғалап, ырсылдап кеттік. Екі шекем солқылдап, көзіме жұлдыз елестеді. Қарымның талғаны сонша, тісімді-тісіме басып әрең тұрмын. Ауызма қанның дәмі келді. Қазықтың басында жалаудай желбіредім. Қолым түлкіні шеңгелдеген бүркіттің тұяғындай сіресіп қапты. Анадайда әйелім тұр, қаннен қаперсіз. «Қойныңдағы қатыныңа сенбе» деген рас екен. «Әй, қатын көмектес, десем», ұят болады. Төрт елі жерге таласқалы төрт жыл болды ғой», – деді де үйге кіріп кетті. Жардай қатын «қазықты неге жылжыттың», – дейді. Мен жылжытқам жоқ десем, «Қазық анау ағаштың оң жағында еді, сол жағына өтіп кеткені қалай», – дейді. «Қазық оң жағына өткен жоқ, ағаш оң жағына өтті. Мен ол қаламшаны көшірдім, – дедім ғой, көшірдім. Ол қаламшаны арасын метрлеп отырып дұрыстап ектім, әне топырағы қобырап орны жатыр» десем де ананың миы жетер емес. Осы сәт өлең жазып отырған өз бейнем көз алдыма келе қалды. Керемет өлең туғалы тұр еді. Есіме алсам дым жоқ. Тіпті елес те жоқ. Ақынға бұдан ауыр қайғы, бұдан ауыр қасірет бар ма?! Сыңар аққудай құлазыдым. «Әкеңді, мені құрттыңдар! Сендер менің шабытымды шайқалттыңдар, – деп бар дауысыммен айғай салдым». Дауысым ащы шықты ма, жоқ түрім аянышты көрінді ме? білмеймін. Топырлап тұрған көрермендер сандарын шапалақтап тұрып қарқылдады. Қаным басыма шапшыды. Бойымды бір ғаламат күш биледі. Қазықтың арматурадан қағылғанын мүлде ұмыттым, бар күшімді жиып сілкіп жұлып алдым да, инеліктей неменің қақ маңдайын көздеп ұрып ем маңдайына емес, әйтеуір бір жеріне келісіп тиді. Анау омақасып түсті. Әйелі шашын жайып жіберіп жылады. Бар болғаны сол. Жарты сағат болған жоқ. Осыған бола шақыртып отырсыңдар ғой! Ал мен бейбақ үзілген өлеңді жалғай алмай шырылдап қалдым ғой, бірақ мен бәрібір ақынмын. Сендер ақынға не істей аласыңдар. Ақынын еркелете алмаған қоғам күнәһар, – деді басын секең еткізіп.

	Жұтаңқы кабинеттің ішіне сүреңсіз тыныштық орнады. Тергеуші қасындағыға қарап иегін көтерді. Анау ерінін жымырып, иығын қиқаң еткізді. Онысы ақынға таңданғандағысы еді. Ақын темекі сұрады. Тергеуші қапшығымен ұсынды. Ақын үш тал темекі суырды. Бір талы жерге түсті. Ақын екі талды құлағына қысты да, жерге түскен бір талды ауызна салды. Тергеуші көмекшісінің ақынның ауызынан жазған қағаздарымен, алдындағы арыздарды салыстыруға кірісті.

	– Бір өлең оқиыншы, – деді ақын.

	– Жайыңа отыр.

	– Құлақтарың бос қой, тыңдай отырсаңдар нелерің кетеді.

	– ....

	– Тұлпарды бәйгеге қоспаса, құсадан ауру болады дейді. Ал ақынға өлең оқытпау қиянат.

	– Оқышы ал, тыңдайық.

	Ақын ұзын шашын сілкіді. Бойын тік ұстай қалды. Көз шанағы тыртысып, құлашын керіп сарнай жөнелді.

	Жеті қат көктің үстінде жел еміп жүр ем,

	Кек егіп жүр ем, ауаға кек егіп жүрем,

	Ең биік шыңның басындағы әуенді қудым.

	Шайтан менен шайырды тел еміп жүрем.

	Көз жасымды кесеге толтырып алып,

	Ол кесеге кірпікті матырып алып,

	Көз жасым сия, кірпігім құсни қалам.

	Қабіріме жазам, жырымды өкіріп алып, –

	Шайтан мен шайыр шағылып, мен туылғанмын.

	Сосын ғой менің шайыр боп жыр тұндырғаным.

	Шайтан боп кетем кей кезде өзіме симай.

	Шабытым буып, әйелімді де қылқындырғамын.

	Жатырда жатып, жыр жазып бұлқынғамын мың, -

	деген жерге келгенде тергеуші қолын сермей салды. Болмаса нұрланып, сұрланып, басы кекжең-кекжең етіп, шашы желпілдеп, беті бырысып, қолдары ауаны осқылап келе жатқан тұғын.

	– Сенің тақпағың қорқынышты екен. Түсініксіз екен. Қабіріне адам жыр жаза ма екен. Абай атаң секілді түсінікті жазбаймысың. Былжырақ мынауың. Тақпақ деген мұндай болушы ма еді.

	– Сендер түсінбейсіңдер. Қазір поэзия күрделеніп кеткен. Ағым өзгерді. Ақынды өлтіргілерің келеді. Адамзат солай...

	– Ей, ақын, бұл жерде көршіңді сабағаның үшін емес, көршіңнің әйелін боқтағаның үшін отырғаныңды білемісің? Қалай боқтадың соны айт.

	– Ә, бәлемді сол үшін екен ғой. Ә, әдірам қалғыр, қақпас арызданған екен ғой. Ол былай болған. Таң атпай арт жақтағы көрші кемпір ентіге жетіп:

	– Әй, менің шалымның дамбалы қайда?, - дейді әй-шәй жоқ.

	– Мен қайдан білейін, – десем.

	– Әй, мойында. Шалымның дамбалын сен алдың. Түнде ғана жуып жайып қойғам. Тура түнгі екіде үйге ұры түсті. Құдайға шүкір, ештеңе ілдіртпедік. Сенің үйіңе қарай қашып құтылып кетті. Тыныш кетпей далада жаюлы тұрған шалымның дамбалын ала қашты. Сол кезде үйіңнің шырағы самаладай жарқырап тұрған болатын. Соның алдында ғана үйіңе арсы-күрсі кіріп-шығып жүргеніңді көргендер бар, если что, – дейді тебітіп.

	– Адамдар зұлым ғой қазір. Жақсылық жараспайды. Дәл осы немелерге көп жақсылығым өтіп еді-ау! Үйлерін салып болғанша, менің үйімде жатып еді. Талай асымды ішіп, аяғымды босатқан. Үйін бітіріп бола сала, шалы тісін шұқи, аспанға қарап, кекіріп:

	– Әй балам, менің әдетім ешкімнен ештеңе алмаймын, ешкімге ештеңе бермеймін, менің бұйымдарымды, әсіресе электр жабдықтарымды сұраушы болма! Алдын-ала айтып қояйын деген.

	– Менің қаншама заттарымды істеткенін ұмыта қалыпты. Сөйтсем бұл қақпастың склады толған қару-жарақ екен ғой! Ешкімге күні түспейтін қақпас екен. Міне, шалы бір ренжітіп еді. Қисайып жатсаң қарамайтын арамзаның өзі екен. Енді келіп кемпірінің сөзі мынау. Мен екіге дейін өлең жаздым, түнде шабытым жақсы келеді, оның үстіне сіздің шалдың дамбалының бір балағының өзі маған көрпе болмай ма? Тыртиған түрім мынау десем;

	– Шабыт-пабытыңды айтпа, дамбалды әкел, өзі бір турецкий жақсы дамбал еді, – деп қоймайды.

	– Сосын, боқтап-боқтап қуып жібердім. Тойдым мұндай көршілерден, – деді ақын ашуланып. Тергеуші басын шайқады:

	– Шешеңдей адамды боқтауға қалай дәтің барды. Жан-жағыңа қарасаң болмай ма?

	– Шешеңдей дейді. Әуелі десең үш жасар баланы да боқтағам, – деп ақынның қолы ербеңдеп, шашы желпілдеп кетті. Тергеушілердің көздері бақырайып:

	– Үш жасар баланы дейсің бе?, – деді.

	– Иә, үш жасар баланы. Дәл сол күні мен өмір бойы армандаған өлеңді жаздым. Алапат сезімге толы, Ғаламат өлең. Тыңдасаң жылайсың! оқып берейін бе?

	– Керек емес!

	– Әне сүйтесіңдер. Сосын бір айналып қайтып келсем столымның үстіндегі әлгі парақшам жоқ. Әй, тауым шағылғандай болды ғой! Көре алмай жүрген біреулер ұрлап кетті ау! – деп арам ойға кеттім. Бұл өлең менің өмірім еді ғой! Далаға жүгіріп шықтым. Дамбалын іздеген әлгі кемпір құсап. Үйдің алдында көршімнің үш жасар баласы мен өзімнің үш жасар балам, әлгі қолжазбамды батпаққа малып, езгілеп отыр. Соның алдында ғана жаңбыр жауып басылған. Арыстандай атылдым. Дауысымнан өзім қорықтым. Жарқышақтанып әлі күнге шейін құлағымда тұр. «Ана жынды, өлтірді-ау, жүгір» деген әйелімнің дауысы құмығып жетті. Оны естіп тіпті желігіп кеттім. Екеуін желкелерінен қыстым да, бастарын соғып-соғып жіберіп, батпаққа лақтырдым. Екі қатын ұшып жетті. Балапанын кезқұйрықтан қорғаған тауықтай жалбырап келді де, өз-өз балаларын құшақтай сап, зытты. Мен бір ерлік істеп, өлеңді құтқардым.

	– Ұятсыз. Күнәсіз періштені өйтіп қорлай ма екен?!

	– Мен ақынмын! Ақын ұялмау керек. Ақынға ұят қонған күні, өлеңнің гүлі солады. Не ақын бол, не арсыз ақымақ бол, екінің бірі.

	– Тыңда, ақын.

	– Бір өлең оқысам бола ма?

	– Жап ауызыды.

	– Елбасына арналған өлең.

	– Қысқарт.

	– Поэзияны қорлап... бұл жақсылық емес. Сендер ақындық мінездің не екенін бәрібір түсіне алмайсыңдар.

	– Ақын, сен біраз мәселенің шиын шығарып алдың. Онсыз да саған келген арыз аз емес. Тыңда! Арақ ішіп, елдің мазасын алады екенсің. Көршілерің басында сыйлап қонағасыларында, туған күн және тойларында асабалыққа шақырыпты. Сен ешкімге сөз бермей, бастан-аяқ өзің гаукілдепсің. Тойды өзіңінің жыр кешіңе айналдырыпсың. Кейін шақырмаса да барып алады екенсің. Араларына қыстырылып, өлең оқып есін шығарыпсың.

	– Адамзат поэзияны түсінуден қалды. Бұл - апат. Жойқын апат әкеледі әлі.

	– Дамбал дегенде есімізге түсті. Көрші кемпірдің жуып, жайып қойған кірін мас боп келіп батпаққа лақтырып жіберіпсің. Ол аз болғандай келінінің іш киімін киіп алып түнімен үй аралап билеп, ән салыпсың. Масқара! Бұдан да масқарасы бар ауызым бармай отыр. Сен ақын емессің. Ақын болсаң, ел қамын ойлайтын ең.

	– Елбасына арналған өлеңімді оқытпағандарың үшін сендерді сотқа беруіме болады.

	Аналар сасқалақтап қалды. Бір-біріне қарап сұрланып, өңдері қашты. Өзара кеңескендей болды. Сосын жайдарлана түсті.

	– Ақын, бауырым! Арыздарды ақырындап шешеміз. Сен әзірше боссың. Барып көршілеріңнің кешірімін ал. Пәледен сонда ғана құтыласың. Бізде басқалай амал жоқ, – деді.

	Ақын «Ине жұтқан иттей» сүйретіліп шықты. «Мен ақынмын. Космостық деңгейдегі, ғарыш мінезді ақынмын. Ақындық табиғатымнан айырылмаймын. Өлеңді қоя алмаймын. Онсыз дүние қараң», – деп ойлады іштей.

	Алматы, 2012 ж.





Бір бал

	(әңгіме)

	Алматыға зарыға жеткен абитурент кезім. Емтиханымды аяқтағалы біраз болған. Жүрегім дүрсілдеп, өкпем ауызыма тығыла, дір-дір еткен қолыммен «Жеңгетай» газетін мазасыз ақтарыстыра бердім. Себебі ұлттық біріңғай тестілеудің қорытындысы осы газетте жарық көрмек. Грантқа түсе алдым ба, жоқ па?! Соны білуге асықтым. Қысқасы тағдырым шешілмек. Алдағы аңсаған бақытымның қасіретке толы шаң басқан сүреңсіз соқпағын, болмаса нұрға толы жарқыраған күре жолы байқалмақ. Екінің бірі. Өз жолымды таңдап та қойғам. Аңсаған мамандығымды ғана оқуым керек. Басқа ешқандай бақыттың маған керегі жоқ. Егер құдай оңдап, дәл осы мамандығыма түсе алсам, ақтық деміме шейін Отанға, халыққа қызмет ету. Алатын ләззәтім осы ғана. Егер түсе алмасам. Өркениеттен жұрдай күйреген ауылымның, жұтаған бір түкпіріне барып ешкімнің көзіне көрінбей мал соңында тозу. Үлкендермен ақылдасып та қойғам.

	Көзім газет бетін құлдилап жүгіріп келеді. Жүгіріп келеді. Көз шұбартқан тізімдіктің ішінен өз атымды таба алмай жер тепкілеп жыларман боп мен тұрмын. Арасында әлдебір таныстарымның аты-жөнін ұшыратып қалып, ішім қызғаныштан қыж-қыж қайнайды. Әттең сол танысым болып жаралмағаным-ай, - деп өкініп қоям. Жүз балдан төмен сырғыдым. Жүрегім кеудемді тесіп шығардай, дүрсілі үдей түсті. Іздеген балым әрине, өзіме аян, арық та емес, семіз де емес, түрі бір сорттылау 88. Жететін емеспін менің 88-ім көрінбейді. Іздеп келем. Үһ, - деп тоқтадым. Тізімнің ең соңында, артынан санағанда бірінші болып, бірқанша 88 дердің ең артында салбырап менің 88-ім жүр. Шынымен өзімнің 88-ім. Тұсында аты-жөнім. Егер ана 88-дердің біреуі құйрығымен сәл түртіп қалса менің 88-ім ұшайын деп құнысып, құнжиып әзер тұр. Қуаныштан айғайладым-ау, секірдім кеп. Неге қуанбайын. Аңсаған ҚазҰУ-ым, аңсаған филологиям, аңсаған грант. Бүкіл ауыл шулайын деп тұрса қайтейін енді.

	Анадай жерде біреулер жылап тұрды. 87 бал алып түсе алмағанына бола. Шешесін ерткен бір қыз қасыма келді 88 бал алса да түсе алмапты. Өзінің айтуынша 88 бал алған қаншама абитуреттердің ішінен алфавит тәртібі бойынша жартысын алған да, ал өзі алфавиттен бағы жанбай түсе алмапты. Қайғыдан жасаураған жаралы жанары мөлтілдеп келіп, мені жасқана құттықтап жатыр. «Неткен бақытты жансың»,- дейді. Мен жұбатқан болдым.

	Сонымен бір бал менің тағдырымды түбегейлі шешті. Оқуымды бітірдім. Алматыда қалдым. Қаншама инабатты жандардың жанында болдым. Өмір кейде өрге сүйреп бара жатқандай сезіліп жүрді. Кітап әлеміне ендеп кіріп бара жатқандаймын.

	Он жыл өтті ауыл мен үшін түс сияқты, жұмбақ күйінде қала берді. Жақында ауылға бару бақытына ие болдым. Ауыл құлазып тұр. Мені кірген жерден бірнеше бұралқы ит пен қаңғыған мысық және қираған көшелердегі, дімкас бүкір талдар қарсы алды. Шынын айтсам, ауыл менің сарғайған сағынышымның орнын толтыра алған жоқ.

	Кешке тойға бардық. Сағынысқан жақындарыммен табысып мәз болыстық. Бала күнгі достарың қиылып тұрса қайтіп көңілін жығасың. Бір үйге жиналып отырыс жасадық. Өкінерлігі қанша тырыссам да олармен балалық шақтағыдай шүйіркелесіп кете алмадым. Әйтеуір бір шекара арамызды бөліп тұрды. Дастарқан басында да боқауыз сөздер оқша борап жатты. Әңгімелері дерлік төбелес, зинақорлық, машинаның болты немесе доңғалағы турасында болды. Тіпті жігіттер жағынан біреудің қаршадай қызы немесе төрт бала тапқан әйелі турасында да былапыт сөздер айтылып жатты. Ішілген арақ, босаған бөтелкеде есеп жоқ. Әңгіме ауанын руханият жаққа бұрғым келіп бірнеше рет тырысып көріп едім, түк шықпады. Қайта өзім жексұрындау көрініп қалдым. Сосын бір қуыс тауып қисая кеттім.

	Таңертең езулері құлақтарына жетіп әлгілер келіп тұр.

	– Мә, сен түнде бәрінен құр қалдың.

	– Неден құр қалыппын сонша.

	– Керемет төбелес болды. Бас жарылып, көз шықты. Үй өртенді.

	– Сол ма қызығың?

	– Қызды айтсай, Жанканы айтсай.

	– А, бес адам жабылып Жанканы... оң қолының алақанымен сол қолының жұдырық қуысын шартылдатты.

	– Негізі етін қыздырып, саған дайындағанбыз.

	– Сен келмеген соң жабылып зорладық.

	– Астапыралла!

	– Алдымен Нұрик, одан Алик, үшінші боп мен сосын қалғандар. Қатты жылады, жылағанына бой береміз бе?

	– Мен қатты жиіркендім. Қатты түршіктім. Шыбын жаным бойымда шырқырап жүрді. Ару тәнін азаптаудың, жанын жаралаудың пасықтық, тіпті күнә екендігі қақында біраз езу көпіршітіп едім, олар шыңғырып-бақырып мағынасыз даурықты. Маймылша мазаққа айналдым.

	– Түнде мынауың мешіт іздеп жүр. Қайдағы мешіт дедім. Бөлек барып намаз оқығанын байқап қалдым. Жап-жас болып не көрінді сонша. Әкесі жоқ мен де намаз оқымаймын. Әкең тірі сенікі не сонда. Сексенге келгенде оқысаң болды емес пе?! деп Алик досым иман жолында жүрген бір қонақты сайқы қылып жатты.

	– Сотталасыңдар ғой енді дедім жауап таппай.

	– Біз сотталмаймыз. Жанка сотқа бермейді. Болары болды. Бізді соттатып не марқадам табады дейді сенімді түрде.

	– Неге.

	– Ол солай, көр де тұр.

	Айтқандары айдай келді. Мен ертесі базар маңынан Жанканы көрдім. Он жыл бұрын менімен қатар емтихан тапсырған. Құдай ау, осы қыз бір балы жетпей құлап қалған еді ғой деймін ішімнен. Жадымда әлі жаттаулы. Өзін аянышты түрде масқаралағандарды соттатпақ түгілі ауыз былш-былыш етіп сағыздан босамай келеді. Базардың бар еркесі осы қыз сияқты, дараң-дараң етеді. «Привет» деп келді де бетімнен сүйді. Денем тоқ соққандай дір етті. Бейне жылан шаққандай. «Кеше қайда жоқ боп кеттің»,- деп бұртиды. Қымсынар түрі жоқ. Кетпегенде дәмімді татар ең дегендей сыңайлы. Әттең бір бал, қандай сүйікті ең! деп ойладым осы сәт тағы. Жанкаға күлер қай кейпім бар. Сен болмағанда жүрер ем ғой! Жанка сияқты мен де бір жерде ауызымнан көбік ағып деп ойладым.

	Бір апта жүргенде ауылдан не бір сұмдық жағдайларға құлағым қанықты. Удай мас боп өз әйелін кілемге орап, бензиін шашып өртеп жіберген алқаш, некесіз туған өз баласын тауықкепеге тастай салған безбүйрек оқушы қыз. Қайғыдан теңселіп кеттім. Кім кінәлі?,- деп ойладым. Бозөкпе бала еді ғой осының бәрі бір кезде, періште еді ғой! Қан-жынымыз араласқан ұялас балапандар едік ғой! Не болған сірә. Өңім бе, түсім бе?! Айғайлағым келді. Шетінен сабағым келді. Сосын ойға баттым. Жоқ. Ауыл кінәлі. Өркениет кінәлі. Қоғам кінәлі. Оларға жаза жүрмейді. Өздері қисық жолға дайындап, өздері жазалау бұл деген жауыздықтың ең биік шыңы. Жанка сотқа берген күннің өзінде, бұларды абақтыға тоғыту қисынсыз. Себебі біз адамдар және мемлекет бұларға титтей де қызмет етпедік. Аяп кеттім. Тек қана қарызға арақ беретін жалғыз магазин не сыйлаушы еді тентек немелерге. Қаңыраған ескі жұрттан безгім келді. Жастарды қайдам, сақалын арақпен суарған қарттары шаршатты мені. «Балам 100 теңге берші», «Балам, басымды жазып берші», «Балам, 20 теңге берші»,- деп дір-дір етіп қолын жаяды маған. Ауылдың бетке ұстар қариясы, құдамыз еді. Жол-жөнекей сәлем бере кірдім. Бақша ішінде күйбеңдеп жүр екен. Мені көріп балаша қуанды. Амандықтан кейін күреңітіп келе жатқан аспанға қарап «Аяз әліңді біл»,- деп мына ауа райы, неге әлін білмейді-ей!,- деді көзі шатынап. Мен мақалдың мүлде басқа мағынада айтылғанын жақсылап түсіндіріп бердім. Сосын әй, қарттар-ай, қарттар дедім іштей жабығып. Мұқағали еріксіз есіме түсті. «Азайып бара жатыр қариялар»,- деп текке қайғырмапты-ау! Мәнісін енді түсіндім. Мұқағали бүгін тірі болса, «Қариялар құрып, бітіпті-ау»,- деп өлең шығаратын ба еді, кім біледі?!

	Ауылдан бездім. Осылай шаршап қайттым. Көлік қозғалған кезде «Бір бал» деп күбірледім. Қаншама адамның тағдыры бір балға қарап тұр деші!

	Алматы, 2012 ж.





Бір қой

	(әңгіме)

	Шал кабинетке кіргенде әкім тырнағын алып отырған. Ол босағада тұрған беті жасқана ыржиды. Әкім түксиген қабағымен түнере қарап, «не жұмысың бар»?-дегендей иегін көтерді. Шал тағы ыржиды. Әкім қабағын тіпті де түкситіп, аса зілді түрде иекпен ым қақты да, тырнағы алынып болған сол қолының саусақтарын қатты-қатты екі үрлеп, енді оң қолының тырнағын алуға кірісті. Қайырылып келіп, сол жақ езуіне қыстырыла жылтиып тұрған тілінің ұшы енді оң жақ езуіне алмасты. Бейне кәрі қойдың басын мүжігендей, асықпай қимылдады. Тырнақалқыш өтпейтін болса керек, жағының бұлтыңдаған бұлшық етінен, шүмшиге бүріскен ернінен, жыбырлаған беті мен алайған көзіне қарап аса күш жұмсап жатқаны көрініп тұр. Шал босағада жалғыздан-жалғыз сопиып, шырт-шырт етіп алынған тырнақ дыбысына құлағын төсеп тұра берді. Тағаты таусылған ол алақ-жұлақ етіп, кабинетті көзімен шола бастады. Бір сәт шығып кетсем бе екен,– деп ойлады да, батылы бармады. Әкім оң қолының тырнағын алып болған соң, жұмыс столының үстіндегі тырнақ қиқымдарын саусақтарымен бейне екшелген алтын ұнтақтарын сипағандай, асықпай сипалап бір жерге үйді. Тілінің ұшы бұл кезде қасқа тістің ортасынан қыстырыла шығып, су ағарын жауып барып тайқы мұрынның ұшына тірелген. Сосын тырнаққа қарап сәл ойланып отырып, орнынан тұрып есікке беттей бере шалды жаңа көргендей жүзінен таң қалыс байқата отырып, иегін тағы көтерді. Шал қапелімде сасқалақтап қалды. Ауызын сипап жіберіп, басын қасып-қасып қойды. Әлгіндегідей тағы бармақ тістеп қалмас үшін тілім барда сарнап қалайын деп ойлады. Тамағына біреу желім құйып қойғандай, сәл тұншығып барып қарлыға үн қатты.

	 Анау үйдің құжатына сіздің бір жапырақ шешіміңіз керек боп тұрғаны.

	Әкім мұрнымен тыңдады. Сосын басын кекжитіп:

	 Бір жапырақ. Қашан көрсең бір жапырақ, бір жапырақ деп келіп тұрасыңдар осы. Бір жапырақ деуін. Бір жапырақ болса келмей ақ қоймайсыңдар ма? – деді де тұқырайып алып тырнақтарын егелей бастады.

	 Аса қадірменді әкім мырза,- деді кенет шал дауысы ашыла түсіп. Сіздің құдіретті қолыңыздан шыққан, дуалы жарлығыңызды бір жапырақ дегенім үшін кешірім сұрағанымды айып етпеңіз. Шал сөзім сірә әсер етті ау дегендей әкімге көз қиығмен сынай қарады. Әкім столға біреу шегелеп қойғандай-ақ қозғалатын ыңғай танытпады. Тырнақтарын егелеп әлі отыр. Тіпті желкесімен де тыңдаған жоқ.

	 Енді, еңбегіңізді жемеймін,- деді шал. Осы сөзді әрең айтқан еді. Тіпті айтып ауыз жаппай жатып қатты өкінді. Әкім тырнағын егеулеуін кілт тоқтатты да, шалдың бетіне жалт қарады. Тұп-тура тоғыз секнуд сазарып қарап тұрды. Осы тоғыз секунд ішінде шал қорыққанынан майдай еріп бордай үгілді. Тоғыз секунд сазарып тұрғаннан кейін барып әкім жүзін кілт жылыта қойды. Орнынан тұрды да, шалға орындық ұсынды. Шал әкімнің қарсы алдына жайғасты. Сосын әкімнің жүзінен қиналыс байқалды. Екі алақанын желкесіне қойып орындықтың үстінде теңселіп, төбеге қарап ойланып отырды да:

	Бұл болмайды ғой! Бұл адамның басы кететін іс қой. Менің алдымдағы әкімнің аяқтамаған жұмысына мен қалай қол сұғам. Қап, ай ә! Сіздің жұмысыңызды аяқтамай кеткені болмапты. Әй, қасқа ай ә. Сұмдық қой бұл. Мен араласа алмаймын. Екі ортада жеп отыған нанымнан айырыла алмаймын. Үйдегі жас бала, жаман қатын аштан қатады ғой. Сізге көмектескім-ақ келіп тұр. Тіпті жүрегім елжіреп тұр. Қайтем? Шарасызбын деді. Сосын еңкейіп екі қолын жұптап, астыңғы ернін тістелеп, көздерін ойнақшытып біраз отырды да, басын шайқап ауыр күрсінді. Шынында шарасызбын. Сіздің жұмысыңыз бітпейтін жұмыс деді. Сосын стол үстіндегі бір жерге үймеленген тырнақ қиқымдарын сұқ саусағымен түрткілей берді. Құдды құммен ойнаған жас балаша назарын содан алмады. Өмірі тырнақ көрмегендей телмірді де отырды. Мұрны пысылдай бастады. Пысылдаған сайын тырнақ қиқымдары, оның демімен шашырай берді. Ол болса шашыраған қиқымдарды ерінбей шөкімдеп үйе берді. Тіпті жерге түсіп кеткендерін қоймай іздеп тауып, ана қиқымдарға қосып қойды. Шал іштей мынауың тырнағын аюдың тұяғындай болғанда бір-ақ алады екен-ау-ә, деп ойлады. Амалсыз ауызы ашылып, құныса түсіп мүсіндей мүлгіді. Шай қайнатымнан кейін әкімнің көзі ілініп бара жатты. Көзін тас қып жұмып пысылдай бастады. Онысы баяу қорылға ұласты. Шалдың жүрегін мынаның ұйқысы көпке созылып кете ме екен деген қорқыныш билеген еді. Алайда әкім көзін тез ашты. Не бары жарты минутта көзін ашып, есін жиып үлгірді. Сосын «ұйықтап кетіппін ғой, оятпадыңыз ба»?-деді. Шал жауап ретінде қызыл иегін көрсетіп күлімсіреді. Есесіне әкім «сіз мұнда не қылып отырсыз, кім боласыз»-дегендей тағы да иегін көтерді. Бейне шалды жаңа көргендей таң қалыс және ашудың ұшқынын байқатты. Шал:

	 Анау үйдің құжатына сіздің шешіміңіз керек боп тұрғаны,- деді самбырлап. Бір жапырақ дегенді қоспады. Әкім тағы да көзін жұмды, бірақ бұл жолы ұйықтамады. Жұптаған екі алақанын қарнына тіреп, екі бас бармағын тоқтаусыз айналдырып отырып алды. Осыған қарап шал оның ояу екенін сезді. Және кірпіктерінің айналасы тынбай дірілдеп тұрған. Кенет шал:

	 Мен еңбегіңізді жақсылап төлеймін. Осы жасқа келгенше ешкімнің ақысын жеп көрген пенде емеспін, арым таза,- деп саңқ ете түскенін өзі де аңдамай қалды.

	Әкімнің шыбыштың құйрығынша тыным таппай тұрған екі бас бармағы да, терісі жаңа сойылған еттей жыбырлап тұрған жұмулы қабақтары мен кірпіктері де кілт тоқтай қалды. Бірақ көзін ашпады. Денесі қозғалған да жоқ. Тек оң қолының сұқ саусағын жоғары көтерді. Шал іштей «жүз доллар» мен «мың теңгенің» біреуі болар деп түйді. Бірақ қайсысы екенін дәп басып ажырата алмай мысы құрыды. «Мынау»-деді әкім, тағы да сұқ саусағын жоғары көтеріп, бармақтарын да, кірпіктерін де қозғалтпастан. Көзін де ашқан жоқ. Тек енді жұптаулы екі аяғы, далпылдап тынымсыз қозғала бастады.

	Кенет шалдың есіне ауылға бір қой деген лақап атымен әйгілі бұрынғы әкім түсе кетті. Өзі өлім-тойдан қалмайтын. Сосын ресторандағы тойлық яки жылу жинаушыға, өзін танитынын біле тұра, паспортындағы аты-жөнін көрсетіп тұрып,

	 Менің атымнан бір қой, шоферім қорасына апарып береді. Әкім басыммен ресторанға қой сүйреп жүрем бе? Халқым не деп ойлайды дейтін де, жүре беретін. Сосын бата беріп бас кесетін. Тостта да, қаралы көңіл айтуда да, бір қой беретінін дабыралы түрде жеткізетін. Көптің көзінше шоферіне «әй, біліп ал, осы шаңыраққа сол қойды өзің жеткізіп тастайтын бол. Шыққаннан кейін есіме салуды ұмытпа! – дейтін. Бірақ сол қой ол шаңыраққа ешқашан жеткізілмейтін. Әрі жеткізілмейтінін ел тегіс білетін. Біреуге жұрт берсе де, шөп берсе де, бір торсық солярка берсе де алатын парасы бір қой болатын.

	Шал осыны еске алды. Сосын «Сізге бір қой берейін» деп барқ ете түсті. Әкімнің жұмулы көзі шырадай жанды. Тынбай қозғалып тұрған екі аяғы сап тиылып, екі қолы іске кірісті. Бұрыштама бір минутта дайын болды. Бұрыштаманы шалға ұсынып жатып,

	- Ақсақал, мөрі қойылған жоқ деді. Шалдың енді күлуге бейімделіп үлбірей жиырылып, үшкірейіп келе жатқан шандырланған екі езуі, орта жолдан түріліп барып орнына көңілсіздеу қайтып оралды. Бір сәт ауызы аңқиып, аңтарыла қалды.

	 Ақсақал, қойды қорама қашан әкелсеңіз, мөрді сол кезде, табан астында, сіздің көз алдыңызда, сиясын сорғалатып тұрып тарс еткізіп басып берем деді. Мұрнын шалдың мұрнына тақап тұрып, екі көзін тура қадап тұрып айтты. Ал шал болса:

	 Құрғақ қасықтың ауыз жыртатынын бәріміз білеміз ғой! деп кеңк-кеңк күлді.

	Әкім қоштасарда шалдың қолын қатты қысып, сілкілеп тұрып, аса тебіренген халде:

	 Сіз бен біз, мен үлкен, сен кіші деспей-ақ қоялық. Дос болайық,-деді.

	Бұған дейін шалдың қолын ешбір шенеунік бұлай қысып, бұлай сілкілемеген еді.

	Алматы, 2013 ж.





Дамбал

	(әңгіме)

	Бұл дамбалды мен емес, негізі итім тауып алған тұғын. Құмыға қыңсылаған соң шықсам, итім тұр құйрығын бұлғаңдатып. Ауызында тістеген қызыл дамбалы бар. Көзіме шоқтай басылды. Жыртыңгүлдың дамбалы екенін бірден таныдым.

	Әйелім айтатын: «ой, Жыртыңгүлдың сырғасы бриллиант» деп. Әйелім айтатын: «Жыртыңгүл жиырма мың долларға шетелден жиһаз кіргізіпті, Жыртыңгүл бес мың долларға тон алыпты»,- деп. Жақыннан бері Жыртыңгүл бес мың долларға, дамбал сатып алыпты,- деп ауызының суы құритын болды.

	 Ұялсаңшы, бес мың доллар тұратындай ол патшаның тәжі ме, сонша,- дегем елең етіп.

	– Патшаның тәжі әдірә қалсын. Білесің бе, ол дамбалды Шакрабошидың өз қолынан сатып алған. Керек десең ышқырына Шакрабоши қол қойып жіберген.

	– Шакрабошиың кім?

	Әйелдердің ес-ақылы дұрыс па,- дегендей маған аңтарыла қалысқан. Таң қалыстарын жасыра алмай, беттерін шымшып, ауыздарын шылп еткізген.

	– Сен Шакрабошиды шынымен танымайсың ба, әлде әзілің бе?

	– Әзілдесу үшін Шакрабошиды танымау керек пе?

	– Сіз қатты қалжыңбас екенсіз. Бұл қалжыңыңызға ешкім сенбейді. Шакрабошиды менің үш жасар қызым да таниды. Тіпті алжыған әкем де таниды.

	– Ал мен танымаймын.

	– Қойыңызшы, сіздей мәдениетті адам Шакрабошиды танымаса, аспан төңкеріліп түсер.

	– Аспан төңкеріліп түспек тұр ғой, ай мен күн соғылса да мен Шакрабошиды танымаймын. Ол кім сонша айтыңдаршы, білгім кеп өліп барам.

	– Сенің күйеуің Шакрабошиды шынымен-ақ танымай ма?

	– Рас танымайды. Айтам ғой сендерге, көк соққан біреу деп. Кітап кеміргеннен басқаны білмейді. Аналар басын шайқап «Ужас» деген жарыса. Сосын Шакрабоши Еуропаның әлемге әйгілі актриса, әнші қызы екендігін, оның машинасының маркасы, сүйген жігітінің жамбасындағы қалы, сол қалдағы қылшықтың саны, ұзындығы, өзі қандай реңді ұнататындығы, бақайшығының тырнағын қаншаға жасататындығы туралы ұзақ лекция сөйледі. Тіпті Швейцария банкіндегі ақшасының есебі, оның жылдық өсіміне дейін жіпке тізіп айтып берді. Мен терлеп отырып тыңдадым. «Әйелдер тегіс данышпан болып кеткен бе»,- деген ой келді. Сосын тыныш отырмай, тағы «Шакрабошидың дамбалы, Жыртыңгүлдың бұтына қалай бұйыра қалды» немесе «Жыртыңгүл Шакрабошиды көру бақытына ие болды ма»,- деп тарс еткіздім. Түпкі бөлмеден апам жүгіріп шықты алқын-жұлқын.

	– Ей, көк шешек дейді. Ұйқылы-ояу, жүзінде реніш бар. Ұйқылы ояу екенін ұйпаланған шашы мен қанталаған көзі айтып тұр.

	– Сен Шакрабошидың елімізге келгенінен хабарсызсың ба? Оның киімдерін әлгі жәрмеңкеде, біздің байлардың таласа-тармаса сатып алғанын тікелей эфирден көрсеткен жоқ па? Сонда ана Жыртыңгүл бір топ еркектің алдына түсіп, Шакрабошидың дамбалын бес мың долларға қағып түсті ғой! Сол мезет Шакрабоши Жыртыңгүлге бұтындағы дамбалын шешіп беріп тұрып, ышқырына қолын қойып жібергенін күллі Қазақстандықтар біледі. Ал сен, маубас бәрінен хабарсызсың!

	– Апа, мұның бәрін кімнен естіп жүрсіз?

	– Телевизордан.

	– Бүгін кешкі жаңалықтан тағы көрсетеді,-деді әйелдер. Жыртыңгүл айтқан.

	Кешке жақын телевизорды қосып, жаңалықтарды сарыла күттім. Шакрабоши шықты сахнаның ана басынан белі бұраңдап. Біреулер қолын ауызына тығып ысқырса, енді біреулер сандарын шапалақтап айғайлауда. Мына жақтан біздің Жыртыңгүл шықты жарқырап. Екеуі қол алысты. Апам өтірік айтпапты, Шакрабоши дамбалын бұтынан сыпырып алды да, Жыртыңгүлге, ұсынып жатып, ағылшын тілінде «саған жұғысты болсын, менің жолымды берсін» дейді. Жыртыңгүл «айтқаныңыз келсін» деп қояды. Ышқырына қол қойып үлгірді. Сосын Жыртыңгүл дамбалды сұқ саусағына іліп ап, басына көтеріп үйірді. Ал дамбал болса Қазақстан аспанында, аса салтанатты түрде қып-қызыл болып желбіреді. Намысым қозып, «жарайсың Жыртыңгүл, районымыздың даңқын асырдың» деп орнымнан қопақтап, телевизордың ішіне кіріп кете жаздап, тебірене күбірледім.

	Кеш соңынан тілшілер екі ханымға жеке-жеке сұрақ жаудыруда.

	– Қазақстан қандай екен. Тағы келесіз бе? деген сұраққа, Шакрабоши:

	– Керемет, әсіресе қазақтардың қонақжайлылығына қайран қалдым. Егер қазақтар, менің ескі құсқыларымды жиі-жиі сатып алып тұрса, мен де, жиі-жиі келіп тұрам. Сондай-ақ жер бетінде тек қазақтармен ғана істестік жасасатындығымды әлемге паш етем. Тілші деген пәлекет қой. Біздің Жыртыңгүлге қайдағы қитұрқы сұрақтар қоюда. Мынау бір сұрағының сиқын. Тілші қыз айтады:

	– Жыртыңгүл ханым, менің мына бұтымдағы дамбалым не бары бес ақ жүз теңге, ал сіздікі бес мың доллар. Екеуі де шүберек. Сөйте тұра екеуінің қандай айырмашылығы бар? Соны түсіндіріп беріңізші дейді. Ал, Жыртыңгүл болса:

	– Менің мына бес мың долларлық дамбалымды кисең, кәдімгідей демаласың. Ал сенің андағы арзан дамбалыңда түк қызық жоқ. Қыз кезімізде кидік қой,- дейді. Өзі шешен.

	Міне, сол дамбал. Дәл өзі. Телевизордан көргем. Осы жұрт Жыртыңгүлдің өзін танымаса да, дамбалын танитын шығар. Әйелім жыр ғып айтатын қызыл дамбал. Сілекейленіп итімнің ауызында жүр.

	 Қатын,- деп айқай салдым. Атып шықты далаға, шашы қобырап.

	 Не болды, ей, таң атпай жүрегімді ұшырдың ғой,- дейді сампылдап.

	– Мына дамбал сонікі ме?

	– Кімдікі?

	– Жыртыңгүлдікі емес пе,- деймін.

	Иттің ауызынан салп еткізіп жұлып алды. Аспанға көтеріп күннің нұрына төсеп сығалады.

	– Ышқырын көрсеңші, ышқырын,- деп жармаса кеттім. Ышқырға үңілдік. Шынымен Шакрабошидың қолы қойылған.

	– Мәссаған!

	– Өңім бе, түсім бе?

	– Ғаламат.

	Дамбалды үйге алып кірдік. «Ат басындай алтын тауып алғандай» әбігерге түстік. Әйелім:

	– Ауыздарыңнан шығармаңдаршы, «жазылып жастық, иіліп төсек болайын». Жаным, бұдан кейін тепкілесең де, мыңқ етпеймін. Апа, құлыңыз болайын. Мынаны қалдырайықшы дейді, дамбалды көкірегіне қысып. Тірі айырлар түрі жоқ.

	– Ойбай, апарып беріңдер, әкімнің қатынының дамбалында не құндарың қалыпты, ана байы тұқымымызды тұздай құртады ғой, дейді апам.

	– Басқа облысқа апарып, сатып жіберейікші дейді,- жездем.

	– Тым болмаса киіп көрейінші деп апайым шыжалақтайды.

	– Әй, сасытып жібересің.

	– Бір кигенге нең шықты бұл да,- адам ғой,- деп жездем шықты, қызарақтап.

	– Ей, созылып кетсе төлей аласың ба, мә, кисін ал, созылса өзің төлейсің.

	– Жан бауырым-ай, мынауың анау-мынау дамбал ғой деп пе ең? мұны сиырға кигізсеңде созылмайды, бір кигенге не болыпты, дейді апайым қиылып.

	– Қабың да бір, сабың да бір апайың ғой, неткен тас бауырсың, кигізе салшы, құмарынан шықсын,- дейді жездем жер тепкілеп.

	– Онда менің әйелім де киіп көреді.

	– Кисін, ойбай.

	– Мә, бір-бір киіңдер де, тоқтатыңдар, созылса бар ғой өтпейтін пышақпен желкелеріңді қиям.

	Сөйтіп қызыл дамбалды бір-бір киіп көрген апайым мен әйелім ит жарықтықтың арқасында екі бұттың арманы орындалды ғой деп көздеріне ыстық жас алды. Десе де дамбалдан басталған дау, әулетімізде өршімесе басылған жоқ. Жездем:

	 Басқа обылысқа апарып сатайық,- деген пікірінде табандап тұрып алды. Басқа обылысқа апарып бес мың долдарға сатайық та, мың долдардан бес тон алып кие қояйық.

	 Сенің қолыңнан бес мың доллар тұр ғой, бес жүз теңгеге ешкім сатып алмайтынына мұрныммен кепілдік етем. Тіпті бес теңгеге сата алсаң біз шыбын боп аспанға ұшып кетейік деп, жабылып өре түрегелдік. Бұған өкпелеген жездем, тіл ауыздан қалып, нәр татпастан жас босанған әйелден арман қос көрпені бүркеніп жатты да алды.

	 Құдай-ай, бәлесінен аулақ, апарып беріңдер деп апам быжалақтағанын қоймады.

	 Келін екеуміз кезек-кезек киіп жүрсек болды емес пе,- деп апайым ойран салды.

	 Менің қайын жұртымнан келген ит тауып келді,-деп әйелім көгеріп сазарды.

	 Бұл үйдің берекесі қайда кеткен,-деп столды төпештеп мен айғайға бастым.

	Сен тиме де, мен тиме, деп қырық пышақ боп жүргенде, алақандай болғанмен дамбалдың дауысы жаман екен дар етіп айырылды. Тастай беріп ышқырдан қашқан биттей тым-тырақай болдық. Жыртылған тігістен «Made in China» - деген жазу жарқ етіп көзімізге шоқтай басылды. Жездем көрпеден басын қылтитып, бас бармағын екі саусағының арасынан шығарып «ей, сен ақымақтарға керегі мынау. Шоқ болды, шоқ. Мә»,-деді де, басын қайтадан көрпеге тыға қойды. Апам өңі өрттен келгендей түтігіп, қолын бір сермеп, бөлмесіне кірді де кетті. «Дамбалкөкпардың» бір пұшпағын менің де кергілегеніме тәубәсін үйіріп, апайым мен әйелім отыр ырсылдап. Мына бәленің де, тартқылағаны мұндай жақсы болар ма, болмаса күніміз қаран болатын еді дегендей маған сұсты көздерімен қарап қояды. «Ә» десем «мә» дегелі тұр.

	Сол түні тайлы-тұяғымызбен көз ілмей шықтық. Әрі өкініш, әрі қорқыныш бізді бүргедей кемірді. Өкінетін себеп атаңа нәлет қызыл дамбал тігуге келмейтін болып шықты. Әйелім мен апайым «Бір-бір киіп алғанымыз мұндай жақсы болар ма?»-деп жымың-жымың етті. Апам бұлқан-талқан болып сол мезетте-ақ, отыз жыл есігін ашпаған төркініне безіп кетті. Жездем апайыма қарап, «Сен байқұсқа биыл да қымбат тон алып бере алмайтын болдым ғой, ә»!- деп көзі жасаурады. Қорқатын себебіміз «әкімнің үйіне ұры түсіпті»,- деген қауесет бүкіл районымызды шарлап біздің үйге де келіп жетті. Бұл жағымсыз жаңалықты біз адамнан емес, тура телевизордан естідік. Жыртыңгүлдің алынбас қамалдай еңселі, бес қабатты боз үйі сақшы мен иісшіл иттерге толып кетіпті. Үйінің іші қорыс қопа. Жыртыңгүл тілшіге тағы да сұхбат беріп жатыр. Тілші айтады: жоғалған дүниелеріңіздің жалпы ақшасы қанша? Соның ішінде ең құндысы қайсысы дейді. Оған Жыртыңгүл: Жоғалған дүниелердің жалпы ақшасын айтсам, сен бала қазір талып қаларсың. Сол үшін айтпай-ақ қояйын. Онымен сақшылар айналысар. Ал ең құндысына келсек, өзі ең құнды емес болса да, маған ыстық, бойыма жылу, өңіме әр беріп жүрген Шакрабошидың көзі болған қызыл дамбал дер едім. Жаһұт, алтын, күмістерім бір төбе, қызыл дамбалым бір төбе. Ақша болса жаһұт, лағыл деген не, тәйірі. Қызыл дамбалдың біреу ғана екенін күллі Қазақстан біледі. Оларға сәлем жолдаймын. Дамбалды тапқан адамға бар ғой, ұрыға егескенде бір миллион теңге сыйлық жариялаймын! Қазірден бастап күшіне ие деді жүзі қуарып. Ал күйеуі: ұрыны бар ғой жерге кірсе шашынан суырып алам, көкке шықса сирағынан тартып түсірем. Тозаққа кірсе де, тауып алам. Сосын терісін тірідей сыпырып, тұзды суға шомылдырып, қаптаған халықтың алдында, шыңғырған құлындай шипақтатам. Иттерім мен жігіттерім онсыз да ұстайын деп қалды-деді тісін шықырлатып. Осы сөзіді тура маған қарап айтты. Қорыққанымнан жаным көзімнің алдында көбелек боп ұшып жүрді. Түн баласы үйдің айналасын сақшылар торуылдап, иттер тімісклеп шықты. Зәреміз зәр түбіне жетіп, дәрменсіз күй кешіп, біз жатырмыз. Иттер иісшіл ғой, егер оқыстан білініп қалсақ, «ауылда жатқан әкемізді көзімізге көрсетері хақ! Қандай қорлық, қандай масқара»-деп іштей қан жылаймыз. Апамыздың тілін алмағанымыз-ай,- деп бармақ тістейміз.

	Жаман айтпай, жақсы жоқ. Үйге дүркіреп кіріп келіп, иті құрғыр пәлекет иіскеп жүріп тауып алып, көктей солмайық деп әбігерге түстік. Сен ки де, мен ки деп шыр-пырымыз шықты. Бағанағы алдымен мен киейін, мен киейін деп жемтікке таласқан құмайдай жалбаңдаған апайым мен әйелім енді сен ки, сен ки деп, дамбал байқұсты бір-біріне лақтырып әлек. Әйтеуір көршісінің шалбарын сыпырып тексермейтін шығар деген бұлдыр үміт кеудемізде жүрген.

	 Ойбай, әйел адамнан секем алады. Әйелге керек дамбалды әйелдің бұтынан іздейді,– деп жездем аса көрегендік танытты.

	 Маладец, сенің миың кәдеге жарады деп шу ете түстік. Ауызыңа май.

	 Әй, мұны неге ескермегенбіз. Қысылтаяңда қырағылық танытқан жездеміз жасасын!

	 Мыжырайып ап менің жаман байым бәріңнен озды деп, апайымның еңсесі көтеріліп қалды.

	 Онда осы кісі кисін деп жыртық дамбалды, салтанатты түрде жездеме табыстай қойдым. Расында да, ер адамның шалбарын шешіп көрмес. Жездеке, құтқарсаңызшы бізді, апайым үшін тұрып бере алмайсыз ба?

	 Не дейді... Нақ сүйерімді құрбан етпексің бе, қалай дәтің барады?-деп апайым шап ете түсті.

	Түн баласы жантая алмай, қырық пышақ боп қырқысып жүріп ақыры келісімге келдік. Дамбалды жездем киетін болды. Әгәраки білініп қалса, мен мойыныммен көтеретін болдым. Апайым мен әйелім дымдарын шығармауға бекінді. Олар тек керек кезінде ботадай боздап, Жыртыңгүлдің жүрегінің нәзік қылын шертіп-шертіп көңілін босататын болды. Аяушылық көре алмай түрмеге тоғытылып жатсам, жас бала, жаман қатынға жездем бас көз болуға сөз берді. Солай келістік. Төс түйістіріп тұрып серттестік.

	Түннің әлде бір уағында есік қатты-қатты қағылды. Аяғымыз жерге тимей жүріп аштық. Мұздай қаруланған төрт сақшы. Орталарында тайыншадай тарғыл төбет. Үйдің ішін шошқа түрткендей тінтті. Үйдің асты-үстін, көз көрер, көз көрмес қуыстың бәрін түгел тіміскіледі. Сосын әлгі иісшіл төбеті тілі салақтай ырсылдап кеп, жездемнің бөксесін иіскеп-иіскеп жіберіп, арсылдап үріп әкеткені. Бәрінен де сол батты. Жездемнің жаны қалмады. Күйген ағаштай қатты да қалды. Денесі тіпті қыбыр етпейді. Көзі тоқтап қалған. Ерні айланып кеткен. Бір уыс бетін аспанға беріп қатқан да қалған. Әйелім әйкелдей жансыз. Апайымның шашы тұрып кеткен. Мен тынысымды әрең алып:

	– Жездем жуынбаған, бұты сасып кеткен деп, шәңік еттім.

	– Ия, өмірі жуынбайды. Жуынса құты кетеді,- деді апайым. Сосын қасынады да жүреді.

	– Ағаны ұялтпасаңыздаршы деді әйелім есін жиып. Аналар сенді, бірақ кекетіп кетті.

	– Онда бүгін жуынсын деді,- шығып бара жатып.

	Жездем шай қайнатымнан кейін барып есін жиды.

	 Бұл арамның өлетін жері су деді. Бұл арам қатқыр суға кезіксе иіс түйсігінен айырылады,-деді өз өзіне кеп. Өсиет айтқандай тістене күбірлеп, жан-жағына үрке қарап.

	– Не істейік,- дедік жездеме тығыла, «Әйелге керек дамбалды әйелдің бұтынан іздейді»-дегеннен бері оның абыройы асқақтаған. Әрі бүгінгі түннің геройы болғасын, тыңдамай амалың жоқ. Екі көзі бедірейіп, өңі сазарып, толғататын қатындай қиналып, шала жазылған, етсіз сұқ саусағын көтеріп:

	– Аш құлақта, тыш құлақ. Құрысын бәрі. Дамбалды тас байлап теңізге тастау керек деді. Қинала гүбірлеп, дауысы дірілдеп.

	Жаздай жадырадық. «Аю оттан, қазақ соттан қорқады» дегенді кім айтса да, данышпан екен,-деп шуластық. Бірақ теңізді қайдан таптық,- деп кірпідей жиырылдық. Бұл тығырықтан және де жездем алып шықты. «Өте терең ойға кетіппін. Негізі теңіз емес көлге тастасада болады» деді. Мәселе шешілді. Бойымызға қайтадан жан кірді.

	Таң ала кеуімденіп келе жатқан мезгіл. Жездем екеуміз үйден шықтық. Үйдің айналасы түгел көл тұғын. Ешкімнің көзіне түспей, солай беттедік. «Қысылғанда қымыран іриді». Тас қайдан табылсын. «Бастан құлақ садақа, дедік те»,- ата-бабамыздан қалған, көмір үйдің есігіндегі үлкен қара құлыпты ала жүрдік. Дамбалды сол қара құлыпқа байладық та, бірдеңе айту керек қой «Сенде жазық жоқ, бізде азық жоқ»,- деп, қалтыраған күнәкар қолымызбен қимай-қимай көлдің ортасына қарай құлаштай лақтырдық. Шолп еткен дыбыс шықты да, дамбал соңғы рет көз алдымызда «қош бол»,-дегендей жанталаса жалбырай қызарып барып, көзден ғайып болды. Көлдің бетінде бір ауық, ұсақ шеңберлер пайда болды да, үлкейе толқынданып барып жоғалып жатты. Терең күрсіндік те, үйге қарай алшаңдай адымдадық.

	Содан қалған бір қоқыныш, бір сызат, жүрегімді анда-мұнда бір шымшып өтетіні бар.

	Алматы, 2012 ж.





Елу теңге

	(әңгіме)

	Сары ұл, саған арнадым!

	Ол күні Алматының аспаны түнекке шомып тұрған. Қан жұтқандай сүреңсіз еді. Қайғы тұнған жылаңқы жұлдызы, аларған айы тым мұңлы, тым жұпыны болатын. Жаяу жүрсең сайқал көшесі, тізеңді мүжіп, табаныңды қыздыратын.

	Адымымыз ашыла түсіп, тартып келеміз. Түнгі Алматының шаң сіңген, қапырық ауасы қолқаңды қабады. Даңғыл жолдың біріне шықтық. Менің қалтамда «сымбылдың сідігі» де жоқ, бар байлығымыз, көрер жарығымыз інімнің қалтасындағы екі жүз теңгелік сары құлақ қана.

	– Енді такси ұстауға болар?-дейді, інім қолын көтермекке ұмтылып.

	– Қатты шаршадың ба? Діңкең құрыса, айт.

	– Жоға, шаршай қоймадым, әлі шыдаймын.

	– Қарның ашқан шығар?

	– Екі шекем солқылдап, көзім қарауытып кетіп еді, енді басыла қалды. Ғажап.

	– Не жеп едің? – деймін, ештеме жемегенін біле тұра сөзге тартқым келіп. Өзі тұйық болатын.

	– Бағана әнебіреу жердегі құбырдан су іштік емес пе пе?

	– А..а... Сағатыңа қарашы, қанша уақыт жүріппіз?

	– Тура бір сағат.

	– Онда былай, межелі жер әлі ұзақ. Бұл жерден жүз елу теңгеге такси ұстап тұрсақ сәл ыңғайсыздау болады. Екі жүз теңгеге ғой ұялмай отырасың. Бірақ сумаң етіп жетіп барғанда, тамақ дайын тұрмаса, түнімен ішегіміз шұрқырайды ғой. Таңертең бірдеңе ішсек бір сәрі, қып-қызыл ашпыз. Нәр татпағанымызға бір тәуліктен асып барады. Сол үшін сөзсіз елу теңге үнемдеуіміз керек. Оған буы бұрқыраған екі самса тиеді, жүрек жалғап аламыз. Ол үшін кемінде жарты сағат жаяу жүруге тура келеді. Сосын жүз елу теңгеге такси табам, қуана апармаса, арғы қолыңды бері әкел. Түн тыныштығын бұза саңғырлап келеміз. Інім алдымда, еңкейе түсіп, безіп келеді. Өзі ашыла түскен.

	– Осы былтыр ғана ауылда, құзар шыңнан асып, асау өзенді кешіп неше тәулік бойы жаяу жүргенде қыңқ етпеген ем. Енді міне, ет пісірім жүрмей екеуміз де ақсаңдай бастадық.

	– Ол Еренқабырғаның таулары ғой. Еренқабырғаның таулары адамды шаршатпайды. Қайта сергітеді. Анау аспанмен тірескен көк тастардың басына шықшы, көзің шырадай жанады. Тек жосылған, қоңыр аңды ғана көресің. Соның өзін біз тау деп айтпаушы ек. Жай ғана шоқы дей салатынбыз. Мыналарың біздің жоталар мен төбелерді, текшелерді көрсе есінен танады ғой. Шіркін апарып көрсетер ме еді. Бұлардың тау деп жүргені әшейін төмпеш қана. Көңілін ауламаққа сөзге тарта түстім. Бұйығы неме, бір сөйлемесе, томсырайып отырып алушы еді. Басылып кете ме деп қорқам.

	– Анау Көктөбесіне шықтым. Тау, тау дегенге алып ұшып жетіп барсам, алақандай қуыс екен, хи,хи,хи, соған да шүкір, - дейді көңілденіп.

	– Еренқабырғаның тауларының қасында, әуелі Алтайдың тауларының өзі бой көтере алмай қалады. Сен ойла, Ұлытауға бар ғой, қосар атпен, апталап жүргенде әрең жетесің. Оның өзінде жер жағдайын білетін жүрісшіл ат болу керек. Құдайдың құтты күні бар ғой жарты күн ашық, жарты күн жаңбыр төпеп тұрады. Найзағайын айтсаңшы. Кәрі қарағайға түскен найзағай бар ғой, қарағайдың ұшынан бастап етегіне дейін екіге айырып түскенін өз көзіммен көрдім. Төңірек зіл-зала болды. Құдай оңдап біз алыстау жерде болдық. Сол қарағайдың түбінде иіріліп тұрған елу қой тегіс сеспей қатты. Үлкендер арам өлдіге жорып, «ит-құсқа жем болмасын, терісін алып, етін көміп кетейік»-деп союға кірісті. Мына қызықты көр. Тура жиырмасын сойып болғанда, қалғаны дір-дір етіп тіріле бастады. Отыз қой қалды ғой! Сол отыздың он алтысы аяғынан тік тұрып, мал боп кетті, де он төрті сол арам қатқаннан басын көтермей кетті. Бұған да шүкіршілік еттік. Міне, табиғат деп осыны айт. Екі күннің бірінде сел жүріп жатады. Арнасынан асқан асау өзенге жолыққанда, алдымен Құдайға, сосын астыңдағы атыңа ғана сенесің. Ерекше жаратылған сушыл ат болу керек. Арқыраған ағысқа қойып кетесің. Атыңнан өлсең де айырылма, сырттан көргендер қамыстай боп, екі құлағы ғана көрінеді деп айтады. Сол екі құлағына су кірмесе бітті, жарықтық алып шығады. Егер екі құлаққа су кірді бітті, тәубәңді үйіруге үлгіре алмай кетесің. Сонда да, беліміз бір бүгілмеуші еді. Апталап жүретінбіз. Шаршадым деп айту тіпті ұят саналатын. Ұлытау, Сыртқы тау дегендерің, нағыз тау ғой. Қызықтың бәрі сонда.

	– Ал, сен бағана шаршадым дедің ғой?

	– Алматыда ол үйреншікті құбылыс. Оның үстіне мынау ескі құрылыстар, еңсеңді басады. Асфальтының астында бір түрлі сиқыр жасырылғандай. Болмаса аяғымыз неге ауырады. Неге шымырлайды?

	– Қой тездетейік, өте жай болып барады, - дейді інім, қолымен танауын сүрткілеп, пыс-пыс етіп адымдай түсіп. Үнсіз еріп келем. Ол да үнсіз. Екеуміздің аяғымыздың сықырына құлақ түріп келем. Бір сәт оған қарадым. Көше шырақтарының жарығынан анық көрінді. Айналасы бір айға жетпейтін уақытта жүнжіп кеткендей. Сырықтай болып көрінді. Шөге түсіп, бүкшеңдей адымдап кетіп барады. Екі құлағы қалқиып, жұқара түсіпті. Жаңағы өзім айтқан Ұлытаудағы сушыл аттың құлағын елестетті. Өзі қатты ақылды. Барлық істі менен артық тындырады. Барлық істің жөнін біледі. Менікі құр сөз. Серілік қана. Балалығым ырду-дырдудың, төбелестің ішінде өтті. Оны біраздан бері мойындай бастағам. Өзі де айтқан. Сөйте тұра менің ақылымды тыңдайды. Менің айтқанымнан шықпайды. Егер мен оған таң атқанша, осы арада тапжылмай тұр десем, ол екі етпестен орындайды. Егер мен оның сары құлағына тамақ алдырып жеп, оған бермей күйсеп тұрсам, ол ләм деместен, тамсанып қойып тұра беретініне шүбәсізбін. Менен ақылды бола тұра, менің ақылыммен неге жүреді. Өз ойының дұрыс екенін, менің жоспарым істің тас-талқанын шығаратынын біле тұра ақылымды тыңдайды. Соған қарап, осының есі-дұрыс па деп ойладым. Бажайлап қарадым. Мінсіз сияқты. Көңілін көтергім келді.

	– Қала қандай екен?

	– Бол..а..ды

	– Табиғаты ғажап, ә! Қала - кең.

	– Кеңі кең-ақ. Адамдардың пейілі тар ма деп қорқам.

	– Нелер жақсы адамдар бар. Саған кезікпей жүр ғой. Қуаныштан егілетін боласың. Бәрі оңалады. Тасымыз өрге домалайтын кез келеді.

	– Мен қазақтың бақытын көзімнің тірісінде көруді армандаймын.

	– Сен білесің бе? Мына қазіргі төрт құбыласы тең атақты адамдар бар ғой! Айталық, ақын-жазушылар, ғалымдар, депутаттар, министрлер тіпті одан зорғылар. Солардың қаншамасы жетімдер екен. Кішкентайында бір түйір бидайға зар бопты деседі. Кітаптарда да солай жазылған. Оларға қарағанда, біздің жағдайымыз айналайын ғой! Құдайға шүкір, ата-анамыз бар. Қанша оқысаң сонша оқы, береміз, Алматыға бар, тастай батып судай сің деген жоқ па? Олар да келеді әлі. Түтіні будақтаған бір ауыл елге айналамыз. Бізге бататыны жалғыздық емес пе, сағыныш емес пе? Бәрі келмеске кетеді. Сен ғой ылғи да, қайдағы бір жауыз-қанышерлерге жолығасың, оларда қайдағы мейірім, қайдағы ізгілік болсын. Сосын жабырқайсың да жүресің.

	Кілт тоқтап, артына бұрылды. Өңінде кеюдің, түңілудің табы бар. Әр сөзін қадай-қадай сөйлеп былай деді.

	– Мынаны ұғып ал. Жетімдерді Сәбет үкіметі баққан. Сәбет үкіметі оқытқан, мәпелеген, басынан сипаған. Сөйтіп олар қоғамның бір-бір тірегіне айналған. Олардың барлығы ғұлама емес тегінде, ішіне тобыры да, топасы да, араласып кеткен. Енді келіп теледидарға шығып алып, өздерін бір керемет көрсеткілері келеді. «Қазақ жетімін қаңғытпаған, жесірін қаңғытпаған, итін қаңғытпаған»-деп кеуделерін тесілгенше ұрады. Әттең, шіркін беттерін өтппейтін пышақпен тілер ме еді. Қарашы, мынау бұрыш бұрышта қаңғып жүрген бұралқы иттерге қарашы. Ит дейтін ит сиқы жоқ. Не түлкі емес, не мысық емес, азғындаған құбыжықтар өңкей. Алдына қойған асты дұрыс іше алмайды. Мұрыны иіс сезбейді. Осының өзінде қанша ма қасырет бұғып жатқанын аңғарардың ба? Қазақтың иті қандай еді. Босағадан қарамайтын. Асау жылқысын да көрдім, тіпті мінезсіз. Әбден тексізденген. Дұрыстап мөңки де білмейді. Ал қазір сен жетімсің бе, жесірсің бе, ешкім басыңнан сипамайды. Тіпті ғұлама, болмаса, әулие болсаң да, көрер күнің бесенеден белгілі. Кітапты оқып, оқып аласың да, барлығын кітаптағыдай ойлайсың. Бұл қоғам кітап емес. Бұл қоғамға тек шіріген жұмыртқаның иісі ғана жетіспейді. Ондай болғанда шіркін қатып кетер еді. Өз басым сол иісті сезем. Әр дайым мұрныма келеді де тұрады. Тым жиркенішті. Өкпеңді жыртып кете жаздайды. Лағынат болсын сол иіске!

	Ауызыма құм құйылды. Өзімді ақтап сөйлеудің еш қажеті қалмапты. Ақтайтын себебім, оны осында қоярда-қоймай жүріп шақыртқан мен едім. Одан кейін де, бірнешеуі келген маған сеніп. Осыным дұрыс болды ма,-деген ойға келдім. Тағдырлары не болады екен, екі дүниеде обалдарына қалып жүрмесем болды ғой. Өздері ұлтты шексіз сүйеді. Айтатын әңгімелерінің барлығы ұлттың тағдыры, істейтін істерінің барлығы ұлттың қамы. Ондайлар - мына қоғамның жауы ғой! Ұлтсызданғандарын әкелу керек еді. Құлқыннан басқаны ойламайтындарын әкелу керек еді. Оһ, олар байитын еді. Өсетін еді. Осылай түйдім, бұл түн маған осындай ой сыйлады. Біз баратын көшенің бүйірін ендей кесіп тоқтадық. Енді елу теңге үнемдеуге әбден болады. Такси ұстауға ыңғайландық.

	Біз тосқан алғашқы такси құйғытып кеп, қасымызға жанаса тоқтады. Жүз елу теңгеге қуана келісті, қуана отырдық. Орта жастар шамасындағы екі ер адам. Олар алдыда, біз артта отырмыз. Салған жерден сөз бастады.

	– Жігіттер, жол болсын, - деді шофердің қасындағы ақ шашты, алтын тісті еркек.

	– Әмин. Сөзге мен араластым. Інім жұмған ауызн ашпады.

	– Студентсіңдер ме?

	– Студент болсақ не арман, абитурентпіз, қазірше оның ауылы алыс боп тұр ғой!

	– О, қандай кереметсіңдер. Болашақ сендердікі. Сендер аман болсаңдар бір жөні болады,-дейді ағынан ақтарыла.

	– Рахмет, ағатай, сіздер де аман болыңыздар.

	– Айналайындар менің үйдегі құлындарым құсап кеттіңдер ғой! Менің де сендер сияқты екі балам бар. Қаншадасың? Ал, сен қаншадасың?

	– Мен он сегізде, інім он алтыда.

	– Ту, осындай да ұқсастық болады екен ау ә. Па, шіркін, екеуің менің екі баламмен түйдей құрдас екенсіңдер. Даң құрдас екенсіңдер тіпті. Екеуің үйге бір келіңдерші екі баламмен таныстырайын. Туыс боп кетеміз әлі. Үйдегі жеңгелеріңнің қолынан шай ішсеңдер тіпті, кеткілерің келмей қалады. Баламсыңдар ғой. Балам емей кімсіңдер. Атаңның баласы болма, адамның баласы бол дегенді қазақ қалай тауып айытты екен деші. Әр дайым екі қозымның құлағына осылай құйып келем. Ей, қара құлақ, тыңдап отырсың ба, ей? - деді шофердің жауырынынан қағып қойып, мен өшкенім жанып, өлгенім тірілгендей боп отырмын. Арақ ішпейсіңдер ә, әйтпесе, араққа бір сылқитып тойғызар едім. Десе де, жүз грамнан тартып қойса жаман болмас.

	– Балаларды бұзбасаңшы,- деді қара құлақ атанған шофер.

	– Әй, қой, жас өскінсіңдер ғой сендерді бұзбайын. Күнәға батпайын. Қазақтың тағдыры сендердің қолдарыңда. Біз кеттік қой осымен. Әй, қарындарың ашқан жоқ па? Жүріңдерші кафеге апарып естен кетпейтіндей қылып бір тойғызайын. Жаман ағаларың сөйтсін. Құдайдан қайтады ғой! Екі балама да біреу көмектесіп жатса жаман болмас.

	– Жоқ, аға,- дедік қатар жарысып. Үйге жетіп алайық.

	– Немене, жаман ағаларыңның қолынан ас ішкілерің келмей ме? Онда ақшасын берейін деп қалтасын ақтарыстыра бастады.

	– Рақмет, қойыңыз ағатай.

	– Рақмет, ағажан, қабыл алдық. Сізге мың-мың рақмет. Әкемізді еске салдыңыз ғой! Әкеміз емей кімсіз бізге. Әкетай жүз жасаңызшы!

	– Такси зырлап келеді. Біраз шүңкілдестік. Біраз қан-жынымыз араласып, айызымыз қанып қалды. Осы шай қайнатым ғана уақытта аяғымыздың талып ауырғанын, көзімізге ұйқы тығылып қарауытқанын, әбден титықтап қалжырағанымызды сезе түстік.

	– Жігіттер, жеттік – деді, шофер машинаны тоқтатып,

	Сары құлақты қолына ұстаттым, біреу тонап кететіндей-ақ інімнен ала қойған ем. Бейне жүрегімді суырып бергендей, құлази қалдым. Дән шайнауға қимаған сары құлағымыз, көзімізден бұлбұл ұшты. Анауың оны алды да, машинаның ақша салғышына тастай салып, міз бақпай отыр. Жаңағы біздің қамқоршы әкеміз тіпті мылқау бола қалыпты. Інім маған, мен ініме қарадым.

	– Аға, – дедім, – елу теңгемді ұмыттыңыз.

	– Бауырым, қойшы сол елу теңгені, жап-жас болып не көрінді көзіңе.

	– Беріңізші, басқа соқыр тиынымыз қалмады, аштықтан бұралып тұрмыз.

	– Ашықсаң енді мен кінәлі емеспін ғой. Мен де ашпын. Кім ашықпайды дейсің. Тоқ болсам, жеті түнде кірекеш боп нем бар, жатпайым ба, қара қатынымның қасында. Барам деген жеріңе, аман есен жеттің, қол-аяғың орнында, шүкіршілік еткеннің орнына өститіндерің не, ей осы.

	– Сол елу теңге үшін бір жарым сағат жаяу жүрдік. Екі самса алып жейік деген едік. Аштан өлеміз ғой, ішегіміз ішегімізге жабысып қалды. Үй-күйіміз жоқ, жаныңыз ашысашы.

	– Әке-шешелеріңнің жаны ашымағанда, менің жаным аши ма?

	– Әке-шешеге тіл тигізбеңіз. Олар алыста. Жіберген ақшасы қолымызға тимей жатыр.

	– Жоқ-жоқ, деп зарлай берсеңдер жоқ боп қаласыңдар, немене мендей әкелерің жоқ па еді. Ұялсаңдаршы. Болыңдар енді түсіңдер... Жандарым сол түсіңдерші! Алтындарым!

	– Қойыңызшы, қалжыңыңыз шығар. Сөзге жаңағы атымтай жомарыт араласты:

	– Әй, бауырлар, қарасам өп-өңді керемет жігіт көрінесіңдер. Тепсе темір үзесіңдер. Әке-шешелерің бар екен. Мына ағаларыңның әке-шешесі де, жоқ. Шиеттей бес баласы бар, соларды бағу керек қой. Қасында отырғандығым үшін маған ақша төлейді. Ал сен болсаң самса-самса деп, қайдағы бір ездің әңгімесін айтасың. Тамақ ап берсе, ішпейсің. Мына ініңді қарашы, қандай керемет, нағыз мәрттің өзі. Жолы болғыр. Сен бүйте берсең жолың болмайды. Кең болсаң кем болмайсың,- деп қазақ бекер айтпаған. Самса-самса деп, жігітке жарасатын қылық па? Жүрші қанша самса жейсің? Жүрші мен ақ алып берейін. Түсші машинадан. Тура жемге жарылған сиырдай қылайын.

	– Самсаңызға рақмет. Біз қайыршы емеспіз. Елу теңгенің менің ешқандай жыртығымды жамамайтынын, елу теңге үшін бұлай зар қақсаудың ер-азаматқа жараспайтын қылық екенін де жақсы білем. Ал мен сіздер айтқандай ар-намысы бар жігіт болсам, өзімді қойшы, тамақ ішпегеніне, бір тәуліктен асқан інім үшін, самса-самса деп зарлауға тиіспін ғой. Мына інім сіздер айтқандай керемет жігіт болса, бұлай қиналмауға тиісті ғой. Қараңыздаршы, мұндай балаларыңыз жоқ па еді. Қыстығып сөйлей алмай қалдым. Көз шанағыма жас келгендей болды. Кеңірдегіме бір нәрсе кептелді де қалды. Өн-бойымды бір асау ағыс кернеп әкетіп барады. Саным дірілдеп, өн-бойым тітіреніп кетті. Аналар былқ етпеді.

	– Ой, нашар.

	– Сені де, жігіт дейді,-ау дейді күбірлеп.

	– Жүрші, ей,-деп інім бұрқ етті. Алмай-ақ қойшы сол елу теңгені. Қойшы, кеттік.

	– Егескен де алам, тіктім жас жанымды.

	– Біз де тіктік кәрі жанымызды.

	– Не көрмеген кәрі жан. – Аналар сық-сық күледі.

	– Жалынам, - деді, інім, төбелесе кететін мінезіме қанық тұғын. Екі иығымнан шап беріп, жүзімді өзіне қаратты. Өмір бойы тіліңді алып келем ғой, қойшы. Тек бір жолға тыңдашы. Құлың болайын. Егер шын жаның ашыса, бұл дауды тоқтатшы, және еш жерде, екінші қайталап айтушы болмашы, аяғыңа жығылайын. Ауызыңды, аяқ қолыңды бекер арамдап қайтесің. Онсыз да, қаншама әурешіліктер күтіп тұр, кеттік,-деді. Есікке қарай итеріп. Мен ләм деместен таксиден түстім әрі ана екеуіне де, көзімді аудармадым. Тек машинаның гүрілінен, қозғалып бара жатқанын сездім.

	Одан кейін біздің арамызда, ешқандай әңгіме болмады. Інімнің артынан үн-түнсіз ердім. Басым салбырап, ілбіп отырдым. Мұрным бір тынбай пышылдай берді. Әлсін-әлі басымды көтеріп, қоям. Сол кезде інімнің ырғайдай болған, желкесіне көзім түседі. Жібі сетінеген шалбарының балағына, тойтиған туфлиына көзім түседі. Ол да артына бұрылмады. Тек пәтерге кірерде ғана: «Есіңде болсын, мұнда әке-шешеміз көшіп келмейді. Оларды иттерге талата алмаймын. Және ескі жұртта жалғызсыратқым келмейді. Сол үшін мен ауылға қайтам. Бірақ әзір кетпеймін. Өйткені мен де, адаммын, менде де, намыс бар. Пәленбайдың баласы оқуға түсе алмай, қайтып кепті. Алматыға барып жан баға алмапты десе, төзе алмаймын. Сондықтан биыл грантқа сөзсіз түсем. Сонымен қоса көр де тұр, кәсіп көзін ашам. Ол дөңгелеген кезде, тайып тұрам. Сөйтіп ұжданымды қорғап қала алам. Ал сендер оқыңдар. Бір үйден үш оқымысты шықса жетеді. Қарындасымызды да, жібермеймін. Жалғыз қызды қаңғырта алмаймын. Сен де қатты қиналып кетпе, алаңдамай тапсыра бер. Ақшадан қиналма, түсе алмасаң да оқы. Төлеп оқы. Ақша жағын өзім шешем»,- деді.

	Мен тіс жарып, ештеңе, демедім Дәрменім жетпеді. Таң атқанша ұйықтай алмадым. Қарнымның ашқандығынан емес, ол жағын ұмытқам. Тамақты ойласам құсқым келеді. Көрпенің астында булығып ұзақ жыладым. Жаралы жүрегім сезіп жатты. Інім де, түнімен көз ілмей шықты. Не ойлағанын білмеймін. Тек ауық-ауық мұрнын тартқанын естідім. Содан бері елу теңге көрсем жаным түршігеді. Тіпті сол бір темірді қасыма салғым да келмейді. Тап бола қалсам балаларға таратуға асығам да, тұрам.

	Алматы, 2012 ж.





Ең соңғы шылым

	(әңгіме)

	Жалаңаш аспанның шақылдағыш жалғыз көзін, қызыл перде бүркеуге жақын. Әйел бұйрат құм көмкерген көл жағасында отыр. Үстінде күн шатыр. Алдында стол. Стол үстінде бір қорап шетелдің аса қымбат бағалы темекісі тұр. Әйел көлдің тентек толқындарына үздіге қарайды. Жүзінен сәл түңілудің, сәл реніштің табы байқалады.

	Әйелдің қасына еңгезердей жігіт келді де қаздиып тұра қалды. Әйел оған көз қырын да салған жоқ. Беті бүлк етпестен обыр көзін көлге қадап отыра берді. Еркек отыруға рұқсат сұрады. Әйел әлі де селт етпестен қолмен «отыр дегендей» сүле-сапа ишарат жасады. Еркек жалғыз бос орындыққа қырын бере отырып, көл жаққа мақсатсыз мүлгіді. Әйел енді ғана көзінің қырын салды. Оның көзіне бірден шалынғаны еркектің жуан мойыны болды. Қазандай басы мен сойылдай қолдарына қарап күрсінді. Еркектің тек қана ауыр жұмысқа арналған қолдары қара дақ пен тыртыққа толы болатын. Ашық тұрған алақанынан аппақ мүйізгектерді байқады. Әйел осындай қатты алақанды өмір бойы аңсап келе жатқан. Десе де өзін әлі де тәкаппар ұстағысы келді. Еркектің алдына столдың бар сәні болған бір қорап темекі мен шақпақты ақырын сырғытты да, өзі сумкасынан басқа темекі алып шығып тұтатып, түтінін сол жақ езуінен мағынасыз бұрқырата үрледі.

	Еркек әлгі қораптағы ең соңғы шылымды тұтатты. Ол таңертеңнен бері әйелдің қасына келген, осы орынға отырған, әйел ұсынған темекіні езуі көпірши сорғыштаған жиырмасыншы еркек кіндікті еді. Әйел қарапайым сынақтан өтпеген сол он тоғыз еркектің санынан жаңылып отырған. Тек темекі қорабының бос қалғанын байқаған соң ғана мынаның жиырмасыншы еркек екенін шамалап білді.

	Еркек соншама қымбат, өмірі бойы қолы жетпейтін, бағасының нақты қанша екенін өзі де білмейтін, ең соңғы шылымды тез-ақ тартып тауысты. Ләзәтін сезген де жоқ. Тіпті өздігінен тұтап, жоқ болғандай сезілді. Сосын орнынан тұрып үш аттап барды да, белбеуін ағытып құмға шаптырта жөнелді. Мынау бір нәжістің сыңғырын әйел бар ынтасымен ден қоя тыңдады. Тіпті оған тас бұлақтың сыңғырындай әсер қалдырды. Сыңғырлаған үні де бір ауыққа дейін созылды. Алдыңғы сынақтан өтпеген он тоғыз еркектің бірқалыпты сыздықтаған сыңғырына қарағанда мынау музыка үніне бергісіздей сезілді. Еркектің құжырайған желкесіне тағы да қарады. Оның жуандап барып жіңішкеретін желкесін қарағайдың діңіне, қақпақтай жауырынын күйлеген бұқаның жауырынына ұқсатты. Өзінің ақша тапқаннан басқаны білмейтін, өмірі үй бетін көрмейтін, дәл қазір іссапарға кеткен күйеуін көз алдына келтіріп еді, бордай үгілді. Еркек орнына отырды. Әйел әлгі сыңғырлақ музыканың түскен жеріне барып үңілді. Санасын соншама тәнті еткен сыңғырлақ нәжіс сары құмға дендегені сонша, дардай үңгіп жіберіпті. Әйел өзінің бір күнгі еңбегінің зая кетпейтініне көзі жетті. Сутинерлерге ақшаны суша шашқанына, төңіректі айналдыра қарауыл қойғанына өкінбейтініне көзі жетті. Алдыңғы он тоғыз еркектің құмға салған ұяларына қарап күлкісі келді. Ептеп басып орынына отырды.

	Еркек әйел жүзіне бұрылды. Әйел жүзі батар күннің қызыл шапағына малынып нұрланып алыпты. Маңдайына біткен қос сызық өзіне жарасым бере түскендей. Бетінің ұшына қан ойнай қалыпты. Бағанадан бергі өзін адам ғұрлы көрмейтін тәкаппарлығынан ныспын қалмаған, екі езуі ашыла түсіп, ақ тісі жылтырап, көл бетіне күлімсірей телміреді. Қараңғылықпен бірге ең алдымен әлгі маңдайындағы қос сызық көмескіленіп барады.

	Сәлден соң әйел еркекке қарады. Қарағанда да биазы, мұңлы, момын пішінде қарады. Өзінің әйелдік арын, ішкі мен мендігін, шалқыған байлықтың десін баса отырып, бірінші боп тіл қатты. Тіл қатқанда да көкейіндегі айтқысы келгенін жасырып қалмады.

	– Анау ақ үйді көрдің ғой!

	– Көрдім..

	– Қараңғылық қоюлана бере сонда келетін бол. Жуынуды ұмытпа. Мынау аванс. Тағы да бар,- деді екі тал көк қағазды ұстатып жатып.

	– Еркек табақтай боп ашылған күс-күс алақаны дір-дір етіп, ақшаны қопалдау іліп алды да, Қисық-қисық күректей тістерін жылт еткізіп, көнектей ернін ыржитты.

	– Киімім қалай екен? - деді әйел, кенет еркектің алдын кесіп өтіп, үш қадам жүргеннен кейін артына бұрылып. Осы сәт әйелдің торғын көйлегі, тентек желмен бірге тоқтаусыз көлбеңдеп тұрған. Көзі жанған шоқтай жайнап тұр.

	– Ғажап,- деді еркек, балаша ыржалақтап.

	Әйел аяғын жеңіл басып, ақ үйге беттеп бара жатты. Еркек ауызын жарқанат кіретіндей қып аңқитып, сілейіп тұрып қалды. Қолындағы екі тал көк қағазды бумаждап үлгерген еді.

	Алматы, 2013 ж.





Желтоқсан ызғары

	(әңгіме)

	Автобустың іші сиыр оқыралағандай дүрлігіп кетті.

	– Мынау алқаш қайдан пайда бола кетті ей, өзі.

	– Құсығы неткен сасық еді кәпірдің.

	– Ұят-ай, ә.

	– Смотреть противно!

	– Выгони его!

	Еңгезердей екі орыс сүрепеті кеткен бомжды алдыңғы жақтан екі құлағынан ұстап, суырдың айғырынша шыңғыртып сүйреп алып шықты да артқы есіктен лақтырып жібермекші болып еді, үлгіре алмады. Автобус қозғалып кетті. Бүйірден ыңқ-ыңқ еткізіп екі тепті де, ең артқы қатарда отырған менің қасыма лақша лақтырды.

	Жаныма дік етіп орнықты. Жөпелдемеде не істерімді білмей қалдым. Ақтарылған қарын сасыған мынау бомждың иісі қолқамды қауып мұрнымды бастым. Көздері өлетін қой көзденіп төңкеріліп отырды да қалды. Жүзі бір ағарып, бір сұрланды. Артынша бүйірін басып «Ал..ла..а..ай!» деп ыңыранды.

	Өздерінде бомж жоқтай орыстар ауызы жабылмай, қарғанып-сіленіп жатыр. Жиіркеніп әрең отырсам да намысқа тыртысып, бомждың қасында қаққан қазықтай отырдым да қалдым.

	«Ал..ла..а..ай!»,- деп тағы ыңыранды. Сосын жан біте бастады. «Иттің балалары-ай, сендер-ақ түбіме жететін болдыңдар ғой!» Аштық деп атамды әкеттіңдер. Соғыс деп әкемді әкеттіңдер! Ол аз болғандай «Желтоқсан» деп әйелімді әкеттіңдер. Мені мүгедек еттіңдер! Иттің балалары деп бар дауысымен айғай салды. Автобус іші сілтідей тынды. «Желтоқсан» дегенге құлағым елең етіп, оған мойынымды бұрдым. «Бауырым», - деді, желкеме қолын артып. Көмірдей қолы темірдей қатты екен. Мен қозғала қоймадым. Домбығып ісінген қабақтың ары жағындағы жасаураған жасты жанарынан ащы шындықтың, жүйкесін кемірген кімдіктің жатқанын сездім. «Бауырым, білесің бе?» таяқтан дүрдиген жұлым-жұлым ернін тілімен жалап қойып көсіле сөйледі. «Мына иттің балалары ғой менің тәнімді де, жанымды да жаралаған. Хан өміріне бергісіз бақытты ғұмырымды бір-ақ күнде тас-талқан етті ғой! Сен білесің бе? Ол түн мен үшін өмірімдегі ең бақытты әрі ең бақытсыз түн еді, өліп-құшып сүйген ғашығым, аспандағы жұлдызым, жердегі қырмызым, көлдегі құндызым Жанар екеуміз үйлену тойымыздың бүкіл әбігерлігін енді ғана аяқтатқанбыз. Бүгінгі түннің қарасын батырсақ, ертең тойымыз. Бақыт бізді күтіп тұр. Некемізді қидыра салып, КазГУ қайдасың деп Есентай өзенін бойлай талдардың арасымен жоғары қарай жұбымыз жараса тартып келе жатқан бетіміз. Екеуміз КазГУ-ден аспирантураны бітіре салысымызбен сонда білдей аға оқытушы болып орналасқанбыз».

	Ол күн дәл бүгінгідей қатулы, шыңылтыр аяз еді. Таңдайың мұздап, демің кеңсірігіңде, түкірігің ауызыңда қатуға шақ қалған. Аспан түнеріп тұрған. Дымқыл сыз бетіңді шымшиды. Қараңғылықты пайдаланып, сонша жыл махаббат бесігінде бірге тербелсем де жақындауға батпаған сұлу Жанарымды белінен батылдана икемдедім. Жанарым ұяң жүзі бал-бұл жанып тоңғаны ма, жоқ бойындағы тылсым сезімнің буына мастанды ма? Білмедім. Құныса түсіп құшағыма икемделе берді. Ерніне ернім жақындай берген еді «Үйге барған соң»,- деді сыбырлап, ауызын баса төмен қарады. Оң аяғының ұшымен қар тепкілей қалды. Ілгері жылжыдық. Үйге жетуге асығып келеміз. Бұл түн біздің түн еді. Бұл түнде жағылған әрбір шырақ біз үшін еді. Бұл түнде айтылған әрбір ән, жайнаған әр жұлдыз біз үшін еді. Соғылған шапалақ, әлемнің шаттығы бұл түні біз үшін еді. Мен солай ойлағам. Кенет қарсы алдымызға бір қазақ солдат жетіп келді де: «Тез қашыңдар! Қанша тез болса, сонша жақсы, қап, әттеген-ай!», - деді де лып етіп тал қараңғылығына сүңгіп кетті.

	Тарс есімнен шығып кеткенін енді сездім. Студенттер алаңға жиналып жатқан еді-ғой! Қалай ұмыта қалдым. Мен де сонда болуым керек еді. Тойдың қабаттаса қалғаны. Сол түні әйгілі «Желтоқсан көтерілісінің» екінші күні-тұғын. Сақтанып-ақ келе жатыр едім, қалайша алшаңдай қалдым?! Абайлау керек еді. Кері бұрыла берген едім, үлгірмедім. «Тоқта!», - деді ащы дауыс, тасыр-тұсыр жүгіріп жетті де, құралды төрт жендет жан-жағымыздан қоршай қалысты. Өздері итше тіміскіленгенімен қоймай, тайыншадай қасқыр ит жетелеп алыпты. Көздері тұздай төрт орыс.

	– Наркоман деді біреуі мылтықтың дүмімен маңдайыма қойып кетіп. Жабыла кетті, екеуін ұрып құлаттым. Төрт жігіт үлгірте ме? Қолында темірдің сынығы жоқ мен байғұсты бүркітше шеңгелдеді де, қолымды тыртыстырып көзірлеп тастады. Иті тірсегімнен аямай қапты. Жанар жан ұшыра шыңғырып келіп мені бас салған еді. Май бас орыс қолаң шашынан екі орап ұстады да, шықшытынан бір қойып сылқ еткізді.

	Екі құлағым тырс етіп бітелді, төбе құйқам шымыр ете түсті. Бас сүйегімді келіге салып жаншып-жаншып жібергендей шыңылдап кетті. Екі көзімнің асты түйіліп ауыра қалды, бар дауысыммен бақырып жібердім. Май бас орысты тұмсығынан маңдайыммен келістіріп отырып пердім-ай сәті келіп. Қасқыр иті жамбасымнан қырши тістеді. Қара құсымнан зілді соққы тиді. Біреу көз алдыма сансыз ұсақ жұлдыздарды әкеліп шашып жібергендей болды. Тілімді жұтып қойғандай күй кештім, тамағым бітіп бара ма?! Күйіп бара ма, әйтеуір үнім шықпады. Есімнен танып бара жаттым.

	Есімді жиғанда Жанарды әлгі май бас орыс қардың үстінде жұлмалап жатыр екен. Сүзіліп түскен көше шырақтарынан барлығы анық көрініп тұр. Ақ балтыр, ақ бөксе көзіме бірден шалынды. Аппақ қардың үстінде, аппақ Жанарым былғанып барады. Өзім жұлмақ тұр ғой иіскеуге қимаған аппақ гүлім нәжіске батып барады. Сомадай кәпір тақымына басып алып нығыздап жаншиды-ау келіп, Жанарым жанталаса тыпыршиды.

	Бомж сұңқылдап жылады. Сосын оқыс маған жалт қарап: «Сен айтшы, бүгін қандай күн? – деді, жас шимайлаған жүзін ақжем болған бас киімімен сүртіп жатып. Мен үнсіз басымды шайқадым. «Сендер айтыңдаршы!», - деп ақырып қалды. Ешкім жауап қатпады.

	«Бүгін 16 желтоқсан, білесің бе?!». Өз басын өзі төпештеді. Тісін қайрады. Шықырлаған дыбысы жүрегімді қажап жатқандай. Ұялғанда кірерге тесік таба алмадым. Әттең, мынаның қорлығын-ай дәл қазір қолыма құрал берсе алдыңғы шепке аянбай аттанып-ақ кетер ем.

	 Сен жарымессің, - деді маған жұдырығын түйе. – Жарым есің бар, жарым есің жоқ, себебі миыңның жартысын мыналар білдірітпей жеп алған. Ал қалған жартысын иттеріне сақтап отыр. Барлығың жарымессің! Көпшілікке қарай қолын сермеді. Барлығың мәңгүртсің! Ей, ақ құлақтар, әлемнің қожасы едіңдер ғой! Есітіңдер! Қазақша айтып тұрмын. Жақсылап есітіңдер! – Маған мойынын бұрып: «Бауырым, білесің бе, бұлар қазақшаны сенен артық біледі. Көрдің бе, қызарақтай қалғанын». Қойнынан бір бөтелке арақ алып шықты.

	– Ішесің бе?

	– Жоқ, аға, рақмет. татып көрмеп ем.

	– Дұрыс, сен ішпей ақ қой! Одан да менің саулығымды тіле.

	– Мына шашты көрдің бе?

	– Көрдім, ағарып кетіпті.

	– Дұрыс айтасың. Шаш деген ақ сөңке. Мына шаш сол түні-ақ ағарып кеткен. Ал жүрек сол түні қарайып кеткен. Сен мені көрмедің ғой! Мен қандай едім. Мен жігіт біткеннің сарасы болатынмын. Мені елдер алқаш дейді. Ол рас, бірақ бір ауыз өтірік айтып көрмегем. Шашыма қарап шал деп ойлама. Мен әлі жаспын. Мүгедекпін. Мендей ғаріп бар дегенге сенбейтін де шығарсың. Жанарым-ай! Бүгін алаңға барып, Жанардың, бүкіл желтоқсаншылардың әруағына бағыштап дұға оқыдым. Қолымнан келетіні осы ғана. Сен Құран оқыды екен деп түсініп қалма. Қазақша шатпақтадым. Қайтем енді!? Құдай түсінеді, ә! Енді мешітке барып оқытайын десем, денем лас, нәжіс сасиды. Тіпті өзімнен өзім жиркенем. Алланың үйін былғап қайтем. Сосын жүрек зарымды өз тілімде Аллаға жеткізем. Ал сен отырсың көзің бақырайып. Қайдан шыққаныңды, қайда баратыныңды да білмейсің. Жүр сөйтіп жақсы болса. Арағынан бір ұрттап қойды да жалғасты әңгімеге көшті.

	– Азат, қарамашы. Жалынам, қарама маған деп шыңғырды Жанарым. Майбас кәпір мені көрдің бе дегендей періштедей пәк Жанарымды езгілеп жатыр. Бейне қансонарда бүркітке жем болып, бір тамшы қанын аппақ қарға шашып берген ақ қоянды елестетерсің. Жыртылған киімдер мен іш киімді үстіме лақтыра салды. Бар қайратымды бойыма жинап орнымнан түрегелдім, қолым артыма қайырыла көзірлеулі еді. Жан дәрмен ұмтылдым. Үш жендет ортаға алып, таяқтың астынан алды. Бетім бет емес тулақ дерсің, көз кетті жұдырықтай боп ісіп, мұрын орнында жоқ деп ойладым. Қабырғам быртылдап сынды, тістерім шыртылдап ұшты. Ернім айланып кетті. Мына саусақтарымды көрдің ғой?! Сапер күрекпен қыршып түсірген. Қыршып түсіргені аздай «Шіркін тұз болса ғой! мына бұзақының жарасына сепсең, ән айтады», «Айызымыз бір қанар еді» деп тамсанғандарын қайтерсің. – Енді байқадым, оң қолының төрт саусағы буыннан жоқ.

	– Жіліншігімді сапер күрекпен майбас кәпір бір емес, санап жаттым төрт рет шапқанда күйреп түстім. Құлын дауысым шықты. Оң жақ аяғым жер тартып жатқандай сылқ етті. Жан жоқ. Ыңыранып жаттым. Майбас кәпір белбеуін ағытып жіберіп, басыма шаптыртты. Сәлден соң төрт жендет жерден жұлып алды да, талдың ашасына тамағымнан іле сүйеп қойды. Біреуі жүзіме жарық түсірді, екіншісі иегімнен көтеріп тұрып, кәрі қойдың тісін тексергендей езуімді кергіледі, майбас кәпір бажайлап қарады да, сау қалған тістерімнің арасындағы екі тал алтын тісімді байқап қалды. Сойған түлкідей жиркенішті ыржиды. Сосын белінен кішкентай балта алып шықты да, соның арт жағымен жанымды онша қинамай ақ, асқан ептілікпен әлгі көкейін тесіп бара жатқан қазынаны тырс-тырс еткізіп қағып алды. Жаным көзімнің алдында тоқтаусыз жанталасып жүрді. Миым шың етті. Бақайым солқ етті. Басым төмен салбырап бара жатты. Ол аз болғандай Жанар екеуміздің қолымыздағы неке жүзігімізді түгел сыпырып алды. Ана үшеуіне бұрылып: «Мына қыз енді сендерге қалды», - деді.

	Үш жендет тырдай жалаңаш Жанарыма аш қасқырдай жабылды. Өмірде сірә, мендей сорлы жоқ шығар-ау! Мені тірі деп ойлап тұрсыңдар ғой! Мен әруақпын! Сен сенесің бе? Мен бар болғаны Азаттың әруағымын. Мен сол түні-ақ өлгенмін. Азат деген есім жер бетінен сол түні мәңгілікке жоғалған. О, жаратқан Ием-ай! Мұндай қорлықты көрсеткенше, көзіме неге шел бітірмегенсің! Маған қос жанардан гөрі, жалғыз Жанар керек еді ғой. Жаратқанға мұңымды шақтым. Жендеттер құмары әбден қанған соң Жанарымды жалаңаш күйінде шашынан сүйреген беті Есентай өзеніндегі мұздың бетіне шалқасынан жатқызып қойды. Сосын көздері от шаша аяңдап қасыма келді. Тығыршықтай бір жендет рәзіңке таяқпен белімнен бар күшін жинап ұрып-ұрып қалды. Көз алдым жарқ-жұрқ етті. Аспан аударылып түскендей болды, белден төмен ұйыды да қалды. Миым табаныма түскендей сезілді, кіші дәретім жүріп кетті. Екі бірдей бүйрегім зақымдалыпты, күні бүгінге шейін кіші дәретіме ие бола алмаймын.

	Сол жақ сұқ саусағын ерніне тигізді, оң қолындағы жалғыз бармағымен шалбарының ауын ымдап көрсетті. Ауына мұз қатыпты. Бой бермей кеткен несептің мұзы болса керек. Азат көрдің бе дегендей жымиды, бірақ мұңға толы жүзінен күлкіден гөрі қасірет иісі аңқиды.

	– Мені Есентай өзеніне домалата салғандай болды, сосын екі жендет аяғымнан дырылдатып сүйреп, Жанарымның қасына апарғанын сезіп жаттым. «Өлді ғой деймін», - деді бір жендет. Қазір тірілтем деді майбас жендет. Сосын етігімді сыпырып алып өзен жағалай су іздегендей болды. Сәлден соң бетіме шұрылдап құйылған мұздай судан қалт есімді жидым. Майбас орыс шаш ал десе, бас алатын екі жендет, оның бұйрығымен қолтығымнан ұстап жерден жұлқып тұрғызды да сүйеп тұрды. Біреуі мұз үстінде шалқасынан сұлап жатқан Жанарды шашынан тартып тұрғызып беліндегі сапер күрегімен арқасынан тіреп отырғызып қойды. Майбас орыс аспай-саспай Жанарға мылтығын кезеді. Етігінің батқысымен тіземнен ақырын теуіп қойды, мұнысы жақсылап қара дегені еді.

	– Бауырым, сен түсінемісің? Сол кезде көрмеймін десем көзім бар болды. Неге қарадым екен деші! Мүмкін маған қыр көрсеткен шығар, қарай салсам атпас па екен деген түйсік болды санамда. Бұлай боларын өзім де сезбей қалдым. Майбас орыс Жанарды нысанаға алып, шүріппені басып қалды. Мылтық тарс етті. Оқ маңдайдан тиді. Қарамайын ақ деген ем. Мойыным бұрылмай қарысып қалғаны, көзім құрғыр солай қадала берді. Маңдайдан ноқаттай із қалдыра тескен оқ, бастың артқы қақпағын, қарақұстың төбемен жалғасқан бөлігін жұлып әкетті. Жанар былқ еткен жоқ. Қимылсыз жатыр. Миы шашылып кетті.

	Ары қарай не болғанын білмеймін. Қанға малшынған киімім сауыс болып қатып, өлі мен тірінің арасында жатқан жерімнен біреулер тауып алып мәйітханаға өткізіпті. Су ішерлігім бар екен. Бақытма қарай, сол күні мәйітханаға бір Құдайдың құлы кезекші бола қалыпты да, жүрек соғысымнан тірі екенімді біліп, білдірітпей үйіне әкеп емдетіп алыпты. Жанарымнан үшті-күйлі хабар жоқ. Мүмкін өлілер мен тірілердің арасында қала сыртына көміліп кеткен шығар.

	«Адам – ит жанды» деген рас екен, қазір ойласам өзім де таңданам. Бір мезгіл «меңіреу» болыппын, «жынды» болыппын, тілсіз мылқау болыппын әйтеуір тірі қалғаным рас деп тоқтатты Азат әңгімесін.

	Көз жасын көлегейлеуге тырысып, екі алақанымен бетін баса тізесіне жабыса түсті. Селк-селк еткен денесінен өзін баса алмай қалғаны аңғарылады. Автобустағылар оған тегіс мүсіркей қарайды. «Тоқта!»-деді басын оқыс жұлып ап. Алға қарай шойнаңдай жүгірді. Жұрт жарыла жол берді. Жүгірген беті жүргізушінің қасына кілт тоқтады, мүмкін жынданған шығар, «Ей, ақ құлақ, тоқта! Қазақша білесің бе? Тез тоқта! Болмаса отырған жеріңде өлтіріп, бас сүйегіңе шай құйып ішем»,- деп жұдырығын көтерді. Автобус шарт тоқтады. Азат алдыңғы есіктен түсіп бара жатып шоферге бұрылып: «Біз әлі жүрегіңнен шашлык жасап жейтін боламыз. Күт бізді!»,-деді.

	Мен содан қайтып Азатты көрген емеспін.

	Алматы, 2009 ж.





Жұмыртқа

	(Балалық шақтың әңгімесі)

	Қайсар ылғи да жұмыртқа жеп жүретін. Бұл менің бала кездегі аңсарым еді. Әсіресе жұмырытқа аршығандағы әрекеті қандай? Ағын маған беріп, сарысымен ауыз бояй былшылдатқаны сілекейіңді шұбыртатын. Әр түстегі сүйкімді шібилерін сипалап көрудің өзі бір ғанибет. Әрине, мұның өзі ойыншықтарымды бергенде ғана іске асатын.

	Ол кезде біздің қорада тауықтарға орын жоқ тұғын. Әкемнің бүркіті мен торы аты, шешемнің сиыры, інімнің көжектері, қозы-лақтары, менің кекілік-кептерлерім, қолға тез үйренген қара қарғам. Қанаты кесілгендіктен ұша алмаса да, қарғамды барлығы ұнатпайтын. Сондықтан болар есімде қалуынша қарға байқұс жауын-шашын болсын, түн баласы отынның астын паналайтын. Неге екенін кім білсін? Әйтеуір тауық бағуға әкем қарсы болыпты. Шешемнің айтуынша, өте лас, оның үстіне көкөністердің әтуәрін шығарады дейді. Ал маған тауық бағу қызық, жұмыртқа жеу тіпті қызық.

	Сонымен жұмыртқа ұрлауға кірістім. Қайсардың тауық кепесіндегі жұмырытқаларын оңай-ақ ұрлап алатын болдым.

	– Біздің лапастың үстіне жұмыртқалапты елдің тауығы,- дейтінмін шешеме, оңай жал тауып.

	– Ойпырай ә,- дейтін шешем,

	– Біздің лапасқа жұмыртқалаған соң, біздің жұмыртқа болмай ма?,- деп қызарақтайтынмын. Шешем қара шәугімге асып береді-ау деп тұрғанда, дәмем суға кететін. Жұмыртқаны ала сап зытатын Қайсардың үйіне қарай. Ауызым аңқиып мен қалатынмын.

	Суырдың өз інінің ауызындағы шөпті жемейтінін, қасқырдың өз қорасына шаппайтынын мен сол кездің өзінде-ақ ұқсам керек. Себебі, мен енді Қайсардың емес, алыс маңдағы көршінің тауық кепесін торуылдайтынды шығардым. Ол үйде көбінесе күндіз адам болмайтын. Сәтіне басып бірнеше рет ұрлап та алдым. Шешемнен жасқанып қораға тығып қойдым. Жей алмасам да, қызықтайтынмын. Өзім ұры болған соң болар біреу ұрлап кететіндей әле-сәлі барып байқастайтынмын. «Ол үйдегі әже өте кемеңгер, текті кісі. Көп жұмыртқаға қарап отырып, мынау ақ тауықтыкі, мынау қара тауықтыкі, ал міне біреу, шұбар тауықтыкі деп айтып отырады»-дейтін әкем. «Кемеңгер, текті» деген сөздер менің санамда. Тажал, мыстан дегендей түсінік қалыптастырған. «Осы кемпір біліп қойып жүрмесе игі еді»,- деп арасында үрейленетінмін.

	Бұл әрекетім әдетке айлана бастады. Бір күні сол көршінің ақ тауығын қоқақтап жүргенінен аңдыдым-ай келіп. Жұмыртқалағалы жүргенін қу ішім сезді. Соңына дейін күтуге сабырым жетпеді. Ағашпен түртіп қоқақтата үркітіп шығардым бейшараны. Дәл межелеген екем. Жып-жылы жұмыртқа, алақанымды ерітіп барады. Өкпем ауызма тығыла, үйге қарай зыттым. Тауық емес, әйелім босанғандай.

	«Иттің сыры иесіне мәлім» деп керемет айтылған екен. Шешем аңдып жүрсе керек. Сол күні ұрлығым әшкереленіп қалды. Намыстан өртеніп өлер болдым, қысылғанда құлағыма дейін қызарып кеткен шығар, бетіммен қосылып күйіп-жанып барады. Дірілдеп кеттім.

	– Андағыны қайдан алсаң, сонда апарып таста!

	– ...

	– Ұрлықшы атанып кетесің, білдің бе? Ешкім білмей тұрғанда көзін құрт!

	– Ұрламадым. Жәй ғана алып алдым. Жемеймін. Үйде тұрсын дегенім ғой. Ұрлық пен алып алу екі нәрсе емес пе?

	– Сен білесің бе, жұмыртқа ұрлағандар кейін дәл сол жұмыртқа сияқты доп-домалақ болып қалады дейді.

	– Жүрегім дүрсілдей бастады. Қорыққанымнан маңқа ақпаса да, мұрнымды қайта-қайта сүрте бердім.

	– Домалақ болғанда қалай? –деп сұрап қоям оң аяғымның ұшымен жер шұқылап, өзімше әртүрлі пішінге жорып. «Кейінінде» шаруам жоқ. Домалағы жаман естілді.

	– Жұмыртқаның қол-аяғы, басы болмағаны сияқты, сенің де қол-аяғың, басың, мойыныңа шейін жоқ болады да, құдды жұмыртқа сияқты сопақша дөңгелекке айналасың да, жүру әдірә қалады, домалайсың да жүресің.

	– Төбе құйқам шымыр ете түсті. Кеудем, ішінде біреу диірмен тартып жүргендей, удай ашыды. Қолымдағы жұмыртқам, жұмыртқа емес шайтанның басы сияқты елестеді. Тап соны екінші жеместей, тіпті көрместей, тәбетім бұзылып, жүрегім айни бастады. Арасында, Қайсар мендей жүйірік емес еді, мен домалаңдап жүргенде, көмбеге менен бұрын жететін болды-ау! Жамалдан ұят болады ғой! Тіпті домалатып ойнауы да мүмкін! Әй, одан бәрі шығады деп ойлап та үлгердім. Мен емес менің жүйірік қиялым. Санамда жарысқан қиялдар. Дереу шешеме жалтақтап:

	– Егер орнына апарып қойсам, ештеңе болмай ма,- деп сұрадым жыламсырап.

	– Орнына апарып қойғаныңмен, ендігәрі қайталанса, бәрібір. Ал, ақылды бала болып, мұндай әрекеттен сап тиылсаң, түк те етпейді.

	Құлындай зымырадым. Жұмыртқаны орнына қойғанша асықтым. Әйтеуір шақпай, зақымдамай орнына қойдым-ау! Сосын сиыр қораға кіріп ап сұңқылдап ұзақ жыладым. Ешкімнің ала жібін аттамауға бекіндім. Содан қайтып біреудің бір нәрсесін алмақ тұрмақ, өзі жоқ болса ұстап көрген емеспін. «Бәленшенің сиыры жоғалыпты» десе сиыр жоғалтқан адамаға емес, ұрлаған адамға жаным ашитын. «Байқұс ай сиыр сияқты төрт аяқтап мөңіреп қалды ма екен?»-деп. «Бәленшенің иті жоғалыпты десе, және де иттің иесіне емес, ит ұрлаушыға жаным ашитын. Қап, кімнің босағасында, ит сияқты сілекейі шұбырып, ырылдап жүр екен. Әттең шешесі айытпады ма сонда»,-деп тағы сол сияқты сәби де періште сезімдер менің кеудемде нұрдан сарай салып алған еді.

	Алматы 2009 жыл





Ит

	(әңгіме)

	Сәбит бар болғаны қатардағы полиция сержанты болатын. Оның ұйқысын тынбай безілдеген телефон қоңырауы, бұрынғы жан досы, қазіргі бастығы, полиция полковнигі Ғабиттің дауысы бұзып жіберді. Әсіресе соңғы дауыс оның ұйқысын шайдай ашты.

	– Досым-ау, оянсаңшы, неткен ұйқышысың. Жи есіңді!

	– Басеке, тыныштық па?

	– Қайдағы тыныштық. Бақытсыздық, біраз бақытсыздық болайын деп тұр.

	– Не дейді ойбай?!

	– Денсаулық мәселесі. Қиын болғанда денсаулыққа кеп тіреліп тұрмай ма?

	– Қай жеріңіз ауыра қалды!

	– Мен емес!

	– Жеңгей ма?

	– Қайдағы жеңгей! Итімнің көзі көрмей қалды.

	– Иттің де көзі көрмей қала ма?

	– Көрмей қалады екен.

	– Ойбай...

	– Итім ауырды. Оңбай ауырды. Бейуақта үйге ырсылдап кіріп еді, ұшынды-ау деймін. Әле-сәлі құса береді, құса береді. Қызуы көтеріліп кетті. Адам танымай қалды. Тіпті мені де танымай қалды жаман неме?

	– Қап әттеген –ай! –деп саржант алақанымен маңдайын шарт еткізіп салып қалды. Әрдайым полковник бір сәтсіздікке ұшырай қалса, маңдайын шарт еткізіп, өкініш білдіру оның ежелден бергі әдеті тұғын. Сондай-ақ осы әдетін тек полковник үшін қолданатын.

	– Осы әлгінде ғана жаман түс көріп жатқан едім. Итіңізге көрінген екен-ғой! Жақсы ит қой, жақсы ит. Осы жақсы иттер мен жақсы адамдар неге ауырушаң болады ей, сыртқа алып шықпаңызшы, сыртқа алып шықпаңызшы деп аз зарламадым-ғой! Әне, көз тиді. Өзіңіз де бала сияқты қауғалақтай қаласыз. Қызықсыз кейде. Асыл итті ел көзінше жетектей ма екен?!

	– Оттамашы ей!

	– А...Мен...

	– Тез келші, ұшшы, емханаға апармасаң болмады. Осындайда жасамаған жақсылықты қашан жасайсың?

	– О, не дегеніңіз! Біз дос емеспіз бе? Дереу барам. Осы қазір-ақ құстай ұшып жетіп барам.

	Асығыс-үсігіс, шала-шарпы киінді де, қоңылтаяқ, жалаң бас сыртқа ырсылдап тұра жүгірді.

	– Тағы кім ауырып қалды. Кім ауырып қалды дедің? - деп дәлізді жағалай, сүрініп-қабынып шешесі келе жатты. Қос жанары сөнгелі мазасы кете бастаған.

	– Ұйықтаңызшы, шеше, ешкім ауырған жоқ. Ит қой, біреудің иті ғой ауырған. Кәдімгі құлағы ұзын ит, апа, тілі салақтаған.

	– Көтек, не дейді? Бетім-ау ит те ауыра ма екен? Қайдағыны айтпашы! Мені қылжақ қылғың келеді-ау! Мен әлі алжығам жоқ.

	– Ұйқтаңыз! Барам да келем.

	– Осы ел ұялмайды екен тегі! Бұл жолы тым асырып жіберді. Итке бола бір үйдің шырқын бұзып. Түнгі сағат үш болғанын біле ме екен! Алтын тышып, күміс құсатын ит пе еді сол ғұрлы. Шеніңнің жоқтығы болмаса сен де адамсың ғой! Малайы емессің, итқосшысы емессің. Мысығы ауырса да емхана, күшігі ауырса да емхана. Жүрміз ғой осы апамыздың көзін емдетуге елу мың теңге таба алмай. Қыра саламыз, жарқырайды дейді дәрігерлер, елу мың теңге...-деп бұлқан-талқан боп әйелі ере шықты.

	– Оттамашы!- деді сержант жалғыз ауыз.

	Сұсты да, суық зәулім үй. Ауасы соншалық қапырық, соншалық күлімсі. Ішін көр, сыртын көр, сержант үшін тым үрейлі, тым жұмбақ, тым тылсым болатын. Әр келген сайын хан сарайына кіргендей қалтырайтын. Ауадан жауағандай еткен ақша. Осынша ақшаны табуға жеткен, неткен ғұмыр. Келеді де осыны ойлайды. Бәрі бір миы жетпейді. Бұл үйдегі кез келген бұйымды байқамай құлатып алса өмірі түнекке шоматындай. Киімінен қорашсынады, өзін сөлекет сезінеді, мұрны жыбырлап, желкесі қышып, құды «жерсінбеген шыбыштай» мазасы кетеді. Төрге жеткенше жорғасынан жаңылады. Отырған орнында мықшиып жарасым таба алмайды.

	Ол келгенде полковник, әйелі, балдызы, тағы бірнеше жекжаты бар ауырған итті қоршап алып гүбір-сыбыр әңгімеге кірісіпті. Осы көрністі алыстан болсын, жақыннан болсын көргендер сөзсіз ит пішіп немесе иттің битін теріп жатыр деп ойлары сөзсіз еді.

	Сержант өзінің тым алыста, қаланың сыртында тұратынын ептеп естеріне салып, кешіккеніне бола ғафу өтінді. Ит үшін жастық көктемін қиуға, өмірінің соңына дейін тырбаңдауға әзір екенін ант аралас жеткізді. «Қайғыларыңызға ортақпын» деген тұсына келгенде құнысып, жүнжіп, мұңлы кейіпке еніп, мұрнын пыш еткізіп тартып, қолымен сүртіп-сүртіп қойды.

	Итекең көзден кетіпті. Жасаурап былшық басқан екі көзін бір нүктеден алмайды. Құйымшағы салақтап, құйрығы жер сызған, бұрынғыдай бұлғаңдамайды. Көңілсіз. «Жынды тоқтыдай» шыр көбелек айналып, алдына қойған тамақты көрмей, төге-мөге аттап өтеді. Босағаға, болмаса столға соғылады.

	Бұл түн олар үшін, ауыр түн болды. Полковниктің айтуынша, бұл ит тек сержантпен ғана шығысып, сержанттың ғана ырқына көнеді екен. Қысқасы онымен дос екен. Тәңертең ит пен бірге полковниктің бүкіл мықтыларды жұмылдырып, текедей талдап жүріп тапқан профессорна сержант барды. Ол өзі бір қаусаған орыс болатын. Итті столға шығарып қойып өте жіңішкелікпен тексерді. Алды-артынан, оң-солынан сығалады. Жатқызып, тұрғызып жұймалады, сілекейін алып иіскеп, саусақтарымен езгіледі, паспортын көрді. Иттің әкесінің, шешесінің, нағашысының тегін, қай күні будандасқанын, қай күні туылғанын, іште жатқанда қандай қолайсыздықтардың болғанын түгел сұрады. Сержанттың аузынан шыққан әрбір сөзді бас шұлғып тыңдады. Үп-үшкір, сап-сары тұмсығын иттің қап-қара дымқыл тұмсығына тигізіп тұрып үңілгенде, ауызы арандай ашылып, шірік тістері түгел көрінді. Тілі түріліп келіп, суағарынан өрлеп, танауына тірелді. Дәл осы сәт итекең ананың кеуіп кеткен құрғақ ерінін, тіліменен бар мейірімін салып, дымдай қойды. Бірде екі тіл түйісе қалды. Апандай ауыз ырыс-ырыс еткенде шашыраған көбік пен дем, шірік тіс толы кішкентай ауызға жарыса еніп жатты. Иттің көзін асты-үстіне қарай кергілеп, ағы мен қарасын линзамен сығалады. Сосын қабағын түйе, басын шайқап, күрсініп қойды.

	 Бұл ит, - деді, сосын, - нағыз ит. Асыл тұқымды, текті ит. Мінсіз ит. Овчарка. Амал қанша, көзін шел басқан. Көрдің бе, көзінің нұры қайтқан, Алқаштың көзіндей лайланып тұр,- деді. Одан иттердің, сержант қиялдауға мүлде ақылы жетпейтін неше атасын, олардың қасиеттері, артықшылығы, кемшілігі туралы ұзақ әңгімеледі. Өз әңгімесінен өзі ләззаттанғаны сонша, арасында ғиқылдап-шиқылдап, өкпесі сырылдап, жөтеліп-шашалып әбден күліп рахаттанып қалды. Тіпті әңгіменің кей тұсына келгенде, өз-өзінен шаттанып, желпілдеп кетті. Анау ерке тотайдың да, ата-тегі қағыс қалған жоқ.

	 Әкесі жағынан, нағашы жағынан, жоқ, әкесі жағынан тұқым қуалаған. Бұл тұқым қуалайтын ауру менің ашпаған жаңалығым. Тура осындай аурумен тура осындай ит алдыма келген. Бір жыл жағаластым. Тұп-тура бір жыл уақытымды аямай сарп еттім. Жаза алмадым. Қолымнан келмеді», - деп қатты күйзелді.

	 Амалдаңызшы,- деді сержант. Бұл иттің тағдыры менің мойынымда. Және менің тағдырым осы иттің мойынында. Айналып келіп ит екеуіміздің тағдырымыз сіздің қолыңызда. Маған ақша қажет. Бұл менің жұмысым. Шешемді емдетуім керек,- деді. Сосын, иттің де, адамның да екі көзі бар! Және екеуі де тоймайтын көздер. Біреуі дүниеге, біреуі тамаққа өмірі тойып көрген емес. Сол қаситін салыстырсақ, онша парқы жоқ,- деп ойлады. Сөйтіп мал дәрігері болса да, шешемнің емін осы тауып жүрмесін деген дәмемен, шешесінің жағдайын майын тамыза баяндады.

	 Шешеңнің жазылуы бек мүмкін,- деді дәрігер тыңдап болып. – Көп ақша да кетпейді. Бастысы, шиеленістіріп алмау керек. Мына итіңнің жағдайы қиын. Жалғыз амалы Москвада бір профессор бар. Арнайы осы аурумен айналысады. Атағы әлемге машһұр. Ақысы тым қымбат. Өте қымбат. Жүз мың доллар. Алдын ала төленеді. Әрине, ұшағының, тамағының, қонақ үйінің ақысын есептемедім. Бірақ айтып қояйын бала, жазам деп кепілдік бермейді. Операция жасайды. Қолы алтын ғой, итіңнің көзін аударып төңкереді. Ой... көрсең ғой, әлгі бастығыңның жүрегі дауаламас еді. Дегенмен итіңнің көзі шырадай жанады деп айта алмаймын. Қабырғаларыңмен кеңесіңдер. Болмаса соңғы амал, мұны өле өлгенше «Қанаттыға қақтырмай, тұмсықтыға шоқыттырмай» астын жылылап, дәмді құжырларыңды ауызына тосып бағу. Артын күту. Жаман айтпай кәріліктен әлгіндей болып кетсе құрметтеп жерлейсіңдер – деді.

	Сержант мән-жайды полковникке қаз-қалпында жеткізді. Полковник ит десе, әулетімен ішкен асын жерге қоятын желікпе еді. Әйелінің сөзімен айтқанда, «ит десе, әкесін сататын» делқұлы болатын. Оған ауыр тиді. Бір отырып, бір тұрып, дегбірі кетті. Терезеден сыртқа қарап ұзақ ойланды. Жүзінен қасірет лебі байқалды. Тіпті кірпігін де қаққан жоқ. Арт-артынан темекі тұтатты. Арт-артынан құшырлана сорды. Темекі түтінін үрлеген кезде түрі быржиып ауызы маймиып кетті. Түнерді. Қанын ішіне тартып, қудай боп қуарды. Бірде қаны бетіне шапшып қызарды. Мұрыны жыбырлады, еріні дірілдеді. Жүзіндегі аздаған ажымдар тереңдеп, көзі қанталай бастады. Жылауға шақ қалып тұр. Сержант оған өз өмірінде шын жүрегімен тұңғыш рет жаны ашыды.

	Көзін терезеден алмастан:

	– Шешеңнің жағдайын енді түсіндім, халі қалай? - деді. Дауысында Жүрек тербер діріл бар тұғын, сұмдық мұңлы шықты. Қиялға берілгені сонша, Сержанттың қайтарған жауабы оның құлағына да кірмеді. Сәл тұрып тағы сұрады. Сержант тағы жауап берді.

	– Жүз мың теңгедей – деді өсіре қойып. Полковник Басын шайқап, мырс етіп суық жымиды. Сосын әйеліне қарап:

	– Гуля, что будем делать, будем лечить или всю жизнь будем кормить, уже голова пухнет,- деді.

	– Гулясы:

	– Когда вижу собаку, у меня сердце болит, эх, пуфочка моя, -дегеннен арыға бармады.

	Полковник сержантқа сұқ саусағын шошайтып зілді бұйрық берді:

	– Итті операцияға дайында! Әлгі Москвадағы ғалымды алдыртып емдетеміз. Бұл менің азаматтық борышым. Ит алдындағы қожайындық парызым. Ер азамат деген итіне адал болу керек. Итіне адал болған адам досына да адал болады. Біз адамгершілікті әуелі хаюуандарға жасаудан бастауымыз керек, адам ешқайда қашпайды -деді. Терең ойланып тұрды да.

	– Шешеңді де дайында, ақшасын мен төлеймін. Екеуін де өзің дайындайсың, бірақ шешеңе ғана көңіл бөліп, итімді ұмытып кетпе. Екеуін тең сана. Сосын бері келші, сұп-суық ерінін қыршып алатындай сержанттың құлағына тақап тұрып:

	– Соңғы кезде мені қатты қырсық шалып жүр. Шешем түсіме жиі кіретін болды. Қарғап жүрмесін. Қарттар үйіне шауып барып, жағдайын біліп келші. Тез зымыра. Қатынға білдіре көрме,- деп сыбырлады.

	Сержант екі өкпесін қолына ала, қарттар үйіне қарай жасындай зулады. Тынысы кеңи бастаған.

	 Шеше, көзіңді емдетем,- деді, тебірене гүбірлеп.

	Алматы, 2011 ж.





КҮЙЕУ БАЛА

	(әңгіме)

	— Апай, кіріп шығайыншы.

	— Болмайды, кірмейсің.

	— Інім еді. Ауырып қалыпты, жағдайын білем де, дереу шығам. Кідірмеймін.

	— Сөз ұқпайтын не деген миғұласың өзі! Айттым ғой, саған, кірмейсің деген соң, кірмейсің. Қазір жатақханада карантин.

	— Апай, ініме ақша әкеліп едім. Өз қолыммен беріп кетейінші.

	— Карантин, соңғы рет айтамын, карантин... карантин.

	Бұйра бас комендант түкірігіне шашалып, айқайлап жіберді. Көкайыл қатынның, сірә, жібитін түрі жоқ, алтын тісін ақситып, қайта өзіме тап бергелі тұр. «Ә» десем бітті, диірмендей құйрығымен езе салуға дайын.

	— Апай...

	— Тұрма бұл жерде!

	Көкайыл қатын жұлқынып жүгіріп кеп кеудемнен итеріп жіберсін. Шалқамнан түсе жаздап, шегіншектеп барып есікке соғылдым. Көкірегімді ыза кернеп ала жөнелгенін қайтейін, қапелімде не істерімді білмей, көзімнен ыстық жас ыршып кетті.

	— Кет бұл арадан, кет деймін саған!.. Сүмелек.

	Жүрегіме қанжар сұғып алғандай болдым. Жаңа ғана алып-ұшқан көңілім су сепкендей басылды. Бас аяғы бірер минутта көрген қорлығым жан дүниемнің шақ-шәлекейін шығарды.

	Тұла бойым қалшылдай бастады.

	Сұсты жүзіне өшіге көз тастап қойып, сыртқа беттедім. Есіктен шыға беріп, біреу көбеме ине пісіп алғандай селк етіп, екі қадам шегініп кеттім. Алдымда төрт елі ерні салпиып, күректей тістері ақ маржандай жылтыраған алпамсадай біреу бері аттады. Онымен қатарласа киіктің лағындай жаутаңдаған, жез кірпік, мойыл көз, от ерін, аппақ беті аздап, алқызыл тартып, күлімсіреген сұлу қыз кіріп келе жатты. Жүрегім елжірей, тамсана қарадым. Анауысы аппақ топли, аппақ кәстөм киген қара дю.... Жер астында күн көзін көрмей қырық жыл көмір қазған көміршіден бетер қап-қара. Негр! Одан да сұмдығы ақ бәтестей үлбіреген етіне, түнгі аспандай жылт-жылт еткен, қара көйлек құп жарасқан, бұрымы тірсегін соққан, құмырсқа бел, қайқы төс, тоқ балтыр қыз, еш қымсынбастан негрді біреу алып қашып кететіндей, тас кенеше жабысып қолтықтап келеді. Әрі жүзінен осы қылығына деген мақтаныш сезімі көзге ұрып тұр. Негр де домбалдай қап-қара қолымен қыздың сүйріктей саусақтарын бүрістіре қысып ұстап алыпты.

	Жаңағы ашу-ызаны ұмытып, Бейне қара бұқа мен киіктің лағын зорлап қосақтап қойғандай ешбір жарасым таппайтын, ғажайып құбылысқа, таңырқап аңтарыла қалдым. Ол маған қарасынан ағы көп алақандай көзін төңкере қарап, көнектей ернін суық ыржитып, кекесінмен мысқылдап, күлкісі келіп тұрған адамның сыңайын танытты. Селк етіп шегінгеніме намыстанып, мен де өзімше бойымды еркін ұстағанси қалдым. Ал анау сылқым болса, негірді қолтықтаған күйі, маған пысқырып қарамастан, қасымнан маңғаздана басып, өте шықты.

	Сыртқа шығар-шықпасымды білмей, әрі-сәрі күй кештім. Көкайыл қатын мен мыналардың шайқасын көруге деген әуесім бойымды билеп ала жөнелгені сонша, қайтадан кері бұрылдым.

	— О, Джон, Джон...

	Жатақхананың кіре берісі бір-бірін қырық жыл көрмеген жанның сағынысқан үніне толып кетті! Бір топ қыз жамыраған қозы-лақтай жүгіріп келіп, ана қасқаның мойнына таласа-тармаса асылып жатыр. Мойынына асылғаны ештеңе емес екен. Әлгі көнектей ерінге үлбіреген беттерін, беттерін ғана емес-ау, шиедей еріндерін тосып жатыр.

	— О-о, Джон, Джон...

	Джон болса бірінен-бірі өткен аппақ, мамық беттерді, бірінен-бірі өткен оймақ еріндерді көнтік ернімен әрең үлгіре көміп, ебедейсіз сүйеді. Мақтадай бетке көмірдей ерін шылп-шылып жабысады. Сүйген сайын иығындағы сөмкесінен шоколадтың неше атасын көсіп алып, жамыраған қыздарға үлестіріп жатыр, көнтік ернге жете алмай шет қалған қыздар емшекке таласқан иттің күшігіндей безек қағады.

	— Джон!

	— Джон!

	Мен қаным басыма шапшыса да, әліптің артын бағып, сабыр сақтадым.

	— Апай, рұқсат етіңізші! – деді, комендантқа енді қыздар жалына бастады.

	— Болмайды, қыздар, карантин ғой!

	— Апай...

	— Карантин, кіруге болмайды ғой, – деді комендант. Бірақ оларға маған айқайлағандай дауыс көтерген жоқ. Мүсәпірси сөйледі.

	— Апай, күйеу бала ғой, Гуляның жігіті.

	— Шетелдік қонақ қой.

	Негр Гуляға ымдап сөмкесін көрсетіп еді, қыз түсіне қойды. Сөмкеден бір бөтелке коньяк пен бір тақта шоколад алды да, коменданттың алдына қоя салып:

	— Ап-а-й, кірсінші! – деді қиылып.

	— Апай...

	— Апай...

	— Пайғамбар да күйеу баласын сыйлаған ғой! Апай.

	Тұс-тұстан шулай жөнелген қыздарға шарасыз жүзбен қараған комендант әйел қолын сілтей салды.

	— Әй, кірсеңдер кіріңдер.

	— Жеңіске жеткен бір топ қыз аппақ гүлдер арасындағы жалғыз тал күйген ағаштай болған күйеу балаларын ортаға алып, қаумалап жүгіре жөнелісті. Ашудан жарылардай болып әрең тұр едім, мынаны көрген соң, коменданттың алдына жетіп бардым.

	— Негр кіргенде, мен кіре алмаймын ба?

	— Болмайды, карантин.

	— Менің негрден қай жерім кем? Оның үстіне бізді жерге қаратып бітті.

	— Сен бала немене менімен ұрсыспақшысың ба? Мені қорқытпақшысың ба?

	— Иә, ұрсысам.

	— Ал кіргізем оны, қайтесің, ерегескенде тап сені кіргізбеймін. Қайдан келген пәле едің? Настроением болмай отырғанда. Бар, айда.

	— Настроениеңді есек тепсін.

	Қайдан сап ете түскенін білмеймін, қасыма інім жетіп келді.. Мен інімді көрсетіп:

	— Міне, мынау менің туған інім, кеше ауруханадан шығыпты. Ағасын бөлмесіне кіргізе алмайтын бұның анау салдақыдан қай жері кем? Жеңімнен біреу тартқандай болды. Қарасам, ініммен оқитын бір жігіт.

	— Немене? – дедім оған жақтырмай қарап.

	— Апаймен дауласпай-ақ қой, – деді ол.

	— Неге?

	— Ол ректордың... – деді құлағыма сыбырлап.

	— Түсінбедім.

	— Ол мені жанталаса жетелеп есік жаққа апарды.

	— Ұрыспа онымен. Ол ректорды таситын шопырдың балдызының әйелі ғой, – деді. Біреу естіп қоймасын дегендей, жан-жағына жалтақ-жалтақ қарайды.

	— Болса ше? Бола берсін балдызының әйелі.

	— Ол сенің ініңді, ебін тауып жатақханадан шығарып жібереді. Жатақхана түгіл, інің оқуға зар боп қалуы мүмкін.

	Інім иіліп, бүгіліп комендантқа әлденені түсіндіріп әлек. Сірә, «ағамды ішке кіргізуге рұқсат етіңізші, апай» деп жалынып жатқан болар. Ал апайы болса қолын сілтеп қояды. ауызы бір жағына қисайып алған. «Ағаңды көзіме көрсетпей алып кет, онымен қоса өзің де құры», – деп жатыр ма, кім білсін?! Інімді аяп кеттім, Өңі боп-боз, көзі шүңірейіп әбден жүдепті. Әкем мақтанышпен айтып отырушы еді «Біз адам баласына жалынып көрмеген тұқымданбыз», – деп. Еңдеше, неге мен інімді біреуге жалынуға мәжбүр етемін? Қой, құрысын, бүйтіп кірген жатақханасы құрысын! Бұдан жапандағы қу мола артық. Айтарымды сырттан-ақ айтып кетейін деп түйдім. Әттең-ай, інімді мына бір шайпау қатынға жәутеңдетпей қазір-ақ қасыма көшіріп әкетер ем, қайтейін, баспанасыз қалендірдің бірімін.

	— Болды, жалынба, кірмеймін, – дедім інімнің қасына жетіп барып, – жалынба!

	«Долыдан ері безген демеуші ме еді!» Інімнің білегінен қыса ұстап сыртқы есікке қарай жетелей жөнелдім. Бажылдаған ащы дауыс, құмығып ере шықты.

	Жатақхананың есігіне жардай боп, ақ джип мәшинесі тұмсық тірепті. Қыз-жігіт аралас бір топ студент соған араша үймелеп алған. Алдына бір шығып, артына бір шығып, өмірінде мәшине көрмегендей сығалап, таңырқап бас шайқасады. Тіпті кейбіреуі жерге жата қалып астына үңіліп, енді қайсы бірі жылтырақ темірін иіскеп, дөңгелегін тістеп көріп жүр.

	— Не деген ғажап мәшине!

	— Қаншаға сатып алды екен, ә?!

	— Он мың доллар шығар.

	— Он мыңың не, мен білсем, мынадай мәшине жүз мың доллар тұрады.

	— Жүз мың демей-ақ, елу мың тақияңа тар кеп тұр ма?

	— Мейлі, елу мың-ақ болсын.

	— Гуля бәрібір бақытты ғой, – деді бір қыз.

	— Қайдағы бақытты, түкірдім ондай бақытқа. Қазақтан бір жігіт табылмады ма?

	— Соны айтсаңшы, ұлтын сатқан азғын!

	— Моды ғой, ол моды.

	— Ақша тапса болды, бәрі-бір емес пе?

	— Ей, немене, негр сол қызды алады деп тұрсыңдар ма? Алмайды. Көзін шел басқан қаншықтың сөлін сорып алады да, жарылған доптай лақтырып тастайды. Дәмі кеткен сағыздай былжырап қалады күресінде.

	Інім құлағыма сыбырлады.

	— Негр жігіттің мәшинесі ғой.

	— Білем.

	— Ол ақ киім кисе, ақ мәшине, қара киім кисе, қара мәшине мініп келеді.

	— Апыр-ай, ә!

	— Кенет мәшине терезесі шаңғыр ете қалды да, әйнегі күл парша болды. Жан-жағынан қаумалап тұрғандар, тастың қай жақтан кеп тигенін аңдап үлгірген жоқ. Үңірейген терезені көргенде ес-ақылдары қалмай, бет-бетіне қашты. Осы екі арада жатақхананың ашық қалған терезесінен қыздың оқыс шыққан дарақы күлкісі естілді. Бұдан қыздың әлденеге сүйсінген, әлденеге шексіз ырза болған қалпын аңғару қиын емес еді. Енді ол, ләзәттана шыңғырып қойып, бұл дүниенің өзге тірлігін тегіс ұмытқан.

	Мүмкін, ақ кәстөмді әлгі негір осы жаңа ғана өзі жетелей кірген сұлудың алма бетін айғыздап, жемтікке түскен құмайдай құнығып, көзі алайып аяқ қолы тырбыңдап жатқан шығар.

	Мүмкін... мүмкін...

	Алматы, 2006 ж.





Кірлеу

	(әңгіме)

	Ол ақыры жортуылға шықты. Қора аңдыған қасқырдай төңіректі біраз торуылдады. Шолақ көшемен бүйірлеп келді де, ағаштардың арасына кірді. Сол маңда тұрып әр-әр жерде ұйлығысып тұрған жезөкшелерге, сұқтана көз салды. Көзі ашыққан бөрінің көзіндей ойнақшып тұрған. Қарға аунаған түлкідей түрленген жез өкшелерді көргенде ол өзге тірлікті тегіс ұмытып, ернін жалап, жұтқынып қойды. Мұнда ол түн баласы ұйқысыздықпен күресіп, көзін тарс қып жұмып алып, қиялдайтын қыздардың барлығы бар екен. Арығы, семізі, ұзыны, қысқасы тіпті кекселері мен уылжыған жастары да толып жүр.

	Ақырын аяңдап, соларға қарай жақындап еді, жүрегі ауызына тығылып, денесі ауырлай бастады. Топтасып тұрған жартылай жалаңаш қыздарға баруға жүрегі дауаламады. Маңынан орағыта өткенде олар бұған дарақылана сықылықтап, сезімсіз көздерімен ішіп-жеп қарады. Бірнешеуі «әдемі жігіт, келсеңші бері, қашпасаңшы, қарындастарың далада тоңып тұра бере ме? Көп сұрамаймыз» деп өзеурейді. Жеңілтек біреуі бұған тап беріп еді, ол екі секіріп жеткізбей кетті. Сәл болғанда етегіне қолы ілініп кетіп масқара болар еді. Ананың түрі де, киімсіз, ұсқыны жоқ дене мүшелері де бұған ұнаған жоқ. Қайта жиркеніш сезімін ұялатты.

	 Тиіспеймін тек қана зорлаймын, деп әзілдеді ол мұның артынан.

	Жылыстап жылжып оқшау тұрған он сегіздер шамасындағы сұлу қыздың қасына барды. Тыртыстыра киген жұпыны киімнің ішіндегі, құлын денесі оның есін кетіре бастады. Бойын тіктеп езуін ыржитып қызға тіл қатты.

	– Жұмыс істейсің бе?

	– Иә. Қыз сумкасынан темекі ап шығып тәкаппарлана тартты.

	– Қанша төлеу керек?

	– Бір сағатқа ма, әлде таңға дейін бе?

	– Бір сағатқа деді жігіт. Таңға дейін ақшасының жетпейтінін қу іші сезетін.

	– Бес мың теңге.

	– Тым қымбат екен.

	– Әрине қымбат. Бұл енді Қытай базарының иістенгіш сапасыз шұлығы емес қой. Жыламасаңшы рахмет айтасың әлі.

	– Енді келіп жүрміз ғой. Көріп жүрміз ғой үш мың теңгеге деді жігіт өп-өтірік. Елден естіген бағасынан таймай. Қыз оның бұрын келіп жүрмегенін іштей сезді. Әрі қолының қатты екенін, өлсе де бес мың теңге бермейтінін шамалады. (екеуі шай қайнатымдай дауласқан болатын) Сосын оның айтқан бағасына келісті.

	Екеуі таксиге отырды. Такси қыздың нұсқауымен сол маңдағы, қараңғы қалтарысқа орналасқан көнетоз қонақүйдің алдына тұмсық тіреді. Олар ішке енді. Қонақ үйден шіріген ағаштың иісі мүңкиді. Жігіт өз-өзінен қуыстанды. Касса алдына барған кезде де, таныс біреу көріп қоя ма дегендей қипақтап тұрды. Ал қыз тартынбады. Өзі билеп, өзі төстеді. Номерді өзі таңдады. Мүшекқап алды. Екі бөтелке сыра және бір қапшық темекіге тапсырыс берді. Сосын жігітке ақшасын төлеуді өтінді. Сонымен қоса айып етпеуін, бұл дүниелер екеу ара ойынның тұздығы екендігін, онсыз қызықсыз болатынын ескертті.

	Екеуі бөлмеге кірді. Бөлме өте лас екен. Еден темекі тұқылы мен сыра бөтелкесінен аяқ алып жүргісіз. Қыз мұрны ештеңені сезетін емес. Жігіт қолаңса мен шуаш иісінен лоқсып әрең тұр. Сосын бірден дәретханаға енді. Қайта шыққанда қыздың анадан туғандай шешініп тастап, сыраға бас қойғанын көріп, жүрегі тоқтап қала жаздады. Талғамым қандай дұрыс болған,- деп өзі-өзіне риза болды. Бөлмеге де бөлменің ауасына да біртіндеп үйрене бастады.

	– Сыра іш,- деді қыз. Жігіт төсекке қарады. Бойынан сабырсыздықтың ұшқыны байқалып тұрған.

	– Қорықпа, балақай. Сенің уақытың әлі басталған жоқ. Іске қашан кіріссең, уақыт содан басталады.

	Жігіт столға шұқшиды. Жігіттің сыра мен шылымға әуестігі жоқ тұғын. Десе де дәл қазір сол бәлелерге емешегі үзіліп жабыса қалды. Бір бөтелке сыраны қағып салып, кекіріп қойып, шылымды өкпесіне қарай емес, ауыз қуысына ұрты бұлтиып сорғыштады. Бұл әрекетіні қыз алдында өзін жойқын көрсеткендегісі еді. Деседе жасанды екені көрініп тұрған.

	Қыз аппақ төсенішті төсекке жайды да, көрпе тысты жамылып қисая кетті. Ол да аппақ матадан тігілген болатын. Кенет басын көтеріп отырды да аппақ тістері жылтырап, жігітке мұңлы қарашығын қадап жымиып күлді. Жігіт көрпе тыстытың астына сүңги берді. Қыз ары қарай жылысты. Бұл кезде жігіт те шешініп үлгерген еді. Екі дене жабыса түсті. Жігіт қыз тәнінің өзі ойлағаннан әлдеқайда арзан, әлдеқайда қол жетімді екеніне таң қалды әрі осы түсім емес пе деп ойлады. Қыз тәні тым суық екен. Жігіт осы бір сәт өмірінде бір-ақ келердей, қапы қалып қалмайын дегендей жанталаса іске кірісті. Қыздың жалған қыңқыл-сыңқылын ол расқа жорып, не адамның не хайуанның дыбысына ұқсамайтын сүркей дыбыс шығарып, ахылап-үкіледі. Оны өзі керемет сезінді. Басын сілкіп-сілкіп жіберіп, өз санын өзі шапалақтап қыз ерніне ернін жапсыра қойды. Кенет:

	– Жаным-жаным деді. Мен саған бес мың теңге берейін, деді. Қыздан жауап болмаған соң:

	– Жаным мен саған бес мың теңге берейінші деді.

	– Ау, деді қыз ыңырсып. Не дедің?

	– Мен саған үш мың емес, бес мың теңге, жоқ сегіз мың теңге берейінші деді өзеуреп. Сегіз мың бердім.

	– Жарайды деді қыз, оның жартылай жұмылған көзіндегі аударылған сәулесіз сұп-сұр ноқатқа қарап.

	Жігіт бойын лапылдатып бара жатқан құмарлық сап тиылған сәтте оның орнын сұмдық бір жиркеніш, сұмдық бір жәйсіздік биледі. Екеуі киіне бастады. Жігіт өзегін өрттей қарыған ғаламат күштің өкініш, әлде торығу екенін ажырата алмады. Өз-өзіне таң қалды. Тек мынау бір лап етпе сезімнің соншама ғажап, соншама сүркейлі болатынына тіптен таң қалды. Өз тәнінен өзі жиркеніп қолын иіскеп қойды. Денесі өзінікі емес, басқа біреудікіндей сезілді. Қызға сегіз мың теңге берем деп шынымен айттым ба, жоқ елес пе деп ойлады.

	Қыз кетуге ыңғайланды. «Ақшамды беріңіз» деді, алақанын жайып. Жігіт біраз сазарып тұрды да, оның алақанына дірілдеген қолымен үш мың емес, сегіз мың емес, тұп-тура бес мың теңгені салды. Қыз еш қарсылық көрсетпеді. Бес мың теңгені алды да ышқырына сүңгіте салды. Сосын оң жақ қолының сұқ саусағымен, ортанғы саусағын жұптап, ерніне апарып, «пока» деді де шығып кетті.

	Жігіт күрсінді. Өзін еш ләззат алмағандай сезінді. Ештеңе болмағандай-ақ бойын тік ұстауға тырысты. Әлгіндегі шектен тыс ахлап-үһлегеніне, жағымсыз дыбыс шығарып, басын сілкілеп, санын шапалақтағанына өз-өзінен қатты ұялды.

	Алматы, 2013 ж.





Құйрығыңызды ауыртса қайтем

	(әңгіме)

	Әдебиетке жан тәнімен берілген қаламгер үшін ең алғашқы ие болған мақтауы мәңгі жадында қалуға тиіс. Егер ол мақтаудың шынайы екендігіне санасы жетсе. Әдебиетке жан тәнімен берілген қаламгер үшін ең алғашқы сыналғаны оның шығармашылығына түбегейлі өзгеріс әкелуі мүмкін. Егер ол сын әділ болса. Ал хас талант үшін, өмірден мүлде бағасын ала алмаса ол қасірет. Бірақ өзінің түбінде жеңіп шығатынына, төбесіне әңгір таяқ ойнатып жүрген мәстектерді шаң қаптыратынына анық көзі жетсе, онда алаңдаудың еш қажеті жоқ. Себебі әдебиет мәңгілік құбылыс, ол көз алдыңдағымен өлшенбейді. Жандарың ашыса, Әдебиетті мал табудың құралына айналдырып алғандарға жандарың ашысын. Олардың өмірі доңыздың қылшығынан да қадірсіз.

	Мен де бір бағы жанбай жүрген балапанмын. Жаза алмай жүрмін бе?! Бағаланбай жүрмін бе?! Кімнен артық жазам, кімнен кем жазам, шығар шыңым қандай, ол жағы көкейімде сайрап тұр. Он алты жасымда-ақ бағындырар биігімді межелеп қойғам. Өз қатарымның маған қалай қарайтынын, кездесе қалғанда мен туралы не ойлап тұрғанын көздерінен бірден-ақ оқып ала қоям. Және осы бақытыма өзім де сүйсінем.

	Жол-жөнекей газет сататын дүңгіршек іздеп аласұрудамын. Жұмысқа келе жатқан бетім. Газет оқуға онша зауқым жоқ болатын, бірақ бүгін оқығымасам ішім кебетін түрі бар. Ұзын құлақтан бас газеттің біріне мен туралы керемет бір мақаланың шыққанын естігем. Мазмұнын да көкейіме құйып берген. Десе де оқуым керек.

	Қаншама дүңгіршекті аралап жүріп, жалғыз данасын әрең таптым. Өзімді мақтап жазған мақаланы сатып алып тұрғаныма, көлеңкемнен ұялдым. Айқасып өткен адамдардың барлығына жылы амандасып қоям. Бір жағам жайлауға, бір жағам қыстауға жеткен. Кабинетке кіре сала газетті ашып жіберіп, пысылдап оқи бастағаным сол еді, бастығым кіріп келді.

	– Аға,-дедім, мен туралы тамаша мақала жазылыпты.

	– Не депті?

	– Қазақ прозасының болашағы,-депті.

	– Тағы не депті?

	– Кітабы шықпаған, бірақ кітабы шыққан қайсы біреулерден жақсы жазады депті.

	– Ары қарай?

	– Ешқандай сыйлық алмағанына қарамай, біраз нәрсені игерген депті. Және де...

	– Оқығам. Кекесін мырс етті. Жүзіне таңырқай үңілдім. Тұқырайып алып бірдеңесін сүйкектетіп жатыр. Жабырқаңқы жүзінен реніштің табы байқалады. Оқыса несіне сұрайды? Несіне тыжырынады? Байыбына бара алмадым. Ерні жыбырлап, өңі сұрлана қалыпты.

	– Жұмыста газет оқыма!-деді, басын көтерместен. Дауысында зіл бар. Мен доктормын, сен жай ғана қатардағы қызметкерсің, соны біліп жүр!-деді сұқ саусағын шошайтып.

	Кабинетте жайсыздық орнады.

	Сыртқа шықтым. Дәліздің арғы басынан езуі жиылмай кәсіптес, әрі сырлас, сәл-пәл туысқандығы бар бір әпкем келе жатты. Оның бұл келісі жер болған көңіл-күйімді аспандатып жіберді. Мені аса жоғары бағалайтынын, туған бауырындай көретінін айтып үлгірді. Артынша жаңалық сұрады. Мен әлгі газетті ашып жіберіп, алдына жайып салдым. Күлкісі кілт тиылып, жиырылған әжімдері жазыла қалды. Ауызы сылп етіп, көзінің қарашығын бірнеше мәрте төңкеріп-төңкеріп қойды. Ерні бүрісті. Сосын маған бұрылып: «мынауың слишком»,-деді. «Менің кандидатскиім кітап болып шыққанда да, ешкім мұндай көлемді мақала жазған жоқ. Иттің балалары тіпті ауыздарына да алған жоқ»,-деді. Астыңғы ернін тістеп, басын шайқады. Сосын қасымыздан қалтаң-қалтаң етіп өтіп бара жатқан кәрі академикті тоқтатты.

	– Аға, мынаған қараңызшы! Мына бала туралы көлдей мақала жазылыпты, дұрыс па? Академик таяғының басына асылып тұрып, көзілдіріктің үстінен сүзе қарады. Сосын өз қолында жүрген газетке кірпігін тигізе үңіліп, менің суретіме қадалды. Езуінен ағып бара жатқан сілкейін, тарамыстана дірілдеген, саудыраған шала жансар қолын шапшаң қимылдатып, менің суретіммен сүрте қойды. Тәлтіреңдеп кеп, көзілдірігінің үстіне, тағы бір көзілдірік қабаттады да, жүзіме қос көзілдірікпен тесірейе қарады. Басын секең еткізіп тартып алды.

	– Ә, таныдым. Таныдым. Сол бала сен екенсің ғой! Оқығам,-деді ыңырсып.

	– Иә, дәл сол бала, өзі тырнақтай болғанменен, абыройы асқақтап тұр. Сіз бала кезіңізде, осындай мақтауға ие болып көрдіңіз бе?

	– Қайда, биыл жүз бес жылдық мерейтойым келе жатыр. Жүз жылдығымда да, ешкім мұндай айқара бетке айғайлатып мақала жазған жоқ. Мына бала, сыпайылап айтқанда, «Қара бұқаның жұмалағындай болып алып», осыншама марапатты қалай көтеріп тұр екен ә!?

	Теріс айналып жүре бердім. Оларға деген дария көңілім құмға сіңген тамшыдайын ғайып болды. Бұл өмір қиянаттан аяқ алып жүргісіз. Кейбіреуі сені өлтіру үшін әдейі жасалады. Ал әлгіндей әпербақандықтарды жүрегіңе жинай берсең, өмірің елу жылға қысқарары хақ.

	Әйелі өзінен төрт есе жуан, майдан іркілдеп жүре алмай жүрген, тіпті дәрігер «енді семірсе тынысы үзіледі» деп шешім шығарған бір досымның мені көрген сайын әйелімнің арықтығын бетіме баса беретіні, тіпті өлім-тойларда бастан аяқ ауызы жабылмай, елдің есін шығарып, менің әйелімнің арықтығын сөз ететінін есіме алдым. Үй-күйсіз жүрген бір досымның менің бес бөлме үйіме қонаққа келген сайын, «ыдыс-аяқты хрусталдан алмағаным туралы, еденге түріктің кілемін жарқырата жаймағанымды, үйді үш қабат қылып тұрғызып, есіктің алдына екі жұп тасбақа жіберіп қоймағанымды сөз ететінін есіме алдым. Өмірі бас киім кимей, миынан суық өтіп, менингит болған бір ағамның ылғи да менің бас киіміммен жағаласа беретінін, тіпті осы менингиттен сауыға алмай, өлім аузында жатып та, маған «бас киімімді шешіп лақтырып жіберуім» керектігі туралы көзіне жас ала өсиет айтқанын есіме алдым. Басынан бит тайып өлетіндей жып-жылтыр, тіпті жалғыз тал қылшық та қалмаған бір досымның менің көмірдей қара, судырап тұратын ұзын шашыммен жағаласа беретінін есіме алдым.

	Сөйте тұра, әлгі мақаланы оқығым келді. Ашкөз нәпсім де соны қалап тұрғандай. Дәл қазір маған ең керектісі де сол емес пе еді. Бірақ барлығы төбеңнен төніп тұрған сияқтанады. Еріксіз дәретханаға қарай ұштым. Дәретханада ешкім көрмейді.

	Дәретханаға лып етіп кірдім. Тірі жан көрінбейді. Біздің дәретханада екі адамға арналған, екі-ақ отырғыш бар болатын. Соның біріне ендім де, отырғышқа қарғып міндім. Жайлы да, тыныш. Газетті жайып салдым. Ішінде мен отырмын дегендей, арасында түймешікті басып суды ағызып қоям. Өзім туралы жазылған дүние, өзіме ұнай бастады. Денем ысып-суып тамсана, рахаттана оқып келе жатыр ем,

	– Қағаз берші, ей,- деген дауыс шықты сол жақ, екінші бөлмешеден.

	– Қағаз жоқ,- дедім, қатты сасқалақтап.

	– Сықырлайды ғой, өтірік айтпа! Дәу бастықтың дауысы, жазбай таныдым.

	– Бұл қағаз емес, газет.

	– Қағаз бен газеттің дыбысын айыра алмайтын мені албасты басып жүр ме екен? Профессор басыммен, соған миым жетпей ме менің? Ортадағы фанермен бөлінген бөліктің астыңғы жағындағы, бос аралықтан қолын кіргізді. Әкел бері. Қол да сонікі, сақина да сонікі. Дәу бастықтың өзін көргендей болдым.

	– Аға, бұны істетуге болмайды.

	– Неге болмайды.

	– Өзі жалғыз тал.

	– Жалғыз болса не бопты, елбасы туралы мақала басылып па сонша.

	– Жоқ, аға, елбасы туралы емес, мен туралы мақала басылыпты аға, мен туралы.

	– Менің кім ей?

	– Болатпын ғой!

	– Болатың кім?

	– Әлгі шашы ұзын жігіт ше.

	– Бізде екі жалбыр бас бар ғой, соның қайсысы.

	– Әлгі бойы аласасы.

	– Ергежейлісімін деші.

	– ...

	– Мен сені неге танымаймын ей, өзі.

	– Аға, рас мені көп адам танымайды осы.

	– Еңбектенбесең сені кім таниды.

	– Қайдағы еңбектенбеген, соңғы бір айдың ішінде сегіз мақалам шығыпты. Жеке монографиям да жарық көрді. Биылдың өзінде бес ғылым докторы, екі ғылым кандидаты, бір жай халық менің жазушылығым туралы тамсана жазды. Негізі жеті ғылым докторы болмақшы екен, қырсыққанда екеуі мақаланы аяқтап үлгірмей өліп кетіпті. Сонда да ешкім танымайды. Қысқарып қала жаздап әрең жүрмін. Ал басқалар телевидениеге барып, «әйелінің көңілдесін қалай ұстап алғаны туралы, болмаса қайын атасының отан соғысында қанша немістің бетін, қалай тырнап алғаны» туралы бытып-шатыса, сыйлыққа ілініп, жиналыста мақтауға ие болады. Ал мен байқұсты тоқалдан туғандай қағытады.

	– Ей, сен еңбек болғанда бар ғой мекеменің ауыр жұмысын істесеңші. Мәселен, кітап тасы, мерекеде ән сал, қыз болып биле, жігіт боп күйле, хи, хи, хи, аяз ата боп ойна. Тіпті болмаса бар ғой, ана ағаларыңа арнап өлең оқы, кітап жазып миыңды шірітпей. Көзге түс, көзге. Көзіңе көрінгенді мақтай бер. Ғалымдарға мақтау көптік ете ме?

	– Аға, кітап тасып жүрмін, дәрігердің үш килограмнан артық жүк көтер ме деген анықтамасы болса да, аянбай істеп жүрмін, әйтеуір мені көрмейді. Анау орынбасарыңыздың бар ғой, маған қараған көзі жаман. Жүз адамның ішінен таңдап апарып ауыр жұмысқа мені салады.

	– Көрінбейтін дәрі ішіп алғансың ғой, хи, хи, хи. Ей, сен мұныңды дәретханада айтпай, кабинетіме барып неге айтпайсың. Қайдағы бір арам жерде, басымды қатырмай.

	– Кабинетіңізге жақындай берсем болды, аяғым жансызданып, тілім күрмеледі. Тіпті хатшыңыздың өзінен сескенем, оны көрген жерден не айтқалы келгенімді ұмытып, кері бұрылам. Жүзіңізді көрсем болды жүрегім атқақтап ала жөнеледі. Одан да, осы арам жерде ашыла түсетін стяқтымын.

	– Сонымен не дейсің?

	– Негізі менде бүлкілдеген бөксе, төңкерілген қарын, сазырайған бет, табақтай көзілдірік болмаған соң ау деймін, былайғы жұрт көп менсіне бермейді. Бірде сол, шабақ балықтай кейіп-кеспіріме қарамай, жазушылар одағында өтетін кеште, ең алдыңғы қатарға отырып қалыппын. Бір шалдау қаламгер ағамыз, келді де мені, иығымнан алып арт жаққа қуып жібермесі бар ма. Сөйтті де ақындау, сәл-пәл жазушылау, ептеп жұрналистикамен ауырып жүрген, мен қатарлы бір жігітпен сүйісе жаздап, шүйіркелесіп кетті. Қарасам әлгінің денесі ірі екен...

	– Оны қойшы! Сен туралы не деп жазыпты.

	– Бұл жігітті бұрын білмей жүріппіз депті.

	– Тәк.

	– Біраз жетістіктері бар екен депті.

	– Ары қарай.

	– Бұдан үйреніңдер депті.

	– Қазақ прозасының болашағы демеп пе?

	– Иә, қайдан білдіңіз?

	– Оқығам.

	– А.а.а

	– Тұлға болады дейін десем, бойыңда қырып алар ет те жоқ. Шашың жалбырап, ұяттан жұрдай екенсің өзің. Мына мен жиырма жеті кітап шығарған адаммын. Профессорлық дипломымды алған кезде де, ешкім айқара бетті толтыра мақтаған жоқ. Сұмырайлар! Несі кетеді екен, бірдеңе шимайлай салса. Бәлемді көрсетем оларға. Ал, сен сібірткіден бойың аспай жатып, қағыңнан жарылып. Не шықса да, жерге жақыннан шығады деген рас екен. Алақандай төрт-бес әңгімеңмен жұртты дүрліктіріп. «Менің қазақ прозасындағы құмырсқалар образы» деген, түйенің қомындай еңбегім, «Қазақ поэзиясындағы далада ұйықтап қалу көрінісі», «Талапбек поэзиясындағы Ер Жәнібек бейнесі» атты атақты зерттеуім шыққан кезде де ешкім мұндай ежіктеп еске алмаған. Қарындары салбырағанша ішіп-жеді де, кетті бет-бетіне. Сол тойдағы мақтау сөздері бар ғой, қағазға түсірсе он том еңбек болар еді. Ей, сол он томды он бет қылып қысқартып, бір жерге бере салса, бірдеңелері шолтиып түсіп қала ма? арамтамақтардың.

	– Оңбағандар-ай, неткен қанқұйлылық.

	– Оттамай қағаз берші ей, тез! Жиналыс ашуым керек еді ғой!

	– Ойбай, болмайды ғой!

	– Неге?

	– Құйрығыңызды ауыртса қайтем!

	– Онда жала. Талайлар жалауға зар боп жүр ғой осы құйрықты. Тіліңмен тазарт. Біз де сендей күнімізде жалап жүріп адам болғанбыз. Адам болам десең сенде сөйтуің керек.

	– Аға, одан да мамықтай жұмсақ қағаз әкеле қояйыншы.

	– Ей, тез, ұшып бар да орынбасарыма айт. Сосын көзімнен құры.

	Кабинетіне кіргенімде орынбасар буын бұрқыратып кофе ішіп отыр екен. Сөзімді шүңірек көзі сыртына ағып кете жаздап тыңдады. Сосын суырмасынан мамықтай жұмсақ қағаз алды да, дәретханаға қарай есі кете жүгірді.

	Алматы, 2012 ж.





Қыжыл

	(әңгіме)

	Санат соңғы кезде жұмыстан қатты қажыған еді. Бүгінде үйіне діңкелеп әзер жетті. Есіктен кірген жерден күлді-көмеш боп, ас үйде жүрген әйелін көрді. Құлай сүйіп шаңырақ көтергеннен кейінгі бірінші күнді есепке алмағанда, қазірге дейін, табаны күректей он жыл бойы әйелі оны, еш өзгеріссіз, әр күні кешкісін ас үйде күтіп алатын. Үстінен ескі халаты мен шалғышы түспейтін. Аяғында езуі ыржиған, ескі сандалы көзін еріксіз тарта беретін. Қолында міндетті түрде ас үйдің темір-терсектерінің бірі жүретін. Сосын жылы жымиып:

	– Тамақ іштің бе? – дейтін. Осы үйреншікті сұрақты әйелі он жылдан бері қалай жалықпай қойып келе жатса, Санат та жалықпай тыңдап келеді. Жұмыстан ерте келсін, кеш келсін бәрібір, Әйелі тап бір көрікпелдігі бардай, тамақтың түр-түрін Санаттың үйге оралатын уақытына сай дайындап қоятын. Бүгінде сол сұрақ алдынан шықты.

	– Тамақ іштің бе? – деді, сәл күлімсіреп. Санат бүгін нәр сызбаса да, өтірік айтты.

	– Тойып тұрмын. Сумкасын еденге қоя салды да, залға енді. Басын құбылаға беріп, киімін де шешпестен, диванға екбетімен құлай кетті. Шырақты жаққан жоқ. Тек ас үйден шақырайған жалмауыз жарық төбесінен төніп тұрды. Әйелінің қасына келіп жантая кетпесін біле тұра үміттеніп еді, үміті селге кетті. Әйелі ас үйден шықпады. Басын көтеріп қарап еді, жалғыз өзі дастарқан басында сыртын бере бүрісіп, бірдеңелерді жеп отыр екен. Санаттың зығырданы қайнады. Екі көзін тарс жұмып, диванның шетін тістеп өтірік қорылға басты. Әйелі сонда да ас үйден шыққан жоқ. Тағы да ас үйге көз тікті. Әйелі Санаттың сумкасынан ыдысын алып, ертеңгілік жұмысқа әкететін тамағын салып жатыр екен. Санат оның әрбір әрекетін сыртынан бақылауға кірісті. Сүт пісіріп отыр екен. Бейне қармақ аңдыған балықшыға ұқсатты. Көл бетіне үнсіз үңілген балықшы сияқты, сүттің бетіне төніп апты. Ыдыстың бетінен әппақ шар шыққан кезде ғана қармағына шортан ілінген қарт балықшыға тән шапшаң қимылға көшіп, газды өшірді. Сүтті бөлек біреу-міреу төгіп кетпейтіндей, балалар күйіп қалмайтындай қауіпсіз жерге орналастырды. Бұл әрекетін де Санат балығым көлге шоршып түсіп кетпесін немесе шөлден қаталамасын деп су құйылған ыдысқа салып, көлден алыстау жерге орналастырған балықшыға ұқсатты. Сосын шыны жууға кірісті. Екі рет сабындап, үш рет таза сумен шайды. Тұп тура жарты сағат жұмсалды. Әрбір ыдысты құрғақ орамалмен мұқият сүрткіледі.

	– Шыныны осыншама сылап-сипамай бір-бір шая салсаң болмады ма? Шыны жуғанға осыншама уақыт сарп етсең, өміріңнің он бес жылы қысқарып кетеді ғой деген бірде Санат.

	Сонда әйелі «Ауру астан» деген мақалды көлденең тарта отырып, көптеген аурулардың таза жуылмаған ыдыстан жұғатынын, сабыны кетпесе асқазанға барып ойран салатынын айтып ауызын жапқан.

	Құр тұлыпқа телміріп жатып Санаттың желкесі талды. Бір сәт бетін құс жастыққа көміп, ойға шомды. Көз алдын не жарық, не қараңғы екені белгісіз бір бұлдыр сағым перделеді. Тұншығып бара жатқанын сезіп басын жұлып алды. Басы ауыра бастағанын байқады. Қара құсы мен екі шекесі шыңылдап әкетіп бара жатты. Тіпті шымбайына шым-шым батып, шыдатпай барады. Бір ине тарізді елес піскілеп жатқандай болады. Көктемнің келгенін есіне алды. Бұл оның әр көктем сайынғы ескі сырқаты еді. Қаны не өрлеп кететін, не түсіп кететін сосын басының сақинасы ұстайтын. Жыламсыраған жүзін ас үйге бұрды. Әйелі әлі күйбеңдеп жүр. Бағанағы сүт құйылған ыдыстың сыртын алақанымен басып көрді. Сосын басқа ыдысқа құйып тоңазытқышқа қойды.

	– Піскен сүтті неменеге сипап көре бересің деген бір жолы Санат.

	– Тоңазытқышқа ыстық дүниені салуға болмайды деп үнін өшірген.

	Бұл жолы әйелі ұн илеуге кірісті. Алдымен қолындағы неке сақинасын сыпырды. Оны керегеге шегеленген шкафтың үстіне қойды. Қырық жылдан кейін келіп алсаң да, ешкім тиіспейтін үй ішіндегі қауіпсіз жер осы тәрізді. Сосын өмір бойы наубайханадан шықпаған кәрі наубайшыдай әлгі ұнды лыпылдатып илей бастады. Ұнды илегенше мені неге илемейді екен деп ойлады Санат. Мені кеп илесеші.

	Бір жолы саусақ буындарының шор боп ісіп кеткенін, сырт жағының ерапайсыз қатпарланып, түтеленіп, сор жеген топырақтай бозамықтанып кеткенін көріп:

	– Мынауыңа не болған? – деп сұраған.

	– Ұн илегеннен ғой!

	– Ұн илемей-ақ қойсаң болмай ма?

	– Тамақ ішпесең шыдайсың ба? Онсыз да ылғи шаршап келесің. Тамақтың ұнын илегеннен емес, күнделікті нан пісіргеннен ғой! Құрбыларымның ылғи ұн илегеннен қашып, дайын кеспеге жүгіретінін енді түсіндім. Қарашы екі қолым бір-біріне ұқсамайды.

	– Нан пісірмей-ақ қойшы осы. Сатып ала берейік.

	– Сатып алған нан сенің асқазаныңа жақпаушы еді ғой! Оның үстіне мәйегі жоқ. Берекесі жоқ. Ақша шақ келе ме?

	Бір сәт осы бір етек-жеңі желпілдеп құмырсқаша күйбеңдеп тыным таппайтын әйеліне қарады. Сыбызғыдай дененің сәнін бұзған анау тозығы жеткен халатын жұлып ап, дал-дұлын шығарғысы келді. Бұлтиған бөксені салбыратып қорлаған анау бұтындағы кебінді сыпырып ап өртеп жібергісі келді.

	Шымылдық желпілдеткен алғашқы таңда Санат маужырап оянған. Көзін ашқанда жиырмадағы жас келіншектің мамық алақаны бетін мейірлене сипап жатқан. Нәрестесін сипап оятқандай еміреніп, үздігіп, көзінің қарашығы дірілдеп өліп барады. Ажары енді ашылған алма беттің ұшына қан шапши қалыпты. Тоят тапқан қоңыр көздің құмарта қарағаны жанын сергіткен. Хан қызына бергісіз бір шоқ роза гүлі іспетті, иісі бұрқырап, жанын арбаған. Киімі қандай әсем еді. Сол киімнің ішіндегі өзі тіпті әсем болатын. Келіншегінің өзі ойлағаннан әлдеқайда сұлу екендігіне таңырқап еді. Бетін сипаған қолдың сыртын алақанымен басқан. Сонда үлбіреп тұрған болатын. Анау екі асыл зат торсықтай тұғын. Ал қазір желі қашқан шардай болбырайды.

	– Шай дайын деген үздігіп. Түс болып қалды.

	Сол күні жас келіншек құлпырған қалпын бұзбаған. Жас күйеудің қысқа аралық тыста болып оралғанында да, боянып-таранып, анау ғажайып киіммен жатын бөлмеде қарсы алған. Содан кейін Санат, ол киімді әйелінің үстінен екінші қайтып көрген емес. Ол киімнің орнын сиықсыз халат пен салбыраған бірдеңелер басқан. Тіпті бара-бара ескіріп, күннен күнге неше түрлі сиқы кеткен қу шүберектерге алмасып отырған. Сол қу шүберекке оранған жары ас үйде қарсы алатынды шығарған. Шымылдық желпілдеткен алғашқы таңдағы анау құмарта қараған көз бен аялы алақанды, сұлу мүсінді он жыл бойы зарыға аңсап келеді. Тек жиын-тойларда ғана тотыдай түрленіп шыға келген әйелінің өзгелердің әйелінен кем емес екені есіне келіп шүкіршілік ететін. Және қатты қызғанатын. Тойдан қайтып келе жатқан жолында қолынан емірене қысып-қысып қоятын. Ондай мүсінді тек кешке жұмыстан келгенде ғана көруді армандайтын. Онысын әйеліне бірқанша рет ептеп жеткізіп те көрген, бірақ, қалайша екен, әйелі орындамады.

	Басы ішіне ара толып алғандай шыңылдап әкетіп барады. Бір сәт ұн илеп жүрген әйелін қасына шақырып алғысы келді, бірақ ішінде жүрген қыжылы жібермеді.

	– Қатын,- деді айғайлап. Жаным дегісі келіп еді, ауызы бармады. Келші бері! Әйелі жүгіріп жетті.

	– Дәрі ішпесем болатын емес. Әйелі екі сөзге келместен, бас ауырғанның дәрісін дайындап үлгерді. Қай жерің деп те сұраған жоқ.

	– Қызуым көтеріліп тұрған сияқты. Әйелі маңдайын ұстады. Маңдайдан сырғыған қол бетін сипап өтті. Алғашқы кездегі бетін сипағанын есіне түсірді, бірақ ондай әсер қалдырмады. Қайыстай қатпыш алақан бетін түрпідей тырнап өтті. Алғашқы ләззатты шақты есіне түсірмек болып бетін сипаған алақанның сыртын ұстап еді. Мамықтай қол қатқан тарамыстай сіңірлене қалыпты. Санаттың жүрегі түршігіп кетті.

	– Қолыңа не болған?

	– Не болғаны қалай?

	– Қайыршының қолындай қап-қатты ғой!

	– Көмірдікі ғой! От жаққан сайын қолыммен ұстаймын. Көмір қолды қатты тоздырады екен. Күн жылына бере қалпына келеді. Маған бір қысқаш пен қолғап әкеп берші деп қыстай қақсадым ғой! Санат «қайыршының қолындай қап-қатты ғой»! – деген әлгі сөзіне опық жеп, әйелін аяп кетті.

	– Менің белім ауырып жатыр, уқалап берші! Әйелі уқалай бастады. Санат ұйықтап бара жатыр еді, әйелі оятып жіберді.

	– Тұр, тамағыңды жылытып қойдым. Шашы дудыраған әйелін палатадағы операциядан жаңа шыққан науқас әйелдерге ұқсатты.

	– Ішпеймін.

	– Шынымен ішпейсің бе?

	– Жоқ, ішпеймін. Әйелі ас үйге беттеді. Санат бала кезінде үйіндегілермен ренжісіп қалғанда, неше күн бойы нәр татпай қоятын. Сол кезде шешесі: «өкпешілдің қарны тоқ» деуші еді. Сол мақалдың шындығына бүгін көзі жете бастады. Көзіне ұйқы тығылып, тынысы тарылып ұйықтап бара жатты.

	Ояна сала, аздап ми жүгіртіп барып, қайда жатқанын есіне түсірді. Мұның таңғы ұйқы емес, бір сәттік жайсыз құс ұйқы екенін аңдады. Әйелі бауырсақ пісіріп жатыр екен. Қоңырсыған иісі үйдің ішін алып кетіпті. Көзін ашытып, қолқасын қапты. Санаттың көзіне қан толып кеткендей болды.

	– Әй қатын, әй қатын деймін!

	– Не?

	– Жатсаңшы, маза бермедің ғой!?

	– Аз қалды.

	– Жат, тез. Дауысы зілді шықты. Түн баласы жатпай жүріп алатының не осы? Ертең маған жұмыс қой.

	– Міне болдым. Әйелі газды өшіріп жатын бөлмеге кіріп кетті. Бауырсақ пісті ме, жоқ шала қалды ма? Ол жағы Санатқа беймәлім күйінде қалды. Әйелі ол ойлағандай Санаттың қасына келіп жата кетпеді, орныңа барып ұйықташы демеді, қолынан тартқылаған да жоқ. Осында жата бересің бе деп те сұрамады. Тым болмаса көрпе әкеліп те бермеді. Тек жатын бөлмеге кірді де, шешініп, жеңіл киіммен көрпеге сүңгіп тез ақ ұйқыға кетті. Егер «жаным, жүрші, жатайықшы» деп қолынан жетелегенде Санат өзегін қарыған барлық қыжылды ұмытып, жас балаша далбақтап ере жөнелетін еді. Қасына кеп жатқанда да майдай еритіні сөзсіз. Өзін «ит мұжыған тулақтай» сезінді.

	Көз алдына бауырсақ елестеп, жүрегі айныды. Осының бауырсақ жыны бар ма қалай, неменеге бауырсақ пісіре береді екен?- деп ойлады. Жесең өтіңді ғыжылдатады. Онсыз да майлы тамақтан көз аша алмаймыз. Тамақ көп, бауырсақ не керек. Маған істеген қастығы ма екен. Осы қатын барып тұрған қастықшыл болып жүрмесін.

	Әр жолы Санаттың сумкасын бауырсаққа сықитып жіберетін. Сонда қызметкерлер арасындағы түскі дастарқан басындағы әңгіменің кей желісі Санаттың әйелі пісірген бауырсақтың дәмділігіне араналатын. Көп-көп алғыстар мен ақ тілектер айтылатын.

	– Мынаны кім пісірген,- дейтін бөгде келіншектер таңданып.

	– Санаттың әйелі дейтін тегіс шу етіп. Неткен бақыттысың дейтін анау таңданып.

	– Несі бақыт?!

	– Мынадай бауырсақ пен шай ішіп жүрген сен бақытты болмағанда кім бақытты болушы еді.

	– Мен жемеймін деген. Ал анау басын шайқаған.

	Ол енді мынау ғаламатқа қайран қалған пішінде, жатын бөлмеге телмірді де жатты. Бет терісі бырысып, жылап уанған адамның кейіпінде қарады. Әйелі аяздан келгендей қымтанып алыпты. Көрпе жамылмай-ақ қойса несі кетеді екен деп ойлады. Әшейін іш киіммен жата кетсе де болатын еді ғой! Әнеу қызыл түстісі жарасатын еді. Шымылдық желпілдеткен алғашқы түннен бергі, «бақандай он жыл ішінде» жорық атаулыны, түнгі шабуылды Санат өзі бастап келеді. Бірде-бір рет әйелінің өзі біліп, шабуылға көшкенін көре алмай, аһ ұрып келеді. Егер олай болғанда неке төсегіндегі ғаламат жаңалық ретінде қабылдайтын еді. Тіпті қызық болары сөзсіз. Түннің әлдебір уағында Санат, от болып лапылдап, пыс-пыс етіп әйеліне өмешегі үзіле төніп жатады. Таң атып келе жатқанда әйелінің әлде бір жеріне жармасып жатады. Болмаса кез келген жеріне қолын жүгіртіп, сумақы иегіне біткен бес тал сақалын танауға тыға қояды. Тек шабуылдың қызған кезінде ғана әйелі өзінен асып түсетін де, тойымсыз пиғыл танытатын. Ашылған сәттерінде тіпті аршындай түсіп, шөлі қанбайтын да, Санат өзін қораш сезініп, кінәдән өзегі өртенетін. Өзінің еркектік қуатының бұдан да күшті, құралының бұдан да ірі болмағанына опық жейтін. Айыбы әйелінің бірде-бір рет шабуылдың білтесін тұтатпағаны еді. Сосын басталуы бір сарынды бұл шайқастар Санатқа мағынасыз сезіле бастаған. Уақыт өте келе, әйелін өзінің күңі ретінде қабылдауға дейін барған. Ұрғашыға қыры жоқ, әрдайым әйеліме адал болсам деп армандайтын, күнәдан пәк жігіт соңғы кезде қыз-келіншектермен тым шүйіркелесіп бара жатқанына, бойында қасынан өткен қыз-келіншектерге бұрылып бір қарамаса, іші кебетін әдет пайда болғанына бола қарадай үрейленіп жүрді.

	Санаттың шарасыз жанары енді жатын бөлмеге қадалды. Әйелі ұйқыға кеткен. Санат бір сәт барсам ба екен деп, ойлады да, ол ойынан дереу жиренді. Өйіткені енді қайтып алдымен әйелімнің көрпесін көтермеймін, енді қайтып алдымен шабуылға өтпеймін деп өз-өзіне серт берген тұғын. Гап осында болып тұр. Және бұл серттің сәтті орындалып жатқанына да, бір айдың жүзі болған. Етбеттеп жатып, ұйықтай алмай қиналды. Мазасыз ой мен тәтті ұйқы қатар жарысып, бір-біріне жеңістік бермеді.

	Санаттың есіне енді жұмысындағы мүсін қыз түсті. Алғаш көргенде ол қыз тауыстай таранып, терезеге көз тастап, мұңайып отырғандықтан Санаттың көзіне адамнан көрі мүсінге ұқсастау әсер қалдырған. Сосын Санат оны сыртынан мүсін қыз атайтын. Жұмыста ең ұзақ отыратын адам екеуі болғандықтан да, әр нені шүйіркелесетін. Ортақ тақырыбы махаббат турасында еді.

	– Ағай, әйеліңізді бір көрсетсеңізші деген бірде мүсін қыз.

	– Суретін көріп жүрсің ғой!?

	– Ағай, сондай сұлу дейді ғой, қашан ертіп келесіз, ай жүзін бір көрейікші.

	– Үш баланы сүйретіп қалай келеді, көресің әлі деген. Бірде мүсін қыздан:

	– Неге осы ел қатарлы көйлек кимейсің деп сұраған. Арада бірнеше күн өткен соң ол жұмысқа көйлекпен келген. Тобығына түсіп көлкілдеген ұзын көйлек өңін ашып тұрған.

	– Не болса да, шолақ көйлек кимедің бе деген Санат ыржалаңдап,

	– Маған шолақ көйлек киюге болмайды.

	– Е, неге аяғың оқтау сияқты ғой!

	– Гәп, басқада. Сол күні Санат жерге түсіп кеткен қаламын алмақшы болып еңкейген. Қарсы алдында отырған мүсін қыз ұзын көйлегінің етегін дізесіне дейін көтеріп алыпты. Сол кезде оқыс көз тоқтатқан. Балтырының тамырлары білеу-білеу боп адырайып тұр екен. Қысқа көйлек кимеу себебін сонда түсінген. Ал анау шектелген қуыстағы бір жапырақ ақ шүберекке көзі түскенде денесі дір ете түскен. Содан бері бір сезім сол қызға итермелейтін болып жүр.

	– Ағай, сізге бірдеңе айтсам ренжіисіз бе,- деген тағы бірде қутыңдап. Бір ғана мініңізді айтайын.

	– Түк те ренжімеймін.

	– Сол жақ танауыңыздың ішінен ылғи да бір тал қылшық қылтиып тұрады.

	– А...

	– Сәніңізді де сол бұзып тұр, әйітпесе жігіт біткеннің серкесісіз. Сосын әппақ қолымен айна ұсынған.

	– Мінекиіңіз. Айнадан көзі оттай жайнаған өзінің сұлу кескінін көрген. Айыбы сол жақ танауының ішінен расында бір тал қылшық ерапайсыз қылтиып, бір жағына иіріліп алыпты. Отыз қанша жылдық өмірінде, айна алдында сыланған, мұртын күзеген, тіпті кейде қыздар сияқты қасын ептеп қырған қаншама жылдардан бері байқамағанына таңданды. Көңілін бұлт бүркей қалды. Жұлып алмақшы болып еді, жұла алмады. Мұрны дыз етті. Тұмсықтан жеген иттей, басын ішіне тарта қойды. Көзі жасаурап кетті. Мүсін қыз кішкентай ғана қайшы дайындап тұр екен, сонымен қырқа қойды.

	– Әйеліңіз айтпаған ба, қарамай ма тегі? деді. Санат жақ аша алмады. Жүрегіндегі әйеліне деген шексіз сүйіспеншілік жасырынған құпия мекенге, иненің жасуындай ғана мұз түйіршігі пайда болды. Артынша ол түйіршік біртіндеп ұлғайып бара жатқандай сезілді. Қайта мүсін қызға жүрегі жылитынды шығарды. Сол күні кеште әлгі қылшықтың өтеуі ретінде оны театрға апарған. Қатарласа жүріп, қыз білегі қолтығына оралғанда жұмыр жүрек денесінің әрбір жерінде тыным таппай тулап жүргендей болған. Сол күні ол қыздың өзіне кет ары емес екенін байқаған. Қыз жанының жомарт екенін де естіген. Бірақ көбелек сезім қонақ таба алмай жүрген.

	Ақыры мүсін қызға хат жолдады.

	– Жаным.

	– Не боп қалды.

	– Ұйқым келмеді.

	– Не үшін?

	– Білмеймін.

	– Әйелің ше?

	– Теңкиіп ұйықтап жатыр.

	– Жақсы екен.

	– Кекетпеші!

	– Неге ренжисің?

	– Өзің не қылып жатырсың?

	– Көзім енді ілініп бара жатыр еді.

	– Киімшең бе әлде тыр жалаңаш жатырсың ба?

	– Талтайып жатырмын.

	– Қасыңа барып талтая кетсем қалай болады?

	– Әйелің мәңгі жинай алмайтындай етіп, шатыңды айырып жібермей ме?

	– Мен одан қорықпаймын.

	– Қорықпасаң кел онда. Жарты сағатта жетпесең кіргізбеймін.

	Санат орнынан тұрып, жатын бөлмеге кірді. Әйелін оятты. Әйелі бір ауық ұйқысын аша алмай, бет-ауызын быржитып қойып, басын көтеріп бір орнында отыра берді. Жарықтан ұялған көзін Санатқа қадап:

	– Жүрегім алағызып тұрғаны, сағат екі болайын депті ғой деді.

	– Сағат екі болса жүрегің алағызушы ма еді?

	– Жай боп кетіпті, неге ұйықтамағансың дегенім ғой! Шәй қояйын ба? Санат жауап қайтармады. Әйелі жастыққа қайта бас қойды. Санат тағы жұлқылады.

	– Тұршы сөзім бар.

	– Айта бер, ояумын. Осылай тыңдай берейінші.

	– Қырыспай тұршы. Ер адам бірдеңе айтқанда қырыспай тыңдау керек. Әйелі басын көтерді.

	– Сен менің сол жақ танауымның ішінен қылтиып тұратын қылшық туралы неге айтпағансың.

	– Не?

	– Он жылдан бері неге айтпағансың деймін?

	– ...

	– Мен кеттім.

	– Қайда? Дауысы бейне шошынған адамдай, жарықшақтана шықты.

	– Комиссия келе жатыр. Ертең түнде де, келмей қалуым мүмкін.

	– Есікті іліп ал!

	Әйелі орнынан тұрып, артынан ілбіді. Үстіне пальтосын жапты. Қолына машинасының кілтін ұстатты. Әлгі өзі дайындаған тамақты сумкасына салып жатыр еді, Санат салдырмады. Есікті іліп жатып машинаның оталғанын естіді. Орнына қайта жатқанда машина қозғалып бара жатты.

	Санат сол кеткеннен үш күннен соң бірақ оралды. Есіктен кіре қанталаған көзімен әйеліне үрке қараған. Бойынан ет ұрлаған иттей бөгде қылық байқалған. Тұнық көзі тұманданып, лайланып алыпты. Ол осы үш күн ішінде күнәға белшесінен батты. Сол үш күн ішінде әйелінің өзін, тотыдай түрленіп, есіктің алдында сарыла күткенін білген жоқ. Есіктен кірген жерден әйелі оның денесінен мүңкіген бөтен әйелдің иісін сезіп, терезені ашты. Түнде жатқанда оның майкасынан бөтен әйелдің үш тал жирен шашын тауып алды. Ол қорылдап тұрып ұйықтаған еді. Аңқау байқұс сақтықты үйренбепті. Әйелі оның қалта телефонындағы әлгі хаттарды түгел оқыды. Тіпті кейбір ұятсыз суреттерді де көрді. Оларды бір-бірлеп өшірді. Сосын сұңқылдап ұзақ жылады.

	Күндер өтіп жатты. Бұдан кейін де әйелі, Санатты ас үйден күтетін әдетін өзгерткен жоқ.

	Алматы, 2013 ж.





Министр

	(әңгіме)

	Мені қызметке қабылдаған күні-ақ, директор, сұқ саусағын мұрныма тигізіп тұрып: «Министр келеді, андағы шашты құрт, ретті киін» деген. Содан бері менің басым, ай сайын шаштаразға домалаумен болды. «Барды киіп, бақанымды қолыма ұстадым». Тіпті кейде қатын баланың ауызындағысын «шыр» еткізіп тартып алып, үстіме жамай салатынмын. Қатын байқұс: «Бір көйлекпен елу алты тойға барыппын, енді өзің бар» дейтінді шығарды. «Табаны күректей» төрт жыл өтті, министр тұрғой, мекемемізге «күйлеген сиыр» да кірген жоқ.

	Бірақ соңғы айда үйреншікті өсектің білтесі қайтадан тұтана бастады. Өсек екенін талай мәрте сазға отырғанымызды біле тұра, дедек қағу әдетімізге айналған. Дәліз толы адам сеңдей соғылысады. Гу-гу әңгіме. «Бір айдың алдында ұшаққа мініпті», «Астанадан жолға шығыпты», «Кеше Алматыға келіпті», «Бізге де көзінің қыры түсейін дегені ме», «Әй, қайдам жұмыссыз қалмасақ болды ғой!», «Түскі асқа да шығармайтын болды ау, мыналар!», «Түскі асың не? Дәретханаға шыға алмай жүріп» деген сияқты қысыр кеңестер.

	Байқаймын осы жолғысы рас сияқты. Бәрінің түрі өрт сөндіргендей. Әншейіндегі көп бастықтың барлығының үні өшкен. Орынбасардың жүзі сынық. Бухгалтер басын жерден алмайды. Отделкадр қаһарынан айырылған. Қазынашының табаны жерге тимейді. Осыларға таңым бар. Министр келеді десе болды «үріккен қойдай» дәліздің ана басынан мына басына тынымсыз сауылдайды да жүреді. Ал, жай қызметкерлердікі не екен деймін-ау, тірсектері тірсектеріне соғылады. Қан-сөлінен айырылған. Қастарына жетіп барсаң: «Ойбай, министр келе жатыр екен» дейді бет терісі құрысып. Бір жерлерін кесіп алатындай, несіне қорқады екен деші. Осыны ойласам қаным басыма шапшиды.

	Дәретханаға кіре бере менің де жүрегім дүрсілдеп қоя берді. Құдай-ау, мыналар тілімен жалап тазартқан ба? Еденнен өз сұлбамды көрдім. Сасық иістің орнына аямай себілген иіс судың хош иісі бұрқырайды. Шүмектен ыстық су атқылап тұр. Қасына сұйық сабын қондырғысы орнатылыпты, үрпін сипасаң қымбат бағалы сұйық сабын көпірши ағады. Оң жаққа қолыңды созсаң, «мамықтай үлбіреп» түсті қағаз ілінеді. Ал сол жаққа созсаң арқыраған аппарат қолыңды кептіріп ала жөнеледі. Қабырғаның жартысын жарқыраған айна иелей қойыпты. Міне, керемет! Соның бәрін үнемдей істеттім. Зәрем ұша бастады. Қорықпай қайтейін. Ғажаптанарлық жағдай. Мен үшін тосын құбылыс. Кабинетке қарай қайқаңдап ала жөнелдім.

	Аракідік дәліздің бір шетінде бүрісіп тұрғам. Кадрлар бөлімінің меңгерушісі бажылдап жетіп келді қасыма. «Ойбай, жүніңді қампит. Мынау не, әруақ құсап арбиып. Семіз көрсет өзіңді. Тура таласқыш иттер бар ғой! Дәл солай гүжірей! Әп, бәле. Денеңді қорбиыт. Молодец. Тік ұста, минстрдің алдында ұятқа қалдырасың ғой мына түріңмен» деп жауырыным мен иықтарымды мытып-мытып жіберді де, біз өкшесін тықылдатып, тырағайлап өз жөніне кетті.

	Ішке кірдім. Кәбинетке қамалған қарашаның соңғы қытымыр суығы бетімді қапты. Сүт пісірімдей отырмастан буын-буыным қақсап әкетіп бара жатты. Көк желкем құрыса түскендей болды. Мұрным бітіп, бырқырай қалдым. Жалап көріп едім, тісімнің қызыл еті мұздай суық екен. Шай ұрттадым. Денем өзіме бағынбай дірілдей бастаған соң, еріксіз шифонерге ұмтылдым. Тоныма орана түсіп, малақайымды миқита қойдым. Жүнімді қампиту керек қой.

	Орынбасардың орынбасары кіріп келді ішке.

	– Әй, суық шақырмай, шеш андағыңды, Сібірде жүр ме едің? Колхозда отырған жоқсың ғой! Өзің ойлашы, министр келе жатыр, министр. Ел болып отау көтергелі тұңғыш рет министр бас сұғайын деп тұр. Кіріп келді делік ал, сен отырсаң тап бір ұл тапқан қатындай қымтанып. Не болады. Ойлашы өзің?

	– Шаңырағымыз ортасына түседі онда.

	– Әуселеңді көрер едің!

	– Апай, тоңып өлетін ...

	– Жап-жас болып ап, шеш, құрт андағыны!

	– Қараша бітті, жылу болса әлі ...

	– Сөйлемей шешінші алдымен!

	– Майра апай денеңді қорбит деген соң, қорбиттым.

	– Не дейді ей, мынау. Жібереміз жылуды. Министр келсін. Біз шошқа тағалап жүр дейсің бе? Адам орналастырдық. Анау үлкен ағашты көрдің бе? Тура соның басына бақылаушы қойдық. Ақша төлейміз оған да. Әне, жардай боп отыр. Министр жақындай бере бізге хабарлайды. Бітті, министр есіктен кіре бере жылуды әп, деп жібере қоямыз. Сен сәп деп ғыж-ғыж қайнайсың. Мына кабинетің бар ғой, хи, хи, хи, монша болады, монша. Бізді ерігіп жүр дейсің бе? Сендердің қамдарың, есіңді жи,- деді де шыға жөнелді.

	Мен отырмын ін аңдыған иттей боп. Сәлден соң есік сайқалси ашылды. Қазықтай қақидым. Таныс көзілдіріктің арғы жағынан, таныс көз жылтырады. Кабинетті тінте, алақ-жұлақ етті. Таныс мұрын, пыс-пыс етіп иіскелей жөнелді. Сосын, біздей үшкірейіп, тура маған шүйіліп келе жатты. Сол біздей мұрынның астындағы кемпір ерін сапылдай жөнелді. Көп бастықтың бірі:

	– Бәсе, тамақтың иісі сендердің кабинеттен шығып тұр екен ғой!-дейді тап бір ұры ұстап алғандай қоразданып.

	– Ойбай, дедім. Ауызыма сөз түспей. Түстікке ыстық тамақ ішпегелі біраз болды емес пе? Сыртқа шыға алмаймын. Сосын ептеп, нетіп, ешкімге сездірмей, дәм таттым. Жалғыз самса ғана.

	– Сендерге айта-айта ауызым и болды. Ептеп, бір самса дейді. Қайдағы бір самса. Бәрін аралап шықтым, тура сендердің кабинеттен шыққан иіс бүкіл дәлізді алып жатыр. Балық консервісінің иісі. Оған нан батырып жегенсің. Егер дәл қазір министр жетіп келсе, коридордан кіргеннен тамақтың иісі бұрқырап тұрса, кабинетте тамақ ішетінімізді білсе не боламыз?

	– Арам қатамыз ойбай. Ырымыңыз неткен жаман еді.

	– Мына шырмауықша шырмалған тоқ сымдарың мен пысылдаған тифалыңды, қиқы-шойқы столыңды көрсе, не боламыз?

	– Онда мен мына тірліктен баз кешем, басеке! Ант ішейін!

	– Басқалар қайда?

	– Төменде гүл шоқтарын көтеріп алып министрді күтіп жүр.

	– Ал сен ше?

	– Осында бір адам отырсын деп әдейі қалдырған.

	– Гүлге ақша бердің ғой?

	– Бердім, бердім. Қуалап жүріп бердім.

	– Осы жолы министр сөзсіз келеді. Әйтеубір келеді. Көр де тұр.

	– Келеді. Келмегенде несі қалды, басеке. Сіз келеді десеңіз, енді келеді ғой! Мен айтсам бір сәрі.

	– Мынаның бәрін құрт. Ретке келтір деді. Сосын шығып бара жатып:

	– Тәк, сен сезесің бе, қандай мекемеде жүргеніңді. Есіңнен шығарма, сен базар емес, министр арнайы келіп көзден кешіретін блатной мекемеде қызмет істеп жүрсің. Сен осыны мақтан тұт. Сен мынауский жігітсің деді, басбармағын шығарып.

	Мен ол кеткесін біраз ойға шомдым. Осы мен расында керемет жігіт шығармын. Елден қай жерім кем. Енді келіп министр қолымды алғалы отыр. Ел секілді арса-арса болып базарда жүрген жоқпын. Түн баласы көз ілмей, күзетте жүрген жоқпын. Жарқыраған кабинетте, арқырап отырған жәйім бар. Іштей масаттандым. Жалғыз отырып езуімді ыржиыттым, тіпті сықылықтап күліп алдым. Сосын дереу есімді жиып, телефон тұтқасына қол создым. Алдымен өз үйіме жалғадым. Ар жағынан әйелімнің дауысы шықты.

	– Бізге министр келе жатыр.

	– Білем, өмір бойы айтып келе жатырсың.

	– Осы жолы рас.

	– Қашан келмекші?

	– Бүгін. Тап қазір. Таяп қалды.

	– Мәссаған.

	– Неге, мәссаған.

	– Қорқам.

	– Қорықпа. Қайта мына жаман байыңды мақтан тұтуың керек.

	– Әрине... Кешке ет асып қояйын ба?

	– Етіңді қоя тұр. Алдымен мынаны ұқ. Сен министрдің келе жатқанын әкеңе хабарла. Ал мен өз әкеме хабарлайын.

	– Алдыңғы жолғыдай ұятқа қалмаймыз ба?

	– Осы жолы рас, жүрегім сезеді. Сезімім сыбырлап тұр. Көршілер тегіс естісін. Келістік қой.

	– Келістік жаным. Сүйдім сені. Өстіп жүріп адам боп кетсек екен.

	Телефон тұтқасын қойдым. Сосын сәл ойландым да, туыс-туғаныма, қыз-келіншектерге, достарыма, әсіресе мені менсінбейтіндеріне, соның ішінде ұзақ уақыт хабарласпай кеткендерге түгел телефон шалып айттым. «Жәй отырғам, әншейін, министрді күтіп баяғы, келмейді, бір кеп алса кетпейді. Білесің ғой! Біздің жұмыс осындай. Бір мыжыған, қыртыңбай жұмыс. Ішің пысады. Үйге апарып жүрем бе? Ресторанға күте саламыз ғой қазынадан» деймін маймөңкелеп. Арасында «менің қолымды алып қайтқысы келетінін айтыпты» дегенді ептеп қыстырып жібердім. Олар болса недәуір қауғалақтап қалды. «Жұмыстың оңайы жоқ қой, Бәке» дейді. Тіпті кейбіреуі үйлеріне қонаққа шақырып та үлгірді.

	Тұтқаны қоя бере, телефон шырылдай жөнелді. Баяғы әйелім:

	– Әкем орайды қолдан жібермесін дейді.

	– Қайдағы орай.

	– Әкем орай адамға бір рет қана келеді. Сонда ұстап қалсаң ұстап қалдың, болмаса мәңгі қапы қаласың деді. Бұл жолы орай сенің алдыңнан жорғалап өтейін деп тұр, мүйізінен шап берсін дейді.

	– Түсінсем бұйырмасын.

	– Әкем саған бақ қонайын деп тұр екен дейді. Әлі жас егер осы жолы министрдің көңіліне жақса бітті. Қажалып жүрген жамбасы, тура ана жақтағы жұмсақ креслоны бір-ақ иіскейді. Тіпті ебін тапса, жабысып қалуы мүмкін. Сосын ептеп, өсе беруге болады дейді.

	– Түсінген сияқтымын.

	– Талсаң да, еңіресең де министрдің көңілін тап. Қара тамаққа қашанғы қақтығамыз. Дамбалыңның қырық жамау екенін мен ғана білем. Сөйт жаным!

	– Ойыма салғаныңа рақмет. Қолымнан келетін сияқты.

	Тұтқаны күлімсірей қойдым. Денем жеңілдегендей болды. Әрі-беріден соң қайтадан жабырқай бастадым. Министрдің мұнша кешігетінін білгенде қайната-қайната шайдің буымен болса да кабинетті біраз жылытып алар ма едім. Бар киіміңді кие алмай қалшылдағаның қорлық екен. Енді кабинет моладай құлазыды. Ермек керек қой! Аш болсамда бір тынбай тісімді шұқылай бердім. Өз-өзімнен белгісіз әуенге сап ыңырсып қоям. Таңертеңнен бергі әдетіме басып, жүгіріп барып батареяны сипадым. Алақаным сәл жылулықты сезгендей болды. Өз түйсігіме өзім сенбей, қайта-қайта батерияны сипаладым. Жайлап ыси бастаған сияқты. Демек министр келді деген сөз. Жүрегім зырқ ете түсті. Коридордан жанталаса адымдаған аяқ дыбысымен бірге «келді, келді», «осы жолы рас келді» деп жарқышақтана шыққан дауыстар естілді. Орныма құмайдай жалп еттім. Есіктен бастығым бастаған қызметтестерім сығылыса кірді. Таңертең шығарда қуаныш торлаған жүздерін енді үрей билепті. Апыр-топыр отыра кетісті.

	– Министр пәле іздеп келе ме, жала іздеп келе ме? Тәңірге ғана аян. Естеріңді жиыңдар дейді бастығымыз.

	– Аға, сіз бастап мақтап беріңіз, біз қостап ала жөнелейік!

	– Жағымпаздық деген қазір қоғамның ең үлкен дерті боп тұр ғой! Осы жағымпаздықпен алысам деп жүріп-ақ шашыма ақ кірді. Егер мен жағмпаз болғанда бар ғой, кемінде осы министрдің орнында отыратын едім. Турашылдығымнан өсе алмай ақ кеттім. Бетке мақтағанды қойыңдаршы осы.

	– Әйтеуір өзім ауызыма тас салып алғам.

	– Өле алмай жүрмемем, ауызымды ашсам доңыз боп кетейін! Демек бұл іс мен ойлағаннан әлдеқайда қауіпті болғаны ғой. Мен де бірдеме деуім керек еді. Үнімнің шығатынына сенбедім.

	Дәлізден саңқылдаған дауыстар естілді. Бара-бара жақындап келе жатқаны білінді. Аяқтар сөйлесіп жүр. Команданы қалт жібермейді. Әрі бейберекет, әрі мағынасыз тыпырши басылған аяқ дыбысы, сосын маңғаз басылған аяқ дыбысы анық естілді. Есік жартылай ашлғандықтан, тура біздің кабинеттің есігіне келіп тірелгенін сездік. Мына маңғаз басылған дыбыс дәу де болса, министрдің аяқ дыбысы, анау жанталаса тыпырлап жүрген аяқ дыбысы директордікі. Ал қалғандары нөкерлері. Ішттей топшылап үлгірдім.

	Есік айқара ашылды. Ішке өне бойыңды тітіркендіріп, жүрегіңді шымшитын, соншама сүркейлі бір ағыс кіргендей болды. Сосын барып министр және біздің директор бастаған топ кіріп келе жатты. Кәдімгі ет пен теріден жаралған министр. Адамнан аумайды. Тек қана сұсты. Терісі жып-жылтыр. Қазықтай қақшия қалыстық. Бастығымыз дізесін столға аямай ұрып алып, қатты қиналды. «Абайла!» деді министр бастығымызға қарап сойған түлкідей ыржиып. Бастығымыз болса бетін бір нүктеге беріп, басы салақтады да қалды. Көзінің ақ пен қарасы алмасып кеткен. Оң аяғының ұшы тынымсыз жер шұқылайды. Ит көрген мысықтай мазасыз. Оң жақ тізесінің оңбай жараланғанына көрген көз шүбә келтірместей. Оң қолымен сипалай берді. Жүзінде ауырсыну бар. Бет-ауыз тыржың-тыржың етеді. Министр жылы жымиды. Директор шамды айналған жынды көбелек сияқты министрді айлана асты-үстіне түсуде. Бойы әдеттегісінен бір қарыс шөгіп кеткен бе, жоқ, әлде бүкірейіп қалған ба? Әйтеуір бір қалыпсыздық бар. Өмірі күлмейтін адамның шектен тыс тырқылдай бергені сөлекет екен. Дауысында әсем саз пайда болыпты. «Барлық жағдай жасалған, міне көріп тұрсыз. Бізде бәрі бар. Министірлікке рақмет» дейді сызылып. «Осының бәрі сіздің арқаңыз» дейді тұрғандар тегіс жамырап. Мен де қосыла кетіп ем, жараспады. Артында қалып қойдым. Дауысым соншама сүйкімсіз шықты. Бастығыма қарадым «осының бәрі сіздің арқаңыз» дейді басын жерден алмай. Жансыз мүсін сияқты тапжылмай әлі тұр.

	– Басекеңе не болған дедім, хатшы қызға сыбырлап.

	 Не болғаны қалай?

	– Температурасы көтеріліп тұрған жоқ па? Салмақты еді ғой!

	– Қайдағы салмақты. Нағыз әртістің өзі. Тізесін әдейі соқты, cценарий бойынша. Көрдің ғой қатты орайшыл. Министрге әбден жақты. Көр де тұр. Осыдан өспесе мына мұрынымды түбінен кесіп берейін.

	– Жағымпаздыққа қарсы ақтық деміме дейін, ең соңғы жалғыз тамшы қаным қалғанша, жаназам шығарылғанша күресем деуші еді ғой!

	– Жағымпаздықтың дәнін себушілер ғана осылай айтады.

	– Ал, диектор ше?

	– Ол кісінікі далбаса.

	Министрдің көзі кенет төргі қабырғада ілулі тұрған бастықтың әкесінің суретіне түсті. Кәдімгі қазақтың қарапайым қара шалы. Иегінде сақалы бар тұғын. Өмірден ерте озып сүйегіне әлдеқашан қына шықса да, қақпастың суреті төрімізден ойып тұрып орын алған. «О, эта, Абай» деді жалғыз-ақ ауыз. Сол сөз жетті. «Иә, Абай!» дедік тегіс шу етіп. «Иә, Абай» деді директор шиық-шиық етіп, «неткен қырағы көз». Төрт жыл бойы күттіріп, сонау Астанадан, сонау министрліктен тек осыны айту үшін келген сияқты. Министр есікке беттеді. «Аға асығыс, самолет қазір ұшады. Сау болыңыздар»,- деді көмекшісі тоңқаңдап еріп бара жатып. Ең төмен жақта, тура шыға берісте, есіктің көзінде отыратынмын. Алдымнан лыпылдап өтіп барады. Денем дір ете түсті. Күткен орайым әдіра қалып барады. Тұманданған болашағым көз алдыма бұлыңғыр сағым боп елестей қалды. Жүрегім денемнен бөлініп, осы министрмен бірге кетіп бара жатқандай. Жансызданып орнымнан теңселіп кеттім. Сол бұлыңғыр сағымның ішінде шашы үрпиіп әйелім жүргендей. «Орайды жіберіп алма!» дейді бұртиып. Дереу есімді жиып үлгірдім де «министрді жібермеңдер, жақсылап күтіңдер, тамақ ішпей кетіп қалмасын, байлап-матасаңдар да, тамақтандырыңдар» деп бар дауысыммен айғай салдым. Дауысым тыныш кеңістікті жара, ары қарай жаңғырып, ауада қалықтап бара жатты. Сосын әсері қандай болды екен деп жағалай көз жүгірттім. Барлығы маған аянышты кейіпте қарай қалыпты. Бастығымның ерні жыбыр ете түсті. Директордың басы кекжең етті. Іштей қызғанды деп түйдім. Министрге қарасам бір аяғы сыртта, бір аяғы іште артын беріп тұр екен. Жауырыны қозғалады. Терең тыныстап тұрған шығар дедім. «Сасқан үйрек артымен сүңгиді» деген рас екен. Сөзімнен жаңылдым да, «мен бір арзан кафені білем, шашлығы ауызда ериді» деп қойып қалдым. Министрдің денесі қозғалған жоқ. Тек басы ғана артына жүз сексен градус бұрылып маған қарады. Тірі министрді жақыннан көргеннің мұншалықты қорқынышты болатыны, үш ұйықтасам түсіме кірмепті. Түрі енді әуелгісінен мүлде басқаша, қаһарлы сезілді. Мені иегімен нұсқап «мынау қайдан кіріп кеткен» деді аса маңғаз бейнеде. «Мынаны кім жұмысқа алған»,- деді директор беті бүлк етпестен. «Ей, сенің атың кім еді ей?»,- дейді бастығым жаңа көргендей. Төрт жылдан бері менің атымды жаттап үлгіре алмапты-мыс. Жүрегім тас төбеме шықты. Онсыз да қара суықта ішкен шайдың зәрі өтіп тұрған мен байғұс, бұтыма жіберуге сәл-ақ қалдым. Министр артына бұрылмай кетті. Көмекшісі енесіне ерген күшіктей, жете алмай әлектеніп бара жатты. Директор өң-түстен жұрдай, қуа жөнелді. Оның артынан жығылып-сүрініп орынбасары кетті. Қалғандар жаназадан кейін, өлікті қабірге аттандырып боп, үйде қалған әйелдердей азаптанды. Қандарын ішіне тартып, ағзудай ағарып алыпты. Қайғы тұнған көздерімен мені ішіп-жеп өліп барады. Тура сол өлімге себепші қандықолға қарағандай қарайды. Мен әлі түсіне алғам жоқ. Министрді қызғанды ма, жоқ әлгінде бірдеңе бүлдіріп қойдым ба? Миым жетпеді. «О, дәретхана, сен неткен қасіретті ең» деп айғайлағым келді.

	Сүт пісірімдей уақыт өтті. Бұл аралықта мен өзімнің сұмдық жексұрын екеніме анық көзім жетті. Директордың орынбасары келіп тұр ырсылдап. «Директор шақырады»,- дейді. Осындай орсынбасарды қайдан тауып алатынына таң қалам. Неткен шаршамайтын аяқ, неткен шыдамды бас деші. Қашан көрсең құйрығын бұтына қысып алып, шапқылайды да жүреді. Әр жолы қара аспанды төндіре келетіні бар. Директор «сенің шашыңды алуға бұйырса, бұл басыңды алып жіберуге дайын». Бағынбауға шараң жоқ, директор айтты деген бір ауыз сөзбен ауызыңды тығындай қояды. Бітті. Дірілдейсің. Әйтеуір өз басым орынбасар атаулыны суқаным сүймейді.

	Сыртта бір тобы үймелей қалыпты. Мені ғайбаттап тұрғандарын жүрегім сезді. Қастарына шақырмады. Қайта маған қарап қойып, бастарын шайқап, жер тепкілей, зәрін шаша күрсініп қояды. Орталарынан сүйретіле өттім, жарыла жол берді. Бейне қабаған иттен ығысқандай. Ту сыртымнан тура атаукересін тоя ішіп, дар алдына ілбіп бара жатқан қандықолға қарағандай, жақтырмай қарап тұрғандарын сездім.

	Директор бұл жолы сұқ саусағын мұрныма емес, көзіме тигізіп тұрып сөйледі. Жасаураған көзім тоқтаусыз жыпылықтап, кірпігім дірілдеп тұрды. Қара тырнағы көзімнің қарашығын сойып түсе жаздады. «Сен хайуан,- деді, менің бүкіл ғұмырымды ойрандадың, тоқсан тоғыз ұрпағыма жеткелі тұрған дәулетімнің күлін көкке ұшырдың! Кет!»,- деп ақырып жібергенде бір уыс болып қусырылдым. Дауысынан терезенің әйнегі сыңғырлап кетті. Сосын, екі қолымен басын шеңгелдей сұңқылдап жылады. Қатты аяп кеттім. Орынбасары бастаған бірнешеуі менің желкемнен алып, дедектеткен беті сыртқа бір-ақ атты. Өзімді тоқтата алмай, табаным жерге әрең тиіп, жығыла жаздап бара жатқан мені қуып келіп, май құйрыққа бір екі асатып жіберді. Маңдайыммен жұмсақ бірдеңені сүзе тоқтадым. Өз бастығым екен. «Иттің қара қасқасы екенсің. Бұдан кейін көзіме көрінуші болма, қазірден бастап құры!» деді. Осылай «мүйіз сұраймын деп, құлақтан айырылған» тоқал ешкінің кебін кидім.

	Құжатымды көтеріп тайып тұрдым. Дәл дәретхананың алдынан бухгалтер тоқтатты.

	– Көтінен алғыр қатындар, қағаздан дым қалдырмапты, сабынды алақанын толтыра істетеді ей өздері. Мекемені аяса қайтеді. Сендер еркектер қайта ондайды істете білмейсіңдер. Қалайда көп артылды. Сен ерлер дәретханасының ішіндегі қағаз бен сабынды маған алып шығып берші. Ыңғайсызданып тұрғаным.

	– «Байдың асын байқұс қызғанады» деп тыржың еттім. Айтуын айтып алып, қатты қорықтым.

	– Немене, тағы айтшы, деді өз көзіне өзі сенбей.

	– Бір-бірден боқтап тұратын уақытым жоқ. Бәріңнің әкеңнің ауызын ... дедім де мойын бұрмастан тайып тұрдым.

	– Шашын жайып жіберіп бірінші қабатқа дейін қуалады. Мен жеткізбей кеттім.

	– Басым ауған жаққа, сенделіп біраз жүрдім. Сосын үйге қарай аяңдадым. Құдай-ай қайттым енді. Әйелімді сабасам ба екен?

	Алматы, 2012 ж.





Ояну

	(әңгіме)

	Қараңғы түннің кіреуке пердесін сөккілеп, табанымнан тесіліп жаяу тартып келе жатқам. Тал қараңғылығына ене берген едім, «Алдашының ала арқаны» мойнымнан орала түскені. Тоқта,- деді зілді дауыс. Денем қалтырап, мұздап сала берді. Көмекейім таңдайыма, таңдайым тіліме жабысып қалғандай. Жүрегім бір сәтке тоқтап, есесіне соғуын жиілете түсті. Әдетте пышаққа жығылған адамдардың жаны қалай төзеді екен деп ойладым. Бетіме жарқ етіп жанылып, кеңірдегіме жылтырай тірелген пышақтың жүзі жанымды шығарып барады.

	 Қозғалма, қозғалсаң тұрған жеріңде бауыздай салам! Көк желкемнен тірелген тапаншаның мұздай суық ұңғысы суқанымды ұшырды.

	 Жаныңның барында ақшаңды түгел шығар! Болмаса бір тал оқпен жаныңды жаһаннамға жіберем. Дәл қазір қара құсыңнан тесік пайда болмасын десең, ілікке алар не нәрысең болса тездетіп түгел алып шық!

	Ол аз болғандай үшінші біреуі бетімнен шапалақпен аямай осып-осып жіберді.

	 Мынау сөз ұға ма, ей, өзі!,- деп нұқып қалғанда сұқ саусағы көзіме сүңгіп кетті. Қалтамды тінтіп өліп бара жатыр. Қара бақайыма дейін тер сорғалап кетті. Талдар да сазарған, тамдар да сазарған, қара аспан тіпті қанын ішіне тартып түнеріп алыпты. Тек қана қара жер құшағын жайып, жұтқалы тұрғандай! «Құдай-ау, мыналарға немді берсем екен? Әлде неше-ай бойы белімді кілтілдетіп, буынымды сыртылдатып, маңдайыммен жер сүзіп жүріп тапқан азғантай нәпақам қолыма бүгін ғана тиген еді. Әлде соны берсем бе?! Ілмиген қатын, имиген шеше, тырбиған сәби мені ауыздарын ашып күтіп отырған жоқ па? Онсыз да көнтірсек боп әрең жүр. Қайтсем екен? Ажал мен ақша таразының екі басында ырғалып тұра қалды. «Сорлыға сойыл бұрын тиеді» деген осы екен-ау! Шынымен қыршынымнан қиылдым ба?! Өмір деген сірә жарқ етіп сөнген жарық қана ма? Осыны ғана ойладым. Көзіме тек қана қараңғы қабір елестеді. Көршеңгел әкетіп барады. Кәлимаға тілді қалай келтіруші еді. Ұмытып қалыппын. Білмеймін де. Жо, жоқ, есіме енді келді. Тілімнің ұшында ғана тұр. Айта алмадым. Іштей ойлап көрейінші. Ойым тұманданып барып быт-шыты шықты. Әттең, өмір-ай! Осынша қымбат болар ма ең. Қап. Аналар бүркітше шеңгелдеп барады. Шапалағының өтіп кеткені-ай! Ызам келді.

	«Қысылғанда қымыран іриді». Оң қолымның жұдырығын түйіп шекеме тигіздім. «Аллайһи, біллаһи, Алланың құлы Мұхамметтің үмбетімін. Алладан ғана қорқам. Алланың атымен ант етейін, дәл қазір қалтамда «сымбылдың сідігі де» жоқ. Атсаң ат, шапсаң шап!» дедім. Бейне біреу құлағыма сыбырлап тұрғандай. Ауызмнан қалай шыққанын білмей қалдым. Айтарын айтсам да, зәре құтым қалмады. Өмірімде Алланы тұңғыш рет есіме алған шығармын. Айнала тылсым тыныштыққа шомды. Түн жап-жарық болып кеткендей. Танауымның алдына жұпар иісі аңқығандай болды. Кеңінен күрсіндім. Демімнен шыққан ащы зәр ауада қалықтап бара жатты. Көзімнен бір түйір ащы жас бұрқ етті. Қол-аяғым өзімдікі емес сияқты. Басым да, тіпті тұтас денем де өзімдікі емес сияқты. Бойым балқып, ләззаттанып барам. Бейне моншадан шыққандай жеңілдендім. Тегеурінді қолдар сылқ етіп, төмен түсті. Тапанша қынына сүңгіді. Пышақ жерге дыңғыр етті. «Кете бер!»,- деді бұрынғыдай өктем емес, қоңыр дауыс.

	Артыма қарамастан алшаңдай басып кетіп бара жаттым. Бейне барлығын оңды-солды шашып тастап, жеңіспен адымдап бара жатқандай. Былай шыға бере зыттым-ау келіп. Аяғым аяғыма тимей жүгірдім. Әлгілер қайта қуып келіп бас салатындай. Дәл қазір адам тұр ғой жылқыға жеткізбеспін. Аяғым жерде емес, ауаны қармап бара жатқандай сезілді. «Өмір осыншама қымбат болар ма, жан осыншама тәтті болар ма?! Тұтас ғұмырымды біреулер ақшаға сатып алып жүргенін енді сезгендеймін. Ғұмырымды апталап, айлап кім-көрінгенге, оңды-солды сатып жүргендеймін. Құлашымды көкке сермеп айғайлап қоям, бақырып қоям. Жүгірген беті есікті соға-моға үйге бір-ақ кірдім. Өрттен қалған құрым кигіздей түтігіп, теріге малшынған жүзімді көрген шешем мен әйелім шошып кетті. Шешем ұшықтап жатыр. Шақалағым шыңғырып жылайды. Көрпеге бір-ақ сүңгідім. Қалтырап тоңып барам. Ауызым жабылмай баяндап жатырмын. Есімнен бір жолата адасқандаймын. Ары қарай не болғанын білмеймін. Өлген екем. Ақіретке орап қабірге тығып жіберіпті. Ақ халатты адамдар сұрақтың астынан алып жатыр.

	— Мына қол кімдікі?

	— Кімдікі несі, өзімдікі...

	— Қайдан алдың?

	— Құдай берген.

	— Құдай не үшін берді?

	— Білмеймін... рас білмеймін.

	— Аяқ кімдікі?

	— Құдай берген.

	— Басыңды қайдан алдың?

	— Өзімдікі.

	— Өтірік айтпа! Жүрегің қап-қара, бетің аппақ. Әр мүшең әр түрлі. Құдайға жала жаппақсың ба? Көзді қайдан алдың?

	— ...

	— Өкпе-бауырыңды суырып алмай тұрғанда иесіне қайтар!

	— ...

	Есімді жиғанда таң рауандап қалыпты. Әйелім маңдайыма қайта-қайта су орамал басып отыр екен. «Жедел жәрдем келіп укол салды. Жүйкесі жұқарған дейді. Таң атқанша ұйықтамай сандырақтап шықтың»,- деді.

	Шай үстінде әңгімелеп берген едім, барлығы үрпиісе қалды. Әйелім садақа беруді айтты. Шешем: «балам-ай, Алланың атымен ант ететіндей ақшадан өліп пе ең, мұның болмапты, дегенмен су ішерлігің бар екен, періштең қағыпты»,- деді күрсініп.

	Еліктей үркіп екі күн өтті. Бұл күндері мен иманға келе бастағам. Денем жеп-жеңіл, жүрегім байыз тапқан, артық армандарымнан баз кешкем, дүние гүл-гүл жайнайды. Ғаламат. Мешітте құжынаған халық арасында ине шаншар жер жоқ. Алақ-жұлақ етіп табан тірер орын таппай жүр едім. «Бауырым, бері кел. Мұнда орын бар»,- деп алпамсадай біреу, қолымнан жетелеп қасындағы бос орынға тұрғыза қойғаны. Намаз басталып кетті. Алдымдағы тақиялы біреуге қарап мен де сәждеге бас қойдым. Ол жығылса, жығылып, шалқайса шалқайып, әр қылығын қалт жібермедім. Қасымдағы әлгі жігітке көзім түсе кеткен еді. Ол екі көзін менен алмай, қыбыр еткен қимылымды қайталауда. Маған қарап ыржиып күліп қояды. Шамасы мен сияқты қара дүрсін біреу тәрізді. Өзін бір жерден көрген сияқтымын. Қайдан көріп едім. Әлде дауысы таныс па? Есіме түсіре алсамшы. Қап! Ұят ай ә, елден бұрын жығыла-мығыла жүгіріп келіп, «Ассалаумағалейкүм, қабыл болсын, қабыл болсын»,- деп қолымды қос қолдап ұстап сілкіп жатыр, жіберетін түрі жоқ. Білген тілегімді айтып сытылып шыға бердім.

	Мүйістен айнала беріп, «Бауырым, тоқташы» деген дауысқа жалт қарасам, әлгі жігіт.

	— Мені танымадың ау, деймін.

	— Кешірші, шынымен танымадым.

	— Мен сені танимын, бірақ атыңды білмеймін. Түнеу күні ші...

	— Қай күні?

	— Түнде тал арасында...Тұтығып қалды. Сені тонамақшы болғанбыз. Жүзі тайқып кетті.

	— А, сен бе едің? Енді есіме түсті, маған пышақ кезеген жігіт. Машина жарығымен түрін байқап қалған едім. Дәлдің өзі. Ауызы жабылмай сапылдай жөнелді.

	Құдай көріп тұр ғой! Шынын айытсам біз талай адамның қанына ортақ болғанбыз. Талай адамды таяққа жыққанбыз. Керек десең талай адамды мүгедек еткенбіз. Әй, солардың обалы кімде?! Осыған мақтан ететінбіз. Бізден қорықпайтын адам жоқ деп ойлаушы ем. Қателесіппін. Сен қорықпадың, жігіт екенсің. Сенің сол күнгі екі ауыз сөзің маған қатты ой салды. Сол сөзіңді естігеннен кейін, көкейімде «Мен осы кіммін? Адаммын ба, итпін бе» деген жалғыз сұрақ тікендей қатып тұрып алды. Шынымды айтсам бауыздай салайын-ақ деген едім. Қолымда жан жоқтай, бейне көтерілмейтіндей сезілді. Кейін аналарда солай дейді.

	Сол күні түнімен дөңбекшіп ұйықтай алмай шықтым. Түс көріппін. Түсімде көптеген адамдармен көкке шыққан екем. Барлығы қолдарының қанын сорғалатып, білезігінен кесіп жатыр. Зәрем зәр түбіне жетті. Екі көзім төрт болды. Лоқсып-лоқсып жіберіп:

	— «Бұларың не»? деуге шамам әрең жетті.

	— «Алла ризалығы үшін екі қолымызды түгел кесеміз, Алла Тағалаға арнап кедей-кепшікке ас береміз»,- дейді аналар қаннен қаперсіз. Әншейіндегі бұзақылардың барлығы, Алланы еске ала қалыпты.

	— Қойыңдар, өз қолын өзі кескені несі, бұларың болмайды. Тоқтатыңдар, деп быжалақтап жүрімін. Жер төңкеріліп бара жатқандай. Ауызым екі жаққа қисайып, қарысып қалыпты, тұтығып сөзге әрең келеді. Көзімнен жас па, ірің бе, бірдеңе парлап жатыр.

	— Сен не, қолыңды кеспейсің бе?

	— Онда барып тұрған кәпірдің өзі екенсің?!

	— Біз қазір қол тұрмақ, көзімізді түгел ойып береміз. Тілімізді суырып беруге дайынбыз. Сен қара да тұр, бізден үйрен дейді.

	— Ойбай, үйренетін несі бар, көрсем көзім шықсын? Кебісімді іле сап тұра қаштым. Бауы байланбаған екен сартылдап зәремді ұшырды. Жынданып кеткендеймін. Артыма қарауға бата алмадым. Бір заманда талықсып ұйықтап кетіппін. Тағы түс көріппін. Түстің ішінде де, түс болады екен-ау!

	 Сен, өлдің,- дейді адамдар.

	 Жоқ, мен тірімін. Ақ кебінге орап жатыр. Тірі адамды өлді дегеннен артық қорлық болмас.

	 Өлмесең өлтіреміз. Биік құздан лақтыра салды. Шелпек боп түстім. Сүйегім саудырап, миым шашылып кетті. Енді шынымен өлгендеймін. Тас қараңғы үйде жатыр екем. Көз алдымда ербеңдеген елестер.

	 Хош келдің дейді.

	 Жоқ, мені шығарыңдар.

	 Өлген адам тірілмейді. Үнім бір жолата өшті. Ауызым сөзге келмейді. Айғайлағым, жалынғым келді. Дыбысым шықпады. Көз жасым өзен боп өзімді тұншықтырды.

	— Кес қолыңды.

	— ...

	— Кес деймің, Алла ризалығы үшін!

	— ...

	— Менікін кес, менікін кес, деп шуылдап жатыр біреулер.

	— Онда біз кесейік. Қолында үлкендігі айғырдың ауызындай қайшы ұстаған елес төніп келеді.

	— Көзін қосып оя салшы.

	— Көзді қойып бәлемді, мұрнын кесіп алайын.

	Ояна кетсем бастырылып жатыр екем. Үрейленіп кірпік айқастыра алсамшы. Таң ата бере тағы түс көріппін. Өте қорқынышты. Кешегі көрген түсімді естісең, жаның түршігеді, айтуға жүрегім дауаламайды. Түс. Түстің ішінде түс. Оның ішінде тағы түс. Бірінен бірі қорқынышты. Сосын бүгін жұма намазға келіп тұрған бетім. Сені көргенде бірден тани кеттім. Әрі қуандым әрі неге екенін білмеймін, өне бойым дірілдеп кетті. Саған рақмет айтуды жөн көріп, артыңнан қуып жеткен себебім осы еді. Енді болды, жаным байыз тапты.

	— Қабыл болсын!

	— Рақмет, өзіңдікі бірге болсын!

	— Анау жолдастарың ше?

	— Мен тәубама келгенде, олар қайда барады дейсің? Менің қол шоқпарларым емес пе? Өзім жөнге салармын. Онсыз да содан бері естері шығып жүр.

	— Дұрыс қой енді!

	— Мені кешесің ғой?

	— Кешпегенде ше? Сол кезде ақ кешкен болатынмын.

	Бұл кезде алғыс айтуға тиісті адам мен екенімді ол мүлде сезбеген еді.

	Алматы, 2009 ж.





ПӘТЕР ІЗДЕП ЖҮР ЕДІК...

	(әңгіме)

	Кещелер қашанда авторды өз кейіпкерлерімен салыстырып ләзәт алады. Бұл қашанда дұрыс емес. –Андрэ Моруа.

	Алматыны алты айналып, жетім бұрышты жеті айналғанда өкшем опырылып түсті. Енді маймақ жүріске бастым, аяғым ауырды деп келіншегім отыра кетті. Пәтер іздеп жүр едік...

	Құмырсқаның илеуінше қайнаған жетім бұрыштан бізге лайық пәтер табылмады. Табылмады емес, табылды-ау, әкесінің құнын сұрайды, тіпті делдал саған қарайтын емес, сөйлесу үшін де кезекке тұрады екенсің.

	— Пәтер бар ма, апай?

	— Бір қыз керек.

	— Пәтер бар ма, ағай?

	— Бір жігіт керек.

	— Апа, пәтер керек еді.

	— Екі қыз керек.

	— Келіншегім екеуміз тұрсақ бола ма?

	— Болмайды, келіншегіңнің қасына бір қыз қос та, өзің басқасын жалда.

	— Пәтер керек еді.

	— Жас отау керек.

	— Біз жас отаумыз, – қуанып кетіппін, дауысым шәңк етіп шықты.

	— Онда естіп ал, елу мың теңгеден, жүз елу мың теңге үш айдың ақшасын алдын ала тапсырасың.

	— Бөліп тапсырса ше?

	— Онда барыңдар ары.

	Сасқанымнан келіншегіме қарадым, маған жаны ашыған болу керек, естісе де, естімеген боп тұр. Аппақ бетінің ұшына аздап қан шапши қалыпты, көзінен мұң байқалады, қасынан алыс тұруға тырысып, тағы бір маклерге қарай жүгірдім.

	— «Шаңырақта» бір үй бар, жас отбасын тұрғызады,– деді қара келіншек. Кеудемдегі өшіп бара жатқан үміт оты жарқ еткендей болды.

	— Қанша болады?

	— Он мың теңге, үш бөлмелі жаңа үй.

	— Шаңырақ алыс па?, – дедім келіншегіме бұрылып.

	— Өте алыс қой...

	— Амал жоқ, шамамыз соған жетеді, үш бөлмелі үй болса болады екен.

	— Жарайды, келістік.

	— Тауып берген ақысына мың теңге төлейсіңдер.

	— Мінеки, мың теңгеңіз.

	Қалыңдығы бір елі, тозығы жеткен, іші шимайға толы дәптеріне үңіле түсті.

	— Мынау телефоны мен аты-жөні. Сұлушаш тәте жіберді дейсіңдер.

	— Қожайынмен бірге тұрмайтынымыз қандай жақсы болды, – деді келіншегім жол-жөнекей құлағыма сыбырлап, бұрынғы жәбір-жапаны ұмытқан адамдай өте көңілді, жымың-жымың етеді, еріксіз жымиып күлген болдым.

	Қолым дірілдеп, ішімнен иманымды үйіре түсіп, телефон құлағын бұрадым. Ар жағынан ер адамның барылдаған жуан дауысы шықты.

	— Ало, кім?

	— Ало, ассалаумағаликум, Сәкен аға ма екен?

	— Иә, мен.

	— Сұлушаш тәте жіберді. Пәтер іздеп жүр едік..

	— Қайдағы пәтер, өткізіп жібергенбіз үш күн бұрын.

	— Сұлушаш тәте он мың теңгеге үш бөлмелі пәтер бар деген болатын.

	— Он мың теңгеге тауық кепе де жалдай алмайсың бауырым,– деді де телефон тұтқасын тастай салды.

	Ашудан жарылардай мелшиіп тұрдым да қалдым.

	— Әкеңнің-ай, делдал алдапты,– дедім келіншегіме.

	— Не деген опасыз адам еді,– дейді келіншегім дауысы дірілдеп.

	Жұлым-жұлымы шыққан маршрутканың ішіне есіктен ытқып шығардай сығылып әрең сыйдық та, қонақтаған тауықтай бір-бір аяғымызды көтеріп тұра қалдық. Маршрутка қиралаңдап жетім бұрышқа қарай тартып келеді. Ойым әлгі алдамшы әйелді тауып алып, сазайын тарттыру. Ең болмағанда қолымда жүрген туфли өкшесімен маңдайдан тарс еткізу. Ызадан булыққаным сонша, ішімнен тынып әрең келем, жол бойы келіншегім екеуіміз бір ауыз үн қатысқан жоқпыз. Массаждан шыққан адамдай қиралаңдап жеттік ақыры. Делдал әйел сужұқпастың өзі екен, біздің қайтып келетінімізді білгендей тайып тұрыпты.

	Барахолкадан бір-ақ шықтық. Көше бойымен әр дарбазаға жалтақтай қарап, барлап келемін. Бір кезде пәтер жалдаймын деген жазу көзіме шоқтай басылды. Қуанғаннан айқайлап жібере жаздап, бетімді шымшып өзімді әрең тежедім. Қожайын ұйғыр әйел екен, бізді суық қарсы алды.

	Айнадай жарқыраған жап-жаңа үйдің қарсы алдындағы тозығы жеткен үлкен үйдің іші жын сасыған қараңғы дәліз екен. Артынан еріп келеміз. Таусылып болмайтын бұрылмасы көп дәліздің түбіне барып, бір-ақ тірелдік. Ең соңғы бөлме, ең соңғы үмітім. Көзім сәл үйірлескендей болды. Қоян екеш қоян да інін дәл бұлай қаза алмас-ау, сірә?! Қыртыс есікті шалқалай ашты, үш аттап төрге жеттім, құлашымды жайып едім, саусақтарымның ұшы қабырғаға тиді. Сол жақ бұрышқа ұзынынан екі төсек қойылыпты. Төсек емес, үсті-үстіне қиюластырып, кірпіші, шөркесі аралас бірдемелердің үстіне жатқызып қоя салған тақтай екен. Сол тақтай төсектің біреуінің тең жартысы есіктің артындағы үйді бөлген кездегі бетон қабырға мен тақтай қабырғаның арасындағы бос аралыққа кептеліп кіргізіліпті. Егер осы қуыс болмаса бір ғана төсек сыятындай. Үш метр үйге төрт метр төсек, әне, солай сыйып тұр. Оған кір-кір, мақтасы салбырап, тозығы жеткен матрац төселіпті. Өртенген, әлде май тамғаны белгісіз, кейбір жерлері сарғыштанып кеткен. Оң жақ түпкі бұрышқа бойы жерден әрең асатын кішкентай үстел қойылыпты. Ырғап көріп едім, билеп тұр. Енді байқадым, үлкен бір залды келсін-келмесін, иттің ұясындай қылып сансыз бөлмелерге бөліпті. Тақтаймен бөлсе бір сәрі. Қыртыспен қиюластыра беріпті. Соның керегеге тірелген соңғы қуысы бізге бұйырып тұр. Саңылауларының ар жағында пәтершілердің қарасы анық көрінеді. Сол сәт арғы беттен сәбидің шырқырап жылаған ащы үні естілді. Қыртыс қабырғаның үстіңгі жағы төбеге бір қарыс жетпей қалыпты да, сол ашық аралыққа небары жалғыз ғана шырақ орнатыпты. Арғы жақ пен бергі жақ сол жалғыз шыраққа тәуелді. Егер шырақ сөнсе, екі жақ та жарықсыз қалайын деп тұр.

	Есік жақ қабырға да итеріп қалсаң құлап түсердей, қаусап әрең тұр. Бірақ ол оң жақ қабырға сияқты ашық емес, сәл де болса жиі шегеленіпті. Опырылған оң жақ тоқал өкшемен еденді ақырын теуіп көріп едім, ескі төсеніштің шаңы бұрқ етіп балағыма шапшыды. Шамасы бізден бұрын аяқ киімін шешуді білмейтін біреулер тұрған тәрізді.

	— Қоныс жайлы болсын,– деген дауысқа жалт қарасам, ақ күмістей ұзын сақалы кеудесін жапқан қария қарап тұр екен, қапелімде сасқалақтап қалдым.

	— Бірге болсын, ата,– деппін.

	— Е-е, балам менсінбей тұрсың-ау, ә! «Ер жігіт бір терінің ішінде неше арып, неше семіреді». Біз де жүрміз ғой! – деді солқ-солқ күліп. Осы арада қожайын әйел килігіп кетті.

	— Алсаңдар осы үй бос, он мың теңге, қарап тұратын уақыт жоқ, тез шешіңдер.

	Келіншегім маған қарады, мен келіншегіме қарадым. Екеуімізде де үн жоқ. Қария күлімсіреп: «Әй, балаларым-ай!» деп басын шайқап қояды.

	— Аяғым ісіп кетті, жетім бұрышқа енді бармай-ақ қояйықшы. Өкшем ойылып қалды-ау деймін, удай ашып тұрғаны.

	— Келістік,– дедім. Ауызмнан осы сөз қалай шыққанын да сезбей қалдым. Артынша елден қай жеріміз артық, өзіміз сияқты қазақтар екен ғой осында пәтер жалдап жүрген,– деп қоям күбірлеп. Өзімді-өзім жұбатқан түрім.

	— Мына үйде бір нәрсе жетіспейді,– деді келіншегім, аналар кеткесін сылқ-сылқ күліп. – Бір нәрсе жоқ.

	— Бір нәрсе?! Бір нәрсе ғана емес, бұл үйде ештеңе жоқ.

	— Бір нәрсе ғана жоқ.

	— Телевизор ма?

	— Жоқ.

	— Айна...

	— Қойшы, айна біздің не теңіміз. Өзің соқырмысың. Көзіңді ашып қарасайшы.

	— Өзің айтшы ал.

	Кенет жарық сөнді де, үйдің іші қараңғылыққа шома қалды.

	— Өй, жарыққа не болды,– деп недәуір сасқалақтап қалдым.

	— Мен өшірдім,– дейді келіншегім сыңғырлап.

	— Жындымысың, жақ шырақты.

	— Не нәрсе жоқ екенін тапсаң жағам.

	— Бәрі жоқ бұл үйде. Ештеңе жоқ.

	— Әдейі істеп тұрсың ба, әлде, соған да миың жетпей тұр ма?

	— Бала қорқады, жарықты жағыңдар,– деген еркек дауысы шықты қыртыс қабырғаның ар жағынан.

	— Терезе жоқ,– деген әйел дауысы шықты қыртыс қабырғаның ары жағынан. Шырақ жарқ етіп жана қалды.

	— Терезе жоқ дейді?

	— Иә, терезе жоқ,– деді келіншегім.

	— Терезе жок,– деп қарқылдап күлді ер мен әйел.

	— Терезесі жоқ үй де болады екен-ау, ә.

	Қырсықтың көкесін жатарда көрдік, екі адам еркін айнала алмайтын куықтай бөлме, ермек етерлік дәнеңе жоқ. Жалғыз шырақты жағып-сөндіру құқы бізден бұрын келгендіктен көршімізде болды. Сол себепті жарықты сөндіруге бата алмадық. Ерте ұйықтайын десек, біреу-міреу қыртыстың саңлауларынан сығалап тұрған секілденді де, киімімізді шешуден арландық. Астымызға бірдеңе салып бүктетіліп жата кетуге еден тым лас екен. Оның үстіне егеуқұйрық талап кететін түрі бар. Амалсыз бір төсекке қырымызбен қысылысып жаттық. Мен келіншегіме суық тиіп қалмасын деп түпкірге жаттым. Келіншегім әле-сәле қозғалып қояды. Тар төсекке сыймай жатқанын сезіп, өзім шет жаққа алмастым.

	Ұйқы келер емес, жалмауыздың жалғыз көзіндей жарқыраған шырағы құрғыр көзімді талдырып жіберді. Көршінің жас нәрестесі жағы талмайтын жылауықтың өзі екен. Қарсы бөлмеде жатқан ақсақал күрк-күрк жөтеледі. Оған есік жақтағы құрылысшы жігіттер соғыстырған рөмке сыңғыры, бір-біріне сөз бермей гәукіген ащы дауыстары қосылды. Біресе барқырап ән айтқан болады, біресе орысша-қазақша араластырып боқтасып қояды. Бөлмелер бөлек-бөлек болғанымен ауасы ортақ екен. Терезенің пайдасын енді білдім. Мүңкіген иіс кеңсірігімді ашытып барады. Мұрныма арақтың сасық исі келді, оған анда-санда темекінің түтіні қосылады. Сөйтіп жатып ұйықтап кетіппін...

	Қай мезгіл екенін білмеймін, ояна қалсам, терге малшынып жатыр екем. Қайда жатқаным есіме түсіп, көңілім ортайып қалды. Уақыт өткізу үшін тамақтан кейін мұрнымыз терши отырып екі шәугім шәй ішкен едік, сол қысып барады. Еріксіз далаға шығуға тура келді. Сипалап жүріп жарықтың түймесін әрең тауып, жасқана жақтым. Бір бұрышқа маңдайымды, бір бұрышқа тіземді соғып жүріп, бұлың-бұлың дәлізбен далаға әрең шықтым. «Уф!»,- деп кең тыныстап, рахаттанып қалдым. Дәретхананы үйден недәуір алысқа салыпты. Солай аттай беріп едім, тайыншадай екі төбет тұра атылды. «Өлген жерім осы ма?»,- деп ойлап үлгергенім жоқ, тілеуіңді бергір ұйғыр қатын ол екеуін білектей шынжырмен мықтап байлаған екен. Төбеттердің күркіреген дауысына арқаланып, малақайдай-малақайдай бес-алты қанден қосыла шәуілдеді. Солардан қашқан беті жан дәрменім қалмай дәретханаға бір-ақ сүңгідім. Қайтарда да иттен қашқан мысықтың күйін кешіп жүріп үйге әрең жеттім. Қандендерден оншалық қорықпадым, ит үрсе есім шығатын әдетім бар еді, әсіресе шәуілдеген дауыстан қатты мазасыздандым.

	Тәтті ұйқы құшағында жатқан жерімнен келіншегім қатты жұлқып оятып жіберді, үйдің іші тастай қараңғы.

	Тұр деймін түс болды, тұр тез, – деп есімді шығарды.

	— Сонша ерте оятатын, не күн туды басыңа?

	— Ертесі несі, түс болды.

	— Онда шырақты жақсаңшы.

	— Тоқ жоқ, күндіз өшіріп тастайды екен.

	Басымды жастықтан жұлып ала сала, далаға жүгіре шықсам, Күн дәл төбеге таяп қапты.

	Кешке пәтерімізге өте жақын бір досым келді. Бұл біз бас құрап үй болғалы келген тұңғыш қонақ еді. Сол себепті бір жағынан қуансақ, бір жағынан қатты қысылдық. Сыртқа шәй қайнатқалы шыққан келіншегімнің қасына барып едім, қайнап тұрған еттің көбігін сүзіп жатыр екен.

	— Етті қайдан алдың, – дедім таңданып.

	— Көрші әйелден қарызға сұрап алдым.

	— Ұят-ай!

	— Ұялмай-ақ қой, бірер күннен соң ауылдан ағам келеді, телефонмен сөйлестім, ет әкелетінін айтты.

	Досым: «Екі адамның арасына есі кеткен түседі» деп, қоярда-қоймай шабаданның үстіне жайғасты. Келіншегім екеуміз төсекке отырдық. Дастарқанның үсті недәуір жайнап кеткен екен. Мен келіншегімнің мұндай тағамдарды қайда сақтап, қайдан әкеле қойғанына таңмын. Табақ толы етті жағалап, енді ауыз тие бергенде, қыртыс есікті біреу жұлқып ашты. Қожайын әйел екен. Ашулы, дүрсе қоя берді.

	— Мынау кім? – Қатар атып тұрыстық.

	— Досым еді, тәте.

	— Сендер жас отаумыз, басқа ешкіміміз жоқ деген едіңдер, енді үшеу болып алыпсындар. Мен сендерді білем, көбейіп аласындар. Үйді қоқсытып жіберіпсіңдер, түнімен темекі шегесіндер бұрқылдатып.

	— Қашан шектім мен, темекі шекпеймін, – демекші болып едім, досым білегімнен тартып қалып, үндеме деген сыңай танытты.

	— Сізге тамақтан кейін барып түсіндірейін деп отырғам, ақшасын берем ғой.

	— Қадірлеріңді кетіргенше сөйтпейсіндер ме, баяғыда! – есікті тарс еткізіп жапты да бұлқан-талқан болып шығып кетті.

	Досымнан ұялып, кірерге тесік таппай тұрмын. Келіншегім сыр білдірмегенсіп, жымиып күліп қояды. Досым иығымнан қағып жұбатқандай болды. Қожайынға ақша апарған кезде, бір кеңдеу ескі темір төсек берді. Досымды соған жатқыздым. Торы салбырап, құйрығы жерге тиді.

	«Үш күннен кейін адам көрге де үйренеді», біз де қараңғы пәтерге үйірлесе бастадық. Таңертең тастай қараңғы пәтерде шалбарымның қайда тұрғанын, жейдемді қайда ілгенімді, аяқ киімімнің қай жерде жатқанын ойланбай-ақ табатын болдым. Тіпті шалқалап жатқан беті қиналмай қол созсам болды, қуықтай пәтердің қай жерінде болса да іздеген дүниемді оңай бас салам.

	Бұл күндері ел ауылдан туысым келетін болды деп қуанса, мен туысым келетін болды деп қорқатын болдым. Әуел десеңіз, дәл мынандай кезде әкем мен шешемнің келуін де қаламайтын едім. Бұл менің жалғыз қорқынышым. Қайнағам келсе қайттім, ойбай, ұят болды-ау! Қайсы төсекке жатқызам деп сары уайымға салындым. Телефонмен сөйлескенде «әдірісін айтқан соң, өзім тауып барамын» деген еді. Бір күні кеште ойламаған жерден жаңбырлатып жетіп келмесі бар ма, лашығымызды көріп шошып кетті. Есіктен төрге дейін көзі шарасынан шыға жаздап үрейлене көз жүгірітті. Шай ішіп отырмыз, шабаданның мен қозғалған кездегі қаудырлаған дыбысынан басқа тырс еткен дыбыс шықпайды, ешкімде үн жоқ.

	— Шай ішіңіз, аға, – деймін қайнағама жалпақтап, іштей шәйді аз ішсе екен деп тілеймін, түзге шығу бұл үйде қиямет екенін қайнағам байғұс қайдан білсін! Ештеңе ойламастан сораптап отыр. Бір кезде үйдің төбесінен тамшы тама бастады. Отқа қақтаса да, тер шықпайтын тандырдай денемді суық тер басты. Себепсіз ыржақтай бердім, ауылдың әңгімесін сұраған болып сөзге тарттым, жарытып ештеңе айтпайды. Әдетте ауыз-ауызына жұқпайтын шешеннің нақ өзі еді, енді ұртына су толтырып алғандай-ақ үнсіз отыр. Тамшының тамғанын пайдаланып, терлеп жыбырлатып әкетіп бара жатқан желкемнің терін әкесін танытып отырып сүртіп тастадым. «Қайыршыға жел қарсы» деп енді дастарқанға тамшы тама бастады, тамған сайын жүрегіме біреу ине пісіп-пісіп алғандай күй кештім. «Қайнағамның ыдысына тамшы тамыза көрме» деп Алладан іштей тілей бергенім сол-ақ екен, кесенің дәл қасына тамшысы түскірдің тамып-ақ кеткені. «Тамыза көрме» деп іштей бәйек боп мен отырмын. Әне бір тамшы ернеуін сүріп те өтті. Әне тамып та кетті қайнағамның шыныдағы шайына. Маңдайымнан сұп-суық тер бұрқ ете қалды. «Тер ыстық болушы еді, осындай да суық тер болады екен-ау!» деп таңғаламын. «Басқа шыныға құяйық» деп қайнағамның шынысына қолымды соза беріп едім, ол: «керегі жоқ», деп шәйді сылқ еткізіп іше салды. Ашуланғаны ма, жоқ, бізді ұялтпау үшін солай істеді ме, ол жағын білмедім. Енді қайнағама қарайтын менде бет жоқ.

	— Бұрын тамшы тамбаушы еді, не болды екен, ә, – деп ұялғаннан төбеге қарап едім, келіншегім:

	— Біз келгелі жаңбыр бірінші рет жауды ғой, – деп түйеден түскендей дүңк еткізді. Бетіне жалт қарадым. Қысылғанда менің сөзімді сөйлемегені қалай, дауысында діріл бар. Жүзі бұлт бүркеген күндей күреңіте қалыпты. Көзінің үсті домбығып, ұзын кірпіктерінің ұшынан мөлдір тамшы ыршығалы тұр.

	— Әнеу күні жауған секілді еді ғой, – дедім мыңқылдап. Жауап болмады. Бұрын шыны көрмеген адамдай шыныны қолыма алып сипалап үңіле бердім. «Жау жағадан алғанда, бөрі етектен алып» сол сәт дастарқанның екі шетінен екі тарақан пайда болды да, қарама-қарсы жорғалай жөнелді. Келіншегім шөгіп барады. Тарақан құдды соғыс майданына жекпе-жекке шыққан қас батырдай екпіндеп келді де, бір-біріне тұмсық түйістірді. Бір-біріне айбар шекті. Сосын шағылысты. Қайнағам теріс қарады. Әйелім бетін басты. Мен күйіп-жанып бара жаттым. Тамағым кеберси берді, құрт малтап отыр едім, сол құрт өңешіме тығылып қалғандай, сөйлесем дыбысым шықпайтындай сезілді.

	Мен қолмен ұстап, көзбен көруге болмайтын, өмірімде тап болмаған тылсым бір бақытсыздық күй кешудемін. Қайнағам тұнжырап, келіншегім жылап отыр, оған жаным ашыды. Ай мен күндей жарқыраған сұлу келіншек, ешкімнің қолы жетпеген, менің ғана қолым жеткен сұлу келіншек, үріп ауызға салардай аппақ сұлу келіншек көз алдымда жылап отыр. Мен оны жылату үшін алып па едім?! Оның көз жасы менің жүрегіме, жүрегімнің ішіндегі өзекке тамшылап жатқандай.

	Келіншегім тамақ жасауға сыртқа беттеді. Үйдің іші үй емес, төбесі түсіп құлазыған ескі моладай қаңырады. Жалғыздың күйін кешіп, мен қалдым. Қайнағамның бетіне қарауға дәтім шыдамады. Келіншегім бейне бір алыс сапарға кеткендей сағындым да қалдым. Бір сылтау тауып, мен де сыртқа атылдым. Қазан-аяқ жақта әбігерленіп жатқан келіншегімнің қасына бардым. Жылап тұр екен. Ту сыртынан қапсыра кұшақтай алдым, жақтыртпаған адамдай бұлқынды. Мен де жылап жіберіппін, көз жасым желкесіне тамып жатты. Келіншегім қарсылық көрсетпеді. Мұрнын пыс-пыс тартып ыдысын жуып жылап тұр.

	— Ана қатынға бар. Тез, пәле салады, – деді өксіп.

	— Үйінде жоқ, – дедім мен де өксік аралас.

	— Жаңа келді.

	Тұра жүгірдім, қараңғыда біреу өте шыққандай болып еді, қожайын әйел екен. Қайқаңдап ұшып барады. Біздің есікке таяп қалыпты.

	— Тәте, – дедім. Даусым жарықшақтанып шықты. Кілт тоқтады. Қатып киініп алыпты. Әдетте алба-жұлба жүретін. Сырттан келген беті екен, киімін де алмастырмапты.

	— Кім анау? – деді ашуланып.

	— Қайнағам еді, ауылдан келіпті.

	— Сендердің-ақ, қайнағаларың таусылмайды екен.

	— Апай, ақырын сөйлеңіз, естіп кояды.

	— Намысшылын, өздеріңше ақша бермей қонғызбақсындар ғой.

	— Міне ақша, – деп екі жүз теңгені ұсына берген едім:

	— Керегі жок, – деді сөзін шорт түйіп, – кетіңдер ертеңнен бастап.

	— Кетсек кеттік, қазір-ақ кетеміз, ит байласа тұрғысыз қу молаңнан. Естіген қайнағам естіді, аянудың жөні жоқ.

	— Қытайдан отыз шақты ұйғыр туысқандарым келе жатыр. Олардың бәрі үйге сыймайды, солар келем дегенше мына пәтерлерді тегіс жөндетіп қоюымыз керек. Сендер жатқан бөлмеге Лайкам жатады.

	Лайкасы иті еді. Біздің сонда ит құрлы да құнымыз болмағаны ма?! Дәл осы сәт ұйғыр қатын көзіме «Аш қасқырдай» елестеді.

	— Сен бізді кім деп тұрсың?

	— Онда бүгін кетіңдер, – деді де шығып кетті.

	— Кетсек кетеміз! Немене, сенен басқада үй жоқ па екен? – дедім кетіп бара жатқан әйелдің соңынан айқайлап. «Біз көшеміз» дедім сосын келіншегіме қарап.

	— Естідім.

	Үні аянышты шықты. Бөлмемізге баруға жүрексініп, қазан-ошақтың маңын торуылдадым да қалдым.

	— Ағамның қасына барсаңшы.

	— Мен ұялып тұрмын, садағаң кетейін сен баршы!

	— Жарайды, мен барайын, сен тамақ ішерде келерсің. Бөлмеге кіріп кеткені сол екен, дереу тасыр-тұсыр жүгіріп келді.

	— Ағам жоқ, кетіп қалыпты?!

	Осы сөз маған «ағам өліп қалыпты» дегендей қайғылы әрі аянышты естілді.

	Көшеге жүгіріп шықтым. Жаңбырдың астында, біреу тар кешені бойлап бара жатқандай көрінді. Қайнағам емес пе екен? Айқайлап шақырмасам жете алар емеспін. Бірақ не деп айғайларымды да білмеймін, «қайнаға», деп айқайлауым керек еді, айғайлай алмадым, атын не деп атайын. «Пәленбай аға» деп атайын ба? «Қайнаға» деп атауға мен татимын ба?

	Төңіректі шарлап қайнағамды таба алмай, құр сүлдерімді сүйретіп үйге қайтып келдім, келген беті ұйғыр қатынмен ұрсыстым. Ақыры шындап көшуге бекіндім. Көрпені буып-түйіп, иығыма салдым да, шабаданды бір қолыма ұстап, сыртқа беттедім. Басқа нәрсеге бас қатырмадым, үйде қанша қасық, қанша шыны бар, бәр-бәрі маған аян. Көп емес, көше-көше көндіккен пендеміз, сол себепті, ине-жібіне дейін бәрі менің санамда сайрап тұр. Қалғанын келіншегім колына ұстай салатынын сезіп келемін.

	Жаңбыр төпеп тұр. Түнделетіп жаяу келеміз, иығымда көрпе-жастық, қолымда шабадан, бірдеңелерін көтеріп келіншегім соңымнан еріп келеді. Көшелер шұрық тесік. Шұқырына аяғыңды малып алсаң суы шалп етіп, тірсегіңнен келеді. Алғашында қорғанып едім, сәлден соң соқыр адамша былшылдатып баса бердім. Алдымда машина көрінсе де, қорғанар мен жоқ. Машина көрінбеді. Такси ұстауға үлкен жолға қарай беттедік.

	Аялдаманың тұсынан шықтық, судан шыққан тышқандай аялдаманың астында жаңбырдан паналап тұрмыз. Ойым такси тосып, пәтер іздеу. Бағыма қарай жақсы біреу табылатын шығар деп үміттенем.

	Сіркіреп жауған ақ жаңбыр басылар емес. «Астыңнан су шықты ма?» деуші еді. Су емес, шу шықты ғой, су шығатын үйім болса, жеті түнде безбей-ақ, тұншығып өлсем де жата берер едім, әттең! Кенет аялдамадағы жарнама қағаздарына көзім түсті.

	Бізге қажеті бар ма екен деп үңіле түстім. Көзім жайнап сала берді, үй жалдап алғың келсе, хабарлас депті. Өңім бе, түсім бе? Неше қайталап оқып шықтым. Телефон нөмірі де анық жазылыпты. Дереу телефон шалдым. Ар жағынан:

	— Бұл кім? – деген еркек дауысы естілді.

	— Аға, мен ғой... Жарнамадан оқыдым, пәтер іздеп жүр едік.

	— Иә, бар... Бірақ қазір өте жәй болып кетті ғой.

	— Бәрібір, аға. Бағасын айтыңыз, қазір өзіміз барамыз.

	— Неше адам едіңдер?

	— Жас отаумыз, келіншегім екеуміз ғанамыз.

	— Үйленген бе едің? Бізге бала-шағаның керегі жоқ.

	— Мына кейпімізбен баланы қалай бағамыз аға, әзірше баламыз жоқ.

	— А, онда былай болсын, мен де әйеліммен бірге тұрамын, бір бөлмесін жалға береміз.

	— Канша болады, әдіресін айтыңызшы!

	— Бағасы жиырма мың теңге, қымбат емес шығар?

	— Қымбат емес.

	— Ертең келсеңдер қайтеді!

	— Жоқ, қожайынмен келіспей қалып, бізді қуып шыққаны.

	— Мына түнде ме? Неткен опасыз еді. Әй, өздерің де тентексіндер ғой тегі, тыныш жүрмегенсіңдер!

	— Жоқ, бізде кінә жоқ.

	Келіншегімнің жүзін жас жуып кеткен бе, әлде, жаңбыр суы жуып кеткен бе, әйтеуір малмандай су. Ерні дір-дір етеді. Жаңбырдан қорғана түсіп менің мимикамды бағуда.

	— Онда былай болсын, бауырым. Біз тыныштықты қалаймыз. Қонақ келмейтін болсын!

	— Жарайды.

	— Арақ ішуші болмаңдар.

	— Ол не дегеніңіз ағасы, мен арақ ішкен адамды өлердей жек көрем.

	— Мен ішем ғой, мені де жек көресің бе?

	— Жо-ға, сіз іше беріңіз, сізді жек көрмеймін.

	— Ха,ха, ха, тамақты бөлек жасап ішесіңдер.

	— Оны білеміз енді, бірге тұрып жүрміз ғой.

	— Келіншегің биік өкше аяк киім кимейтін болсын.

	— Неге?! Оның қатысы қанша?

	— Қатысы қанша дейсің бе-ей? Дәлізден кіргенде мазамыз кетеді ғой.

	— Жарайды.

	— Далаға шыққанда аяқтарыңнын ұшымен басып шығыңдар.

	— Неге?

	— Дыбысы шықпау үшін, әйелім ұнатпайды.

	— Айтқаныңыз болсын.

	— Ал кірген кезде....

	— Онда да аяқтың ұшымен кіреміз ғой?

	— Жоқ. Кірген кезде өкшелеріңмен ептеп, дыбыс шығармай кіресіңдер..

	— Мақұл, мақұл, мақұл.

	— Ал тамақ жасаған кезде...

	— Иісін шығармай, аяқ-табақты салдырлатпай жасаймыз ғой.

	— Оны қайдан білесің?

	— Аға, ау аға!

	— Тыңдап тұрмын.

	— Атаңның басы.

	— Не, сен... адам боқтадың ғой, кімсің өзің?

	— Боқтықтың үлкені мынау, естіп ал, қазақ былай боқтайды, жетпіс жеті атаңның басы, үй, тексіз хайуан сол! Ойнастан туған малғұн! - дедім де, телефонды жаба салдым.

	Жаңбыр толастайын деді, сүрепеті кеткен айғыз-айғыз көшемен қараңғы түн құшағына сіңіп барамыз.

	Пәтер іздеп жүрміз...

	Алматы, 2007 ж.





Сүмелектер

	(әңгіме)

	— Бауырым, қай факультетте оқисың?

	— Филология факультетінде.

	— Жақсы болды ғой, тақпақ үйретші!

	— Тақпақ білмеймін.

	— Мына тақпақтарды оқыған шығарсыңдар? Мұқағалидың өлеңдерін таңырқаған бейнеде алдыма қарай сырғытты. Оның ауызынан байқаусызда шашырап кеткен түкірігі:

	«О, махаббат, сен әлі тірі ме едің?!

	Көзімнен ғайып болған күнім едің.

	Гүлім едің, еліткен түнім едің,

	Ақ періште, мен енді тірілемін .

	Қолдай көр, ғашықтардың пірі мені», –

	деген сұлу жырлардың бетін былғап жатты. Тақпақ деп тақылдағаны кәдімгі қара өлең екен.

	— Оқимыз.

	— Басқа қандай тақпақтар білесің? Қаламын дайындай қалды.

	— Япырай, алтын уақытымды қайдағы бір әумесерге қиятын болдым-ау? Онсыз да сабақтан қашып келгем. Жоспарым бойынша аптасына бір роман оқуым керек. Ертең аптаның соңы.

	— Білем дедім кібіртіктеп.

	— Махаббат тақырыбы болсын, – деп езуін ыржита қалды. Қыздардың алдында керек боп тұр.

	— Махаббат жыры түгесілген бе?

	— Басқа қандай ақындар бар айтшы! Араластырайын.

	— Махаббат жайлы дейсің бе? Мағжанның өлеңдерін әкеліп оқы.

	— Кім?

	— Мағжан Жұмабаев, өлеңі таза махаббаттан туған, қандай қыздардың да жүрегін қытықтай алады, – деп анаған ақтарыла түстім.

	— Тағы біреуін айтшы.

	— Ім, ім, кә... не махабат жайлы дейсің бе? Тұманбайдың өлеңдері қыз жүрегін елжіретеді.

	— Кім дейсің? – деп, қабағы тыржың етіп, қаламы кідіре қалды.

	— Тұманбай?

	— Тұмбай, – деп, ананың беті бырыса қалды.

	— Тұманбай Молдағалиев.

	— Тұман Байғалиев.... әлде Тұман Ғалиев пе?

	— Тұманбай Молдағалев.

	— Бұл кезде орнынан тұрып үстелдің алдына шығып кеткен еді, тоқтай қалып:

	— Тұмбай ма? - деді бәсең үнмен.

	— Жоқ, қайдағы Тұмбай, Тұманбай. Енді қарыптап айтуға тура келді, Тұ..ман..бай Мол..да..ғал..и..ев.

	— Молғаев па?

	— Ой, тоба, Тұманбайды білмейсің бе? Жазшы Мол-да-ғал-и-ев. – Есімнен танайын дедім.

	— Ол Тұманбайдың кітабы жоқ екен деп, Мағжанның кітабын ғана көтеріп келді.

	— Мынауың Мағжанның прозасы ғой?

	— Прозасы несі тағы?

	— Проза, көрмейсің бе, кілең Мағжанның мақалалары, міне мынау «Шолпанның күнәсі» проза болмағанда, енді не?

	Ол тұтығып қалды. Мақаланың ішіндегі ара-арасындағы бірер шумақ өлеңдерді көшіріп жатыр. Әредікте ыржиып қояды. Көзіне ғашығы елестеп жатқандай. Кітаптың қызығына енді кіре беріп едім.

	— Қай жердікісің? – деді.

	— Қытайдан келгем. – Басы қайқаң ете түсті. Желкесін қасыды. Көзі бағжаң етті. Шамасы қитұрқы сұрақ енді басталатын тәрізді.

	— Қытайда киім арзан ба?

	— Арзан.

	— Қанша?

	— Қанша дерің бар ма? Ол енді әртүрлі ғой.

	— Туфли қанша?

	— Сапасына қарай ғой, арзаны да, қымбаты да бар.

	— Екі мың теңгеге жақсы туфли келе ме?

	— Келеді, әуелі десең екі жүз теңгеден, жиырма мың теңгеге дейін ала аласың?

	— Джинсы керек еді, джинсы қанша болады? Ішімнен қан кетіп, әрең отырмын. Басқа салғаныңның бәріне төзем, тек ендігі ары осындайларға жолықтыра көрмеші деп Аллаға сиындым іштей.

	— Джинсы отыз мың теңге, үш мың теңге, үш жүз теңге, саған қандайы керек? Отыз теңгеге де ала аласың, ескісін кием десең. Тегін кием десең күресінде толып жатыр.

	Екі езуін сипады. Содан екі алақанын бір-біріне кезек үйкеді де, өз джинсына, одан соң мойнын созып, менің джинсыма қарады.

	— Джинсының қандай модасы бар?

	— Модасы көп, қайсы бірін айтам.

	— Бауырым, құлағыңды бері әкелші, маған джинсы әкеп бере аласың ба? Тізесі текск-тесігінен.

	— Уақытым жоқ.

	— Сотка арзан ба?

	— Иә, арзан.

	— Маған жаздық демалысыңда сотка әкеп берші.

	— Өзің қай факультетте оқисың? – Таңдана қарадым.

	— Халықаралық қатынастар факультетінде.

	— Ә, солай де? Халықараласқан батырдың бірімін де? Ол жақтың ұялы телефоны қытайша, сен түсінбейсің ғой!

	— Сен түсінесің бе? – деп, дүрдік ерні тіпті дүрдие қалды.

	— Түсінгенде қалай?

	— Сөйлеші, қытайша сөйлеші, – деп қопақтап кетті.

	— Не деп сөйлейін?

	— Мен сені сүйем деші қене?

	Ести-ести ығыр қылған жауыр сұрақ жүйкемді жұқартып біткен. Біреуді өлтіріп алмайыншы деген қорқыныш жүретін кеудемде. Қытайшалап «Шешеңді...» – дедім. Ыржиғанда бір езуі жайлауға, бір езуі қыстауға жетті. Өзіне шексіз риза.

	— Джеки Чанды көрдің бе?

	— Жоқ, көрмедім. – Енді тұқырайып отырып алуға тура келіп еді.

	— Қытайлар ұша ма? – деді алдымда отырған екі қыздың біреуі мойнын жүз сексен градус артына бұрып.

	— Ұшады.

	— Ылғи күріш жейді, ә.

	— Сен күрішті бар болса жейсің!

	— Екі таяқпен күріш жеуді сен де білесің бе?

	— Білгенде қандай, екі таяқпен де, екі саусақпен де, әуелі десең, қазақшалап бес саусақпен де жеймін.

	— Қазақшаны қайдан үйрендің?

	— Мен, енді қазақпын ғой.

	— Әкең қазақ па?

	— Қазақ.

	— Қызық екен.

	Миымды біреу шұқып жеп жатқандай күй кештім. Олар кітапханада екендіктерін мүлде ұмытқан. Бейне бір хайуанаттар бағында, маймылды тамашалағандай, өздері маймыл тілін білетін журналистердей, сұрақ жаудырды.

	— Шаян жейсіңдер, ә? – деді екінші үрпек бас қыз.

	— Бақа немесе құрт-құмырсқа жейсің бе?

	— ...

	— Сен менің сұрағыма жауап бермедің? Мынауың шынымен де бақа жемей ме дегендей, өне бойымды түгел тініп, таңырқай қарады.

	— Қазақ бақа жегенді қай атаңнан көріп едің?

	— Сен қазақсың ба?

	— Сендер шошқа етін сағызша шайнайсыңдар. Күріш жесе не болыпты?

	— Шошқа еті тымауға ем деп әкем айтқан. Сендер шошқа жемейсіңдер ме, не? Білә....мынау шошқа етін жемейді екен.

	«Бәсе, шошқа сияқты былшиып тұрғаның содан екен ғой», – дей жаздап әрең қалдым.

	— Үйің көшіп келді ме? – деді үрпек бас қыз ернінің қызыл бояуын тіліменен жалай түсіп.

	— Жоқ, келмеді.

	— Саған үй бермеді ме?

	— Кім?

	— Елбасы ше?

	— Үй беретін мен кім екем солғұрлы.

	— Оралмандарға квотаға үй беруші еді ғой!

	— Квотаға үй бермейді. Әр адам басына мың доллар ақша береді.

	— Сол мың долларды алдың ба?

	— Алғам жоқ.

	— Неге?,– деп екі қыз өкінішін жасыра алмай, аң-таң болып, мені жеп жіберердей тесіле түсті.

	— Тәйірі, сол мың доллар үшін, екі мың доллар шығын шығарып, «Ешкіні апалап, текені аталап» әр тесіктен сығалап, екі жыл уақытымды сарп еткенше, Нарынқолға барып картоп еккенім артық емес пе?

	— Онда қайда тұрасың?

	— Пәтер жалдап тұрам.

	— Қай жерде?

	— «Ұшарымды жел, қонарымды сай білетін жерлерде».

	— Ақшаң сондай көп пе не?

	— Көп емес.

	— Машинаң бар ма?

	— Жоқ.

	— Мынау машинасы, үйі бар жігіттерді жақсы көреді, – деді үрпек бас қыз қара торының әдемісін сұқ саусағымен нұсқап. – Солай, ә?

	Әдемі қара торы қыз жартылай жалаңаш кеудесі селкілдеп, сүйкімді де жұмыр тамағын жарқыратып, бұраңдап, иә деген кісіше қылмыңдай қалды. Артына толық бұрылғанда байқадым, оның шашы нағыз шаштан гөрі неғұрлым өңікке (ешкі қылшығынан өрілген жасанды шаш) ұқсайды екен. Мәңгілік өшпестей етіп айдақар суреті салынған ашық-шашық кіндігінің ернеуіне жіңішке сақина орнатылыпты да, ышқырынан қайқая кеулеп өскен жып-жылтыр селдір қара жүн кіндігін жабуға айналыпты. Ышқырынан көзімді тез тайдырдым. Енді қарасам лоқситыным сөзсіз. Жүзіне үңілдім. Әдемі қасының астындағы мөлдір қара көзін жып еткізбестен жүзіме қадап, бір қарыс жез тырнағымен дәптерімнің бетін тура түртіп.

	— Мынау арабша ма? – деді.

	— Иә, солай десе де болады.

	— Арабша білесің бе, сонда молда болдың ғой?

	— Жоқ, білмеймін.

	— Онда кәйтіп жазып отырсың? – Сағызын былшылдата шайнап кітабыма үңіле түсті. Сол сәт оның денесінен мүңкіп шыққан арзанқол қытай әтірінің жағымсыз иісі қолқамды қарып бара жатты. Мұрным ашып зорға шыдадым.

	— Бұл төте жазу ғой.

	— Төте жазу деген не?

	— Ахмет Байтұрсынұлының төте жазуы.

	— Қайсы әлгі Космонавт көшесінің аты берілген қазақ па? Сен оны қайдан білесің?

	— Себебі ендігі Ахмет Байтұрсынұлы менмін.

	— Мынау не деген сөз, оқышы, – деп, дәптерімнің бетіне үңілді, содан быртық саусағымен әйтеуір бір жерден жаза салған «Құстар өркениеті» деген жазуды түртті. Айнытпай оқып бердім.

	— Құстарда да өркениет бола ма?, – деп, үрпек бас қыз көсемси қалды.

	— Болады.

	— Болса, айта ғойшы!

	— Олар балапанын қорғай алады. Ұясын өздері салып алады. Тамағын тауып жей алады. Өзі би, өзі қожа, ешкімге бағынбайды. Ешкім олардың территориясына сұғанақтық жасай алмайды. Руға, жерге бөлінбейді. Ал сенің алақандай да жерің жоқ. Таңертең ары кетсе қытай кеспесін жеп шыққан шығарсың? Кұрсағыңда қазір бір түйір дән жоқ екеніне мен бәс тігем.

	— Сол сәт оның құрсағы шұр ете түсті де, сасқалақтап қалды.

	— Өркениет деген сол ма екен?,– деп үрпек бас қыздың жалпақ беті онан сайын жалпайып бара жатты.

	— Иә, сол өркениет сендерден кетіп құстарға ауғалы қашан.

	— Сандырақ.

	— «Құз басындағы аңшының зарын» оқып па едіңдер?

	— Жоқ.

	— Сен ше, сұлу қыз?

	— Ж...о...қ.

	— Түйенің жаңа сойылған жас терісін адамның басына қаптап, ми қайнаған ыстыққа үзбей қақтағанда, жас тері ыстыққа кеуіп құрысып, адамның басын қыса түседі екен.

	— Сонда не болады екен?

	— Соған шыдаған адам жер бетіндегі ең сұлу, ең ақылды адамға айналады-мыс. Шашың толқындай төгілетін болады.

	— Біз шыдаушы едік, – деп екеуі қатар шіңк етті.

	— Сендер онсыз да сұлусыңдар.

	— Рақмет.

	— Рақмет, – деп ойлана түсті әдемі қара торы қыз. Түйенің жас терісін қайдан табуға болатынын айтып берші! – Сол кезде оның жүзінен асқан сұлулық пен асқан көріксіздіктің ортасындағы ешкімнің көзіне көрінбейтін жасырын пердені байқадым.

	— Түйенің жас терісі ауылда көп қой.

	— Мен де ауылда туғам, бірақ түйеден өлердей қорқам, – деп бұртиды үрпек бас қыз.

	— Қытайда нан бар ма? – деді қазан бас қара үнсіздікті пайдаланып, әлемде шешуі табылмаған, аса қиын арфиметикалық сұрақтың жауабын іздеген адамша ұзақ ойланғандағы тапқан сұрағының сиқы осы болды.

	— Нан жоқ. – Енді қиқарсуға тура келді.

	— Ұн бар ма?

	— Ұн да жоқ.

	— Онда не жейсіңдер?

	— Сүйек мұжимыз.

	Қазанбас қара орындыққа құйрығын түйіп-түйіп жіберіп, рахаттана күлді де, екі қыз қиық-шиық етті. Жөргемісше жабысып менен тірі айырлатын түрлері жоқ. Түйенің жас терісін тауып бер демей тұрғанда зыту керек.

	— Рұқсат етсеңіздер, мен жүрейін,– деп кітабымды жинастырып қозғала берген едім, «Пожалуйста, түйенің жас терісін...» деген қыз үні жалынышты шықты. Артыма бұрылсам, екі қыз аянышты түрде мүсеурей қалыпты.

	— «Иттің боғы дәрі болса, дарияның арғы жағына тышады», – дедім. Қайран сөз далаға кетті. Қазанбас қара аңқиған беті қалыпты. Әдемі қара торы қыздың астыңғы ерні үстіңгі ернінен екі елі ұзара түсіпті де, үрпек бас қыздың шашы тіпті де үрпиіп кеткендей көрінді.

	Есентай өзенінің жағасында тұрғанымды бір-ақ білдім. Ит сүйрелегендер өріп жүр. Арқасын күнге қақтап жер бауырлаған асфальт көшенің үстінде жеңіл машиналар тоқтаусыз қайшыласуда, олар қайда асығады екен? Өз-өзімнен мырс еттім. Неге күлгенім Тәңірге аян. Кенет парктен киімі алба-жұлба бір алқаш шықты. Қолындағы әсем тотықұс салынған шарбағын ұсынды.

	— Тотықұсымды сатам, аласың ба?»

	— Жоқ, алмаймын.

	— Арзанға берем.

	— Мен қорқам. Қапастағы тотықұстардан қорқам. Олар тынымсыз әрі мағынасыз сайрай береді. Мен қапастағы тотықұстардан қашып жүрмін, мен сүмелектерден қашып жүрмін. Олардың көзіне күндіз түн болып елестейді де, аспаннан жұлдыз іздейді, ал түнде күресінді тіміскілеп гүл іздейді. Сүмелектерге жаным ашиды, олардың кейбіреуінің тышқақ тоқты құрлы құны жоқ. Сондықтан олардың шарбақтағы тотықұстардан еш айырмашылығы жоқ. Ұқсастығы тек мағынасыз сайрауында ғана.

	Кенет оның тотықұсы көз алдымда:

	— Сүмелектер, мені мазаламаңдаршы! Мен сүмелектерден қорқам. Маған бір сәт тыныштық беріңдерші. сүмелектер, мені мазаламаңдаршы...,– деп кәдімгі адамша сөйлей бастады. Тілімді жұтқандай сазарып тұрып қалдым.

	Алқаш арақ иісі мүңкіген жаралы ауызын ашып есінеді. Сосын басын шайқай ауыр күрсінді де жөніне кетті.

	Арам өлген қойдың жүні іспетті тарамданған ақ бұлттар күннің бетін бүркеп бара жатты. Арт жағынан өкшелеп қою қара жылаңқы бұлт ілесіп келеді.

	Тотықұс жалғасты сайрап барады.

	— Мені мазаламаңдаршы... тыныштық беріңдерші!.. Мен сүмелекпін.

	Алматы, 2005 ж.





	Оглавление

	Періште сезімдердің нұрдан салынған асыл сөзі

	АҚЫН

	Бір бал

	Бір қой

	Дамбал

	Елу теңге

	Ең соңғы шылым

	Желтоқсан ызғары

	Жұмыртқа

	Ит

	КҮЙЕУ БАЛА

	Кірлеу

	Құйрығыңызды ауыртса қайтем

	Қыжыл

	Министр

	Ояну

	ПӘТЕР ІЗДЕП ЖҮР ЕДІК...

	Сүмелектер





