	Зәкенұлы Тұрсынхан

	Мәңгітас





	Тарихи роман





	Романда көне Қазақияны, Темір-қапық пен Қыдырхан арасын ен жайлап, батыс пен шығысқа ат жалында қанат қаққан, даланың өр төсінде елдік құрған көк түріктер тарихының көркем шежіресі жасалған. Әсіресе, Түркі халқын, елін, төрін Табғаш (Таң империясы) бодандығынан құтқару, мемлекетті қайта құру жолында «қара терін ағызып, қызыл қанын төккен», Түркі елі, жері үшін «ісін, күшін берген» Елтеріс, Қапаған, Білге қағандар мен олардың үзеңгілестері Тоныкөк, Күлтегін, Баға Тәңіркен, Күллі-чор секілді даналардың, ел қорғаған егейлердің образын ершімді сомдаған. Түркілердің түп Отанын – елін, жерін тебірене толғау арқылы автор оқырманын Орхон бойындағы көне мәңгітастар рухымен тербейді.

	Кітап ел мен жер тарихын сүйіп оқитын, оның ертеңін ойлайтын зиялы қауымға, жалпы оқырман жұртшылыққа арналған.





Бірінші тарау


	КИЕЛІ РУХТЫҢ КЕЛУІ





	Өткен күн ертегімен таласқандай,

	Уа, дүние-ай, ол күндерде Алаш қандай?!

	М. Жұмабаев





КЕҢ-КЕРІС




	Түрікше жылан жылы, жаңаша 2001 жылдың көктемі. Ғасыр басындағы алғашқы көктем. Қазақ қағанатының кіндік ордасы, киелі Кең-керістің төріндегі айбынды абат-байтағы сәуірдің ерке желімен желпініп, жасыл желекпен көмкерілген. Бұл енді ғана еңсе көтерген қазақ елінің тарихындағы ерекше көктем еді. Өйткені, дәл осы жылы көнедегі көк түріктің Отанында қайтадан орнығып, көк туын көтерген Қазақ қағанатына он жыл толған еді. Ол осынау жас әрі байырғы мемлекеттің төл перзенттерінің тарихқа тағзым еткен, ата-бабалар рухымен қанаттанып, келешекке кәміл сенім артқан көктемі еді.

	Бас қаланың сондай керімсал кештерінің бірінде, көптен кездеспеген ағалы-інілі екі дос Есіл жағасындағы аяқ суытар сұпыда отырып, емін-еркін әңгіме-дүкен құруда.

	– Ол кезде бұл мекен, байтақ Қазақ жері он оқ түркілерінің Отаны болған, – дейді Ербұлан әдеттегідей алыстан сермеп, – көне түркілер осынау Кең-керісті ат сауырындай қалап, емін-еркін жайлаған. Теріскейде Меңіреудің тұңғиық ормандарына дейін қыстың күні шаңғышы түріктер мекендесе, бұдан былай мыңғыртып мыңдап жылқы айдаған, ақ түтек, боз қыраумен арпалысқан жылқышылар даланы қиқуға бөлеп, желдей жүйткір еді. Атты көшпенділерді батыстықтардың «кентавр» атағаны секілді, қытай жазбалары аяғына шаңғы байлағандарды ағаш аттылар – «мумарэн» деп жазып қалдырыпты.

	– Демек, табғаштар ол заманда шаңғымен жүруді білмесе керек?

	– Қайдан білсін, Сарыөзеннен түстікке қарай қыстың күні жырғатып қар да түспейді. Түссе де толарсақтан, жай қырбақтап, көбіктеніп түседі. Күннің көзі сәл жылынса болғаны жіпсіп, еріп кетеді.

	Ербұланның әңгімесі бүгін де заманның заманында көкберен сауыт құрсанып, көк сүңгісін ұстаған, күліктерін күлдір-күлдір кісінетіп, күн түбіне жортқан сонау бір бағзы бабалар тарихы туралы өрбіді. Онсыз ол көңілдене қоймайтын.

	Әңгіме ауаны көк бөрілерге ауғанда профессор Түмен оны тыңдаудан жалыққан емес. Ербұлан әңгіме айт десе:

	– Ақыл жастан. Көп жасағаннан сұрама, көп жортқаннан сұра деген, өзің айт, – дейтін. Жалпы біреуді тыңдағанды жақсы көретін. Тіпті, қазақ әдебиетінің көне дәуірінен сабақ беретін ұстаз ретінде оның ат сабылтып іздегені де осы еді. Оның үстіне біраз жыл шетелде жүрген бауырын сағынып қалыпты. Түмен ағасы секілді, әдетте мұның да қолы сабақтан еш босамайды. Дегенмен, елдің жаңа байтағында, ерке Есілдің жағасында кең көсіле айтқан толғақты әңгімелердің бәрі жазушы мен тарихшының қиялына қанат бітіріп, сонау тым-тым ертедегі, бірақ уақыт ұғымында күні кешедей ғана болған ғасырлар қойнауынан желі тартар еді. Ол әрдайым көзілдірігін бет орамалымен сүрте отырып, Ербұланның аузынан шыққан әр сөзге мұқият құлақ түретін. Бір әредікте:

	– Түркілер, біздің сол ержүрек бабаларымыз өз кезінде қабағына мұз қатып, ат жалында түн қатып жүріп, мынау жатқан Есіл мен Нұраны да сан мәрте сапырған болар? – деді профессор.

	– Иә, көз алдыңызға басында дулыға, қапталында айбалта, мұздай сауыт құрсанған ерте күннің батырларын елестетіп көріңізші! Кенесары орыс шебіне ойран салған мынау Қараөткелден тебінгісі терге шыланып, олар өтпеді дейсің бе?! Бұл – олардың өз жері. Асыр салар алтын төрі тұрса!

	– Демек, Әбілғазы Баһадүрханның иісі түріктің түп ханы Оғыздың әкесі Қара хан жаз айларында Ертау мен Кертауды жайлап, күн суыта Қарақұм мен Сырдария бойын қыстайтын дегені рас болғаны ғой.

	– Рас болғанда қандай! Өткен жиырмасыншы ғасырдың елуінші, алпысыншы жылдарына дейін солтүстігі Қорғалжын-Теңіз көлінен, оңтүстігі Шу, Талас өзеніне дейінгі мың шақырымдық байтақ алапта көне түркі заманынан келе жатқан эпикалық көшпелі өмір қаз-қалпында сақталып келді емес пе!.. Түріктер солтүстікте адам баласы жасамайтын Тундра етегінен, оңтүстікте Памир, Бұланай тауларына дейінгі даңғайыр даланы өз Отаны санайтын. Ал, керек болса!

	– Демек, Отан, мемлекет ұғымы ол кезде де болған ғой?

	Ербұлан профессордың әңгімені әдейі талмау жерінен қойып бунап, ширатып отырғанын түсінді.

	– Ол заманның ұландары ат жалын тартып мінгеннен бастап ел қорғауға сайланып дайын тұратын. Бейбіт күнде де керегенің басында олардың бес қаруы, ат-әбзелі сай тұратын.

	Ербұлан жаңадан сап түзеген зәулімдерге жағалай көз жүгіртті. Жүрегін мақтаныш сезімі кернеді.

	– Түмеке, қарашы, сол көк сүңгілі бабаларымыз бізді білектің күші, найзаның ұшымен қорғап қалған осынау ұлан-ғайыр мекенге түбегейлі қоныс теуіп, төрткіл дүниеге дабылы жеткен керемет шаһар – Астана салады деп ойлады ма екен?

	– Иә, одан бері де темір етік теңгедей, темір таяқ тебендей болды ғой. Құдайға шүкір, ақыры түркі төрі дүбірге толды. Мың мәрте өкінген, өксіген халықтың маңдайын күн шалды. Шығысында Алтай мен Арқастан, батысында Атырауға дейінгі ұлан-ғайыр өлкенің шырайы қайта кірді. Бозторғайы көгінде сайрап, қой үстіне жұмыртқалады...

	Күн сенбі болатын. Бүгін Ербұлан мен профессор Түмен екеуінің де қолы бос. Осындай күндері олар мұнда жиі келіп, емін-еркін әңгімелесіп, шер тарқатып қайтатын. Бірақ бүгін әңгіме арасында Түмен оны елең еткізерліктей тосын жаңалық айтты. Ол болса жақында Моңғол жеріндегі көне түркі мәңгітастарының бірінің қазақтың жаңа абат-байтағы – Астана қаласына жеткізілетіні жөніндегі ақжолтай хабар еді. Соны естіп, Ербұлан өз құлағына өзі сенбей қалды.

	– Не, де – дейсің, аға? – деп Түмен ағасына аңтарыла қарады.

	– Рас айтам, біздің үкімет Моңғолия жақпен келісіп, ондағы көне түркі мәңгітастарының көшірмесін елімізге әкелетін болыпты. Солардың алғашқысы ретінде Күлтегін ұстынының көшірмесі осы бір-екі аптаның ішінде Астанаға жеткізілетін болыпты.

	– Түмеке-ау, бұл сонау Кеңес үкіметінің кезінде Әлкей Марғұлан, Олжас Сүлейменовтер арнайы барып тәу етіп қайтқан, Түркия Президенті Сүлеймен Демирел алпыс адаммен барып зиярат еткен қасиетті кешен ғой. Ендеше, мұндай жаңалықты манадан айтпай, ішіңе қалай сақтап отырсың?

	– Бәле, баламысың деген! Мұндай жаңалықты жайдан-жай айта салмайды. Жол-жорасы бар дегендей. Тым құрыса сүйіншісіне бірдеме ұйымдастырарсың, – деді Түмен ағасы қалжыңға жастап.

	– Онда тұрған не бар, ұйымдастырсам ұйымдастырып-ақ жіберейін! – деп Ербұлан қоярда-қоймай оны бір жаққа бастады.

	Екеуі қалтарыс көшелердің біріне бұрылып, өздері «шалдың бұрышы» деп атап кеткен қабақханаға келді. Онда айтып-айтпай, қолында таяғы бар үлкен қара шал есік алдында отыратын. Келушілер негізінен жеңіл-желпі тіскебасар мен сыра немесе бірер жүз грамм ақ арақ алатын. Ал, кәуап пен өзге тамақ түрлерін де осында қалыпты бағада жеуге болатын. Сол себепті, мұнда келушілердің қарасы құдайдың құтты күні көп болатын. Жасты да, кәріні де, жас қыздар мен жігіттерді де, интеллигент пен жай жұмысшыны да осында кездестіруге болатын.

	Қабақхана қожайыны шалекең едәуір қиянпұрыс кісі еді, қартайса да өңінен тентектігі шығып тұратын. Тегі жас кезінде атақты ұрғыш, төбелескіш болғанға ұқсайды. Ондай ақ сайтаны бар кісі екенін көзінің ұшқынынан, қолының қимыл-қарекетінен байқау қиын емес-ті.

	Ербұландар келгенде шалекең күндегідей оларды есік алдында қарсы алды. Балдағына сүйеніп, жалғыз аяғымен өздеріне ере жөнелді. Сәкіге жете бере күтуші қыздарға:

	– Мына кісілерге жақсылап қызмет көрсетіңдер! – деп бұйырды.

	– Рақмет, ағасы, біз көп отырмаймыз, – деді Түмен алғыс білдіріп.

	– Болашағың бар жігітсің ғой сен, мен кісі танимын! – деді шалекең Ербұланды арқаға қағып.

	– Рахмет! – деді Ербұлан да оған алғыс білдіріп.

	– Айтқаныңыз келсін!

	Шалекең сонда да өзінің бұларға деген жақсы көңілін білдіргісі келгендей таяғына сүйеніп, қастарында аз-кем тұрды да, ары қарай кетіп қалды.

	Екеуі бір-бір жүз грамнан құйдырып, тіскебасарға туралған кепкен балық пен тұздалған қияр алды.

	– Түмен аға, енді айтыңызшы мән-жайын, бұл өзі мемлекеттік деңгейде қолға алынған іс-шара болғаны ма? – деді Ербұлан стақаннан ашырқана ауыз тиіп жатып.

	– Дәл солай. Бұдан бірер жыл бұрын Үкіметбасының орынбасары Моңғолияға мемлекеттік сапармен барған кезінде бұл жөнінде келісіп қайтқан көрінеді.

	– Бәрекелді! Ел екеніміздің белгісі ғой бұл.

	– Дұрыс айтасың. Бүгінде Алаш баласы атасында көрмегенді ботасында көріп жатыр. Кел, бауырым, сол игі хабар үшін алып қояйық! – деп профессор ағынан жарылып, қағып салды.

	Ербұлан да тартынған жоқ. Оның үстіне бүгін Елорданың ауа райы да шыңылтырланып, далада салқын самал соғып тұрған. Бірер жүз грамның жанға да, тәнге де пайдасынан басқа зияны жоқ еді.

	Жаңа ғана сілтеп жіберген шараптың буы денеге лап етіп жайыла кетті. Түмекең темекісін тұтатып, асықпайтын бейне байқатты.

	– Құдай бұйырса, алда сол көк кесененің келуіне орай үлкен халықаралық конференция болғалы жатыр, сен соған көне түркі тарихына қатысты бір мақала дайындасаңшы, – деді Ербұланға.

	– Ағатай, мұндай ұлы дүбірге білек сыбанып атсалыспасақ кім болғанымыз? Кешіктірмей келесі аптаның соңында қолыңызға тигіземін.

	– Онда жарадың! Бұл тек қазақтың ғана емес, бүкіл түркі дүниесінің тойы. Естуімше көп елдер біздің бұл іс-шарамызға көз тігіп отырған сыңайлы.

	– Сонда шетелден қонақтар келеді ғой.

	– Бәле! Әлемнің көптеген елдерінен қонақтар келетін болыпты. Орхон-Енисей жазуларының сырын алғаш ашқан В.Томсеннің Отаны – Даниядан, одан соң Чехиядан, Германия мен Франциядан, Ресейден, Түркиядан, өзіміздің көрші түркі бауырлардан қаншама қонақтар келеді деп күтілуде.

	– Мәңгітас қаланың қай жеріне қойылатын секілді?

	– Мәңгітас біздің университеттің бас корпусына қойылмақ. Оның ашылу салтанатына Елбасы өзі келіп қатысатын болыпты.

	– Онда бұл шараның мәртебесі мен мерейі тіптен биік болады деңіз!

	– Болмағанда ше?

	– Еліміздің зиялы элитасы мен әлемнің беделді ғалымдары қатысатын, тарихқа тағзымы да, алар тағылымы да мол мұндай алқалы жиын тәуелсіз елдің тарихында тұңғыш рет болғалы отыр.

	– Шынында да, керемет болайын деп тұр екен!

	– Орхон бойында мың жыл бұрынғы бабалар қолымен тұрғызылған мәңгітастың ер түріктің қара шаңырағына, байырғы Арқа төріне жеткізілуі қаншалықты терең мәні бар оқиға десеңізші!

	– Иә, айтып-айтпай бұған дос сүйініп, дұшпан күйінетін болды.

	– Тәуелсіздіктің, тек қана тәуелсіздіктің арқасы ғой бұл!

	– Дұрыс айтасың.

	Ербұланның көзінің шарасы жасаурай қалды. Түмен ағасы да босап отыр.

	– Шіркін, Тәуелсіздік! Қандай киелі едің!

	– Айтпа, оған тіл жетпейді!

	Екеуінің де көздерінде Арқаның ақ жауынындай мөлдір шық байлана қалды.

	– Қазақстан Тәуелсіздік жариялап жатқанда сен қайда едің осы?

	– Мен шетелде едім. Соған дейін де көптеген елдерде болдым. Бірақ ешкім қазақ халқын, оның елін білмейтін. Мені моңғол не жапон ба деп қалатын. Әйтеуір азиялық деп есептейтін. Кеңес империясы ыдырауға айналғанда біздің қуанышымыз қойнымызға сыймай жүрді. Біздің тарихи Отанымыздың нағыз тәуелсіздік алатын күндерінің жақындап қалғанына сеніміміз кәміл еді. Күндердің күнінде құдай сол тілегімізге жеткізді. Қазақстан дүние жүзіне өз Тәуелсіздігін жариялады. Ақ түйенің қарны жарылды. Ал, бүгінгі қуанышқа келсек, мұның мән-маңызы тіптен бөлек.

	– Не үшін?

	– Не үшін екенін айтайын, аға. Еліміз тәуелсіздігін алды ма?

	– Алды.

	– Хош. Дүние жүзі мойындады ма?

	– Мойындады.

	– Ендеше, мұның бәрі түптеп келгенде жаңадан құрылған, жалпақ әлем мойындаған мемлекетті одан ары нығайту, жер жүзіне паш ету үшін жасалып жатқан шара ғой.

	– Ойпырым-ай, сен өзі саясатшы екенсің ғой.

	– Иә, онсыз қалай болады? Кезінде Күлтегіннің түркі бектері, халқы естеріңде болсын деп толғауы халықты мың құбылған замана безбеніне дайын болып, елді, ұлтты сақтап қалуға қам жасаңдар, түптеп келгенде саяси пайымға жүйрік болыңдар дегені. Біз соның мән-маңызын әлі түсінбей келеміз. Меніңше, тек Күлтегін ескерткіші арқылы-ақ халқымыздың тарихи сана-сезімі жаңаша бір биікке көтеріледі деп ойлаймын.

	– Әй, қайдам...

	Түмен басын шайқады. Жейдесінің түймесін ағытып қойды да стақанның түбінде қалған елу грамды қағып салды. Содан сәл бөгеліп, ойланып отырып, әңгімесін ары қарай жалғады:

	– Күлтегінді білсең сен білерсің, мен білермін, басқа да біраз зиялы қауым білер. Бірақ жалпы ел-жұрт білер ме? Оның жасаған дәуірі, мұңы мен мұраты, жанкешті күресі туралы екінің бірі айтып бере ала ма? Меніңше, ұлттық тарихымыздың насихаты кем. Сол себепті, көпшілік Күлтегінді және оның замандастарын білмейді.

	– Біледі, Түмеке, ол үшін уақыт керек.

	– Меніңше, уақытқа да жебеуші керек.

	– Ол не дегеніңіз?

	– Уақыттың сәтіне қарап отырмай-ақ ұлттың тарихи сана-сезімін оятуға жұмыс жасау керек.

	– Мінеки, жасалып жатқан жоқ па сондай жұмыстар! Қазақтың жаңа Астанасына Алаштың ертедегі кіндігі Ергене-көң етегінен, ордалы Орхон өлкесінен киелі көк тастың келуі соның айғағы емей немене?

	– Бұл айтқаның жөн ғой, бірақ бір ғана Күлтегін ескерткішінің келуімен бар мәселе шешіле қояр ма? Бұған зиялы қауым түгел атсалысуы керек. Мысалы, сен жазатын мақалаңды көне түркілерге арна. Әсіресе, Тоныкөк, Күлтегін, Білге қаған секілді тұлғалардың Түркі қағанатындағы орны мен рөліне, түркі халқының тәуелсіздігі жолындағы атқарған істеріне тоқтал. Жалпы алғанда Күлтегін өмір сүрген дәуірді, сол кездегі түркі халқының басындағы жағдайды кеңірек ашып көрсетуге тырыс. Меніңше, ол сенің қолыңнан келеді. Өйткені, деректерді жақсы білесің ғой, бауырым.

	– Бәрекелді, ағатай! Мынауың табылған ақыл екен. Шама-шарқым жеткенше тырысып көрейін.

	– Ендеше іске сәт!

	Күн едәуір кешкіріп қалған еді. Екеуі «Шалдың бұрышынан» жақсы көңіл күймен шықты. Далада шамдар жарқырап, манағы суық жел сап тыйылған. Десе де Арқаның батыс көкжиегінен шашыраған батқан күннің қызғыл жарқын шұғыласы әлі сөне қоймапты.

	Ербұлан мен профессор Түмен жаңадан төселген жаяу соқпақпен баяу жылжып келе жатты. Кешкі саф ауада көңілдері көтеріліп, есіп сөйлеген екеу межелі жерге жеткенде қолдарын қатты-қатты қысысып, қимай қоштасты.





КҮЛТӨБЕ




	Ербұлан қарбаластықпен бұл аптаның қалай өте шыққанын білмей қалды. Олай болатын да жөні бар. Тойдың болғанынан боладысы қызық дегендей, осы аптада ол жұмыс жасайтын Астанадағы әйдік білім ордасы – Еуразия университеті де Күлтегін ескерткішінің келуіне және сол байланыспен өтетін халықаралық конференцияға қызу дайындық үстінде еді. Тәуелсіз ел тарихындағы осынау айтулы оқиға маңызымен де, мәнділігімен де ел іші-сыртындағы қаншама зиялы қауымды өзіне тәнті қылып қойған-ды. Олар жер шарының әр шалғайынан осы конференцияға келетіндерін айтып, сәлем жолдапты. Енді конференциямен қоса қонақтарды күтіп алу, оларды жайғастыру жұмысымен де талай адам қызылмай болып жүр.

	Біреулер үлкен жиын өтетін конференцзалдың алдындағы атриумға осыдан мың екі жүз алпыс жыл бұрынғы Орхон бойында орда тіккен Күлтегін, Білге қаған, Тоныкөк бабалардың өсиет сөздерінен үзінді жазып тастапты.

	Ол жазуларды оқып, Ербұлан бір сәтке сонау ғасырлар қойнауына сүңгіп барып қайтқандай болды. Бірақ, есін жиды. Еңсесін басып, есеңгіреткен ауыр ойлардың шырмауынан шықты. Бабалар ескерткіші қойылатын қасиетті алаңқайды аралап, оның түп жағындағы жаңадан жабдықталып жатқан жазу тарихының мұражайына қарай тартты.

	Онда түрколог-ғалым Қарсақбай Сартқожаұлы ақ тер, көк тер болып жұмыс жасап жатыр еді. Түмен ағасы мен ғалымдар Ақберен Сейілбек, Қойшыбай Салмырза және Хангерей Абзаловтар да сонда болатын. Ербұлан ағаларына бір-бірден сәлем бере жақын келіп, олардың әңгімесін бұзбай, ынта қоя тыңдап тұрып қалды. Бәрі Түмен секілді іштей қадір тұтып құрметтейтін асқар таудай ағалары еді.

	Анау Қарекең – Қарсақбай өз ағасы, ұстазы. Кезінде Санк-Петербургте түрколог Кляшторныйдың жетекшілігінде ғылыми жұмысын қорғаған жас ғалым өткен ғасырдың 80-жылдарында сол ұстазымен бірге Моңғол-Кеңес экспедициясының құрамында кең-байтақ Моңғол үстіртінің тау-тасын түгелге дерлік аралап шыққан еді. Түркі қағанаттарының кіндік қонысы болған осынау ен өлкенің тарихы да, тарихи мұрасы да бай еді. Осынау шүйгін мұраның ішінен Қарекең көне түркі жазуын зерттеуді, сол арқылы әлі де тылсым болып келген мәңгітас мәтіндерін шешіп оқуды мұрат тұтқан. Бүгін оның көп жылдан бері зерттеп келген біріккен Түркі қағанаты туралы кітабы баспадан шығыпты. Сол себепті ғалымның қуанышында шек жоқ. Әдетте көңілді жүретін Қарекең бүгін біраз әріптестерін өз маңына жинап алыпты. Олар да ғалымды шын жүректен құттықтап, газетке шыққан бір сұхбатын да ала келіпті.

	– Ойпыр-ау, Қареке, мынауың ақ түйенің қарны жарылған күн ғой! – дейді Ақберен ағасы әдеттегідей насыбайын ерніне баса сөйлеп, – Онсыз да бұл конференция Қарекеңнің конференциясы болайын деп тұр.

	Қарекең үндемейді. Ақтарыла күліп:

	– Қойыңызшы, Ақа! Біздікі немене, жай ғана шұқыланған ғой, қазақтың тәуелсіздігі болмаса бұл күнге жеткен қайда?! Әлі талай жас таланттар шығады. Сол кезде бұрын шыққан құлақтан кейін шыққан мүйіз озады.

	– Бәле, Қареке, мұныңа да тәуба! Басқа біреу болса басындағы мұндай біліммен жер-суға сыймас еді. Әй, бірақ сенің орның да бөлек қой. Кейінгі шыққанның қайбірі сенің ізіңді басар дейсің. Сенің бір қасиетің – моңғол-қазақ тілін бірдей білетінің. Ал, Сергей Кляшторный секілді ғалымдар осы күнгі түркі-моңғол халықтарының тілін білмей тұрып, көне түркі жазбасын қалай зерттейтіндерін түсінбеймін.

	Ақаң қолын жайып, «мынаны көрдіңдер ме?» дегендей барлығына сұраулы көзбен аңтарыла қарайды. Сөзге Қойшекең – Қойшыбай араласты:

	– Бәле, Ақа, Томсен Моңғолияға келмей-ақ, түркі ескерткіштерін көзбен көрмей-ақ Копенгагенде отырып, тылсым тасқа тіл бітірді емес пе!

	– Жоқ, Томсенге дау жоқ, ол өзі дүние жүзінде көптеген тілдерді меңгерген білгір, асқан лингвист. Оның еңбегі көбінде сегіз жүз жылдан астам уақыттан бері адамзатқа оң бетін бермей келген осынау тастардың қашан және не себепті орнатылғандығын, ондағы мәтіннің, руна жазудың қай халыққа тән екендігін паш етуге арналған. Нағыз іргелі зерттеулер кейінгі ғалымдардың үлесінде. Бірақ соның бәрі, сонау В. Бартольдтан бастап мынау С. Кляшторныйға дейін қазіргі түркі және моңғол тілдерін жетік білмеудің кесірінен тастағы мәтіндердің нағыз толыққанды транскрипциясы мен аудармасына қол жеткізе алмай келеді емес пе!

	Ақаң қызып кетті. «Қойсаңдаршы, осы!» дегендей ерніндегі насыбайдың шарын жанқалтасына әдейі қиқымдап салып жүрген қағазға еппен ғана ысқытып, үстелдің астында тұрған корзинаға тастай салды.

	– Ақаң дұрыс айтады, – деді Қарсақбай, – бір ғасыр бұрын көшірген нұсқаларда көптеген қате кеткен. Фотосуреттер мен олардан алынған эстампаждардың дәлдігі онша нақты болмаған. Көне түркі ескерткіштерін зерттеген көптеген жатжұрттық ғалымдар өздерінің ұлы ұлттық және еуроцентристік ұстанымынан арыла алмағандықтан, қарастырып отырған зерттеу объектісін де сол тұрғыдан пайымдайтын. Дәл осы концепция түркілік мәдениет пен дүниетанымның түп-тамырын жатжұрттардан іздеп, мәдени-рухани болмысындағы ілгерілеушілікті соларға тәуелді етуді әдетке айналдырған.

	– Қарекеңнің сөзінің жаны бар, – деді Қойшыбала, – ғылымда көптеген нәрселердің тоны аударылып қорытынды шығарылған. Бұған өз тарихыңды өзіңнен қызғанатын әдейі жасалынған зерттеу бағыты әсер етіп келді. Ал, енді бүгінгі таңда көне түркілер мен қазақ халқының тарихи-генетикалық сабақтастығын жан-жақты зерделеуге мол мүмкіндік туды. Бұл мәселеге біз өзіміз мән бермесек, басқа ешкім зерттеп бермейді. Ал, көне түркі ескерткіштеріне келсек, бұл өзі түркі тарихын нақтылайтын бірден-бір түп-дерек. Біздің тіліміз бен тарихымыздың негізі осы ескерткіштерде жатыр, бұл – көрінеу тұрған факті. Ал, енді осы фактіні ұрпаққа ұғындыру үшін іргелі зерттеулер керек. Бұрмаланған, қате қаралған мәселелерді қайта қарауымыз керек.

	– Бір ғана көне түркі ескерткіштерінің өзінде халқымыздың тарихына қатысты сан қырлы мәліметтер толып жатыр. Әттең, соны зерделеуге алдымен талап пен таным жетпейді, – деді Түмен сөзге араласып.

	– Ойбай-ау, Кеңестік идеология соның бәрін тек филологиялық тұрғыдан зерттеумен ғана шектеп қойды емес пе? Кеңес кезінде көне түркі ескерткіштерін тарихи тұрғыдан зерттеуге кімдер барды? Көбінің торуылдағаны тек тіл тұрғысынан қарау болды. Сондықтан түркология десе жұрт көне түркі филологиясын зерттеу деп түсінді және пәннің өзі де осы шеңберден шыға алмады.

	Ақаң алақанын жайып, көзін аударып-төңкеріп сөйлеп отыр.

	– Ақа-ау, шеңберден шыға алмады емес, шығармады ғой, Кеңестік түркі халықтары шыққан тегін, тарихын біліп қояды деп.

	Топты ортада өз пікірін ұтылап қана ұсынып отыратын Ханекең – профессор Хангерей Ақаңның сөзін бұзып жіберді. Ақаң «бұл не айтар екен?» дегендей Ханекеңнің жүзіне жалт қарады.

	– Сіздің бұдан бұрын Орхон мұраларын тек тілдік тұрғыдан зерттеуге ғана басымдық берілді деген ойыңызбен келісемін. Бұл өзі жанып тұрған саясат болды ғой. Ендігі кезде көрбілтелетпей, жертағандатпай айқын көтеретін сәт жетті. Әлгінде Түмекең айтқандай, көне түркі ескерткіштері кезінде түркі билігі мен елдігінің бірден-бір әспеттейтін әйдік құжаты еді. Онда бүгінгідей басын ашып жазбағанымен Түркі мемлекеттігі, оның қалай құрылғаны, басты құндылықтары, азаматтардың құқы мен міндеттемелері, Отанды қорғау, неден сақ болу секілді мәселелер көтерілген. Бұл дегеніңіз Ата заң!

	– Бәрекелді! Ата заң көзге көрінбегенімен оның нормалары айтылған. Отан, мемлекет, Үкімет – Төр ұғымы бәрінен биік, ең алдымен айтылады. Айтып-айтпай ойланатын мәселе екен.

	Қойшыекең оның сөзін осындай ойларымен түйіндеді. Бәрі де мәселенің мәніне терең ой жүгіртіп отырып қалды. Сол кезде Ақаң Қарсақбайдың қасында тұрған ерте заманның тас мүсініне көңіл аударды. Ол мүсін болғанда адамның кесер басының ғана мүсіні еді. Басына түркілік тәж киген тас мүсін ұзақ замандар бойындағы жел мен жауын-шашынға, эрозияға ұшырап, мүжіле-мүжіле жұқанасы ғана қалған еді.

	– Ау, Қареке, осы сен қайдағыны жинайсың, мынауың кімнің басы тағы да? – деп таңғалды Ақаң.

	Қарекең күлді.

	– Ақау-ау, мұны айтсам сіз талып қаларсыз, Құтлық қағанның басы емес пе бұл?! – деді.

	Ақаң:

	– Құтлық қаған? Құтлық қаған? – деп сәл бөгеле беріп еді, қасында тұрған Ербұлан сөзді іліп әкетті.

	– Күлтегін мен Білге қағанның әкесі, Екінші Түркі қағанатын құрушы Елтеріс Құтлық қаған ғой! – деп жағалай көз қыдыртты.

	– Ау, не дейді? Құданың құдіреті, мұны қайдан, қалай әкелдің?! – деп Ақаң да, қалғандары да аң-таң.

	– Ойпырым-ау, рас, қалай әкелдіңіз? – деп Қойшыекең де қояр емес.

	Қарекеңде жауап жоқ, тек күле береді.

	– Қапысын тапсаң, қар жанады. Бұл бас мүсін Елтеріс Құтлық қағанның мемориалдық кешенін қазған кезде табылған. Оның тура өзіне арналған туынды екеніне күмән жоқ. Түркі халқының тәуелсіздігі мен бостандығын түн ұйқысын төрт бөліп ойлаған осынау кемеңгер қолбасшының бас мүсінін бүгінгі Тәуелсіз Қазақстанға жеткізу менің арманымның бірі еді. Ақыры өткен жолғы экспедиция кезінде сол арманыма жеттім. Бас мүсінді құрым киізге орап, өзім ала барған жүк көлігіне салып, өзге заттарыммен бірге аман-есен елге әкелдім. Бұл – мүсіннің түпнұсқасы. Енді ол біздің қолымызда. Моңғолға оның керегі де жоқ, – деп Қарекең ақтарыла күлді.

	Отырғандар да ду күлді.

	– Әй, Қареке, Қареке! Сенің қолыңнан бәрі келеді. Қарашы енді, басқа біреу болса өз көлеңкесінен өзі қорқып, қара басын зорға алып келер еді, ал сен болсаң ханның басын қоса алып келіпсің! – деп Ақаң сөзін маржандай төгіп отыр.

	Бұған Қарекеңнің де жауабы дайын.

	– Шығысымызда қалған ханымыздың басын мен әкелдім, енді батысымызда қалған ханның басын сендер әкеліңдер! – деп жігіттерді қамшылап қояды.

	Қарекеңнің бұл сөзі кімнің болса да шымбайына батар еді.

	– Апыр-ай деген! – деп Ханекең қиналып қояды, – Құдай бұйырса, ол күндері де тойлайтын болармыз!

	– Оған мына Түмекең барып қайтты емес пе? – деп Қойшыекең профессор Түменге қарады. Түмен күрсініп жіберді.

	– Ол істің қазірше кілтипаны көп болып тұр ғой, – деді ол басын жоғары көтеріп, – шынында да ойлап қарасақ, осы Құтлық қаған мен Кенесарының арасында тағдыр-талайында керемет ұқсастықтар бар. Құтлық қаған Таң империясының қол астында отарлық кепке түскен түркі жұртын біріктіріп, қанатын кеңге жайған Түркі қағанатын қайта құруға күш-жігерін сарқа жұмсаса, Кенесары да қазақтың қолдан кеткен хандығын қалпына келтіру үшін азуы алты қарыс Ресей империясымен тайталасты. Бұл екі күш бағзы заманнан қазақ даласының екі шетінде қыдиып, бүйіріне бүйідей қадалып келген. Олардың өмірі шығыс пен батыстанәзірейілдей үрей салған сол екі қара күшке қарсы тынымсыз күреспен, жанкешті жанталаспен өтті. Екеуі де елінің тәуелсіздігін, бостандығын мұрат тұтты.

	– Көреміз, әлі де ізденеміз, – дейді Түмекең сөзін сабақтап, – Эрмитаждан бес мың басты қарап шықтым, енді екі мың бас қалды қаралмаған.

	– Ендігі назар сол тарихқа түссе еді! – дейді отырған көпшілік.

	Олар Қарекеңнің қасынан айналып шығар емес. Өйткені, Қарекең қалжыңның да, әңгіменің де тұздығына айналған. Оның үстіне Қарекеңнің істеп жатқан ісі бұрын ешкім істемеген, бірақ дәл қазіргі кезде тұтас ел үшін де, зиялы қауым үшін де аса бір маңызы бар іс еді. Ол болса Күлтегін ескерткішінің ғылыми көшірмесі осында жеткенше мынау шағын залдың ішін қазақ халқының өткен тарихында қолданған сан алуан жазу таңбаларымен безендіріп, көне түркі тарихына тән экспонаттарға толтыру еді. Сол үшін бұл залдың атын Ақаң «Күлтегін жайымы» деп алайық десе, енді біреулер «Жазу тарихының мұражайы» деп атасақ деген ойларын айтты.

	– Мейлі, қайсысы болса да бәрібір, – деді Қарекең, – өйткені, мұнда түркі тарихымен қоса қазақ халқы тарихта қолданған бірнеше жазу таңбалары, олардың тарихы да толық қамтылған.

	Ақаң үндемей қалды.

	– Жігіттер, қалай дегенмен де уақыт тығыз. Бір байламға келу керек, – деді.

	– Ендеше, «Жазу тарихының мұражайы» болсын.

	– Болса болсын.

	– Келістік пе?

	– Келістік.

	Жұрт орнынан өре түрегелді. Түскі самырдың уақыты болып қалған еді.

	– Айтпақшы, менің мақалам ұнады ма? – деді Қарекең Ақберенді жанасалай бере.

	– Ұнады, бірақ осы моңғолша ма, болмаса керейше ме кететініңді қашан қоясың?

	– Неде?

	– Сөз қолдануда. Оныңды бұл ел түсінбейді ғой. Аламайлап отырып біраз жерін түзеттім. Стилистиканы үйрену керек.

	– Ақау-ау, оның түк те моңғолшасы жоқ, байырғы қазақтың өз сөздері. Тек мұнда ұзақ уақыт қолданыстаншығып қалғаны болмаса.

	– Сөздерді былай қойғанда, сөйлем құруың да бір түрлі.

	– Ол да қазақтың байырғы сөз орамы ғой.

	Екеуара ауық-ауық лап ете түсетін бұл дау бүгін бітеді дегенге сену қиын еді. Ақаң өз нормасын тықпалайды. Ал, Қарекең өз стилінен танбайды.

	Осылайша олардың талас-тартысын тыңдап келе жатқанда Түмен ағасы Ербұланды жеңінен тартып қалды.

	– Олар айтыса берсін, сен менің тапсырмамды орындадың ба?

	– Орындағанда қандай, міне, қағаздағы және электронды вариантын бірдей дайындап қойдым.

	– Бәрекелді! Ақаңның газетіне де бір мақала дайындасаң болушы еді, әй, енді үлгермейсің.

	«Ақаңның газеті» деп отырғаны – университет жанынан шығатын «Аудитория» газетінің осы жолы Күлтегін тойына арналған мерекелік саны еді. Ақаң оны дайындағалы екі апта болған. Оның сыртында «Ел тұтқасы» тағы бар. «Ел тұтқа» – ректордың тапсырмасымен шығып жатқан кітап. Ол – жазу тарихы мұражайының сол қанатында тұрған «Қазақ елі» деп аталатын үлкен картинадағы Сақ патшасы Томиристен бүгінгі Елбасыға дейінгі қазақ тарихындағы айтулы тұлғалардың бейнесіне арналып жазылып жатқан өмірбаяндық жинақ. Ректор осыдан бір ай бұрын Қойшыекең екеуін осы жұмысқа жұмылдырып қойған-ды.

	– Картинадағы әрбір тарихи тұлға ашылуы керек, – деген ректор екеуін өз кабинетіне шақырып алып. – Біздің университетімізге келген кісілердің ең алдымен осы картинаға көзі түседі, олар мұнда кімдердің тұрғанын, олардың тарихта кім болғанын біле бермейді, Сондықтан осындағы әрбір кейіпкерге сипаттама жазуымыз керек. Онда ерте заманның патшайымдары мен тәңірқұттары да, күнбилері мен қағандары да, Қазақ хандығының хан-сұлтандары мен би-шешендері де, аузымен құс тістеген әнші-күйші, сал-серілері де, одан бері елім деп еңіреген батыр-бағландары да, өткен жиырмасыншы ғасыр басында Алашым деп аһ ұрған қайраткерлер де, жұрт жүрегінен өшпестей орын алған ақын-жазушылар мен өзге де өнер қайраткерлері толық қамтылған. Соның бәрінің алдында айманбоз ақ атқа мініп, орғыта ойқастаған, елінің нұрлы болашағы мен кемел келешегіне нық сеніммен қараған – Елбасы. Міне, жігіттер, бұл дегеніңіз тек қана картина емес, тұнып тұрған тарих, елдік эпопеясы ғой! Ендеше, сурет жайын пайымдаған керемет бір жинақ шығарайық, – деген.

	Міне, Ақаң мен Қойшыекеңнің содан бері мұрнына су жетпей кеткен. Жұмыстың бебеуімен, анда-санда Қарекеңе ат басын бұрғаны болмаса, өз-өзімен ауа жайылып, топты жерге, дырду, ойын-сауыққа, жай жиналыстарға сирек қатысып жүр.

	Түмекең сағатына қарады.

	– Мені алдын ала құлақдар еткеніңіз жақсы болды, көп рақмет! – деп Ербұлан қоштасуға ыңғай танытты.

	– Тұра тұр! – деді профессор, – алда гуманитарлық факультет студенттерінің республикалық ғылыми конференциясы болмақшы, соған өзің сабақ беріп жүрген топтардан бір-екі студент дайындасаңшы.

	– Бұл конференция да Күлтегін ескерткішінің келуіне байланысты болса керек.

	– Иә, дәл айттың. Университет басшылығы алдағы үлкен конференциядан соң осы конференцияны өткізбек. Сондықтан мұның да дайындығы қауырт басталып кетті.

	– Бәрекелді! Бәйге атындай жарап тұрған екі студентім бар, соларды үкілей берейін.

	– Сенен жаман шәкірт шықпайды деп ойлаймын.

	– Ойыңыз оңғарсын.





АЛТЫНАЙ




	Ертеңінде Ербұлан университетке әдеттегіден ерте келді. Өйткені, ол іздеген Алтынай мен Жасұланның тобы сағат онда сабақтан қайтатын. Ербұлан екеуін үшінші қабаттағы дәріс болып жатқан аудиториядан іздеп тапты. Оларға алдағы студенттік ғылыми конференцияның мән-жайын айта келіп, бір-бірден екі баяндама дайындаулары керектігін айтты.

	Жасұлан жас болса да тиянақты, елпек, бойлы-сойлы, қылқандай жігіт еді. Ұстазының ұсынысына ойлана қалып, мақұлдығын берді.

	– Жазуын жазамыз ғой, аға, өзіңіз бағыт-бағдар бермесеңіз... – деді қолындағы журналын шиыршықтап ұстап отырып.

	– Алдымен жаз, сосын көрейін. Ербұлан оған да «Көне түркі қағанаты: елдік пен ерлік тарихы» деген тақырып берді, – осы тақырыпты кейін диплом жұмысына жалғастырарсың.

	– Расында керемет тақырып екен!

	– Иә, оның кереметі неде деп ойлайсың?

	– Оның кереметі Түркі қағанаты орнатқан мәңгітастардың әлі де ғасырлар қойнауынан жол сілтеп, алыстағы маяктай жарқырап тұрғаны ғой.

	– Көне түріктердің мемлекет құруы, құлдыққа түсуі, қайтадан бодандықтан бостандыққа жетуі, ақыр аяғында тарих сахнасынан кетуі бәрібір біз үшін ғибрат.

	– Олай болса осы мәселелерді шамамның жетісінше талдап көрейін.

	– Көр, әсіресе, көне Түркі қағанатын қазақ мемлекеттілігінің тарихи бастауы ретінде көрсетуге тырыс. Бұл мәселеде енді кібіртіктеуге келмейді. Бұрын осы нәрсені айтайық десек, мемлекетіміз жоқ болып келді. Енді егемен, тәуелсіз мемлекетіміз бар. Біз оны айдалаға құрғанымыз жоқ. Сол көне түркілер мемлекет құрған қара мекенде, олардың тарихи отанында құрдық. Оған кімнің пікірі бар? Батыстың ба? Шығыстың ба? Жоқ. Өйткені, бүгінгі Қазақия – тарихтағы Батыс Түркі қағанатының жері. Арада мың екі жүз жетпіс жыл өтсе де атты қазақтар одан ешқайда кеткен жоқ. Сол жауынгер ата-бабалардың орда-сарайлары мен киелі тұрақтары, мәңгілік молалары мен балбал тастары көненің көзіндей қарауытып, қазақ жерінде қалды емес пе?! Бұл – ұрпақ игілігіне жеткен қасиетті қазына, мәңгілік мұрағат! Демек, Қазақстан – сол айбатты қағанаттың жиырмасыншы ғасырда өз төрінде қайта жаңғыруы. Оған тек арыдағы Күлтегін мен Тоныкөк, берідегі Кенесары секілді асыл текті бабалар рухы күш-қуат, өміршеңдік берді. Олар аңсаған «Мәңгілік ел» утопиясы дәл бүгін шынайы шындыққа айналды. Бұған ешкімнің таласы болмаса керек.

	Ербұлан ұстаздығына басып, қыза-қыза сөйлеп барып тоқтады. Жасұланның тақырыбын әбден шегелеп, енді Алтынайға бұрылды.

	– Сенің ойлап отырған тақырыбың бар ма? – деді қашанда оған сеніммен қарайтын әдетімен.

	Алтынай күлімсіреп сәл-пәл бөгелді де, өзінің көңіліне түйген тақырыбын айтты:

	– Ағай, мен көне түріктердің Қытайдың Таң империясымен болған қатынасын жазсам деймін, – деді ылғида бір нәрсеге өте тереңнен зер салатын тиянақты бойжеткен.

	Ербұлан ойланып қалды. Іштей тақырыпты қалай ашар екен деген күдігі де жоқ емес-ті. Дәріс кезінде сүйрік саусақтарымен қытай иероглифтерін маржандай етіп, өте бір ыждахатпен жазып отыратын бұл қызды Ербұлан екі жылдан бері жақсы біледі. Мұның өзінен Қытай мен Жапонияның және Кореяның тарихы туралы бірнеше кітап та алып оқыған.

	Ақылына көркі сай, инабатты қыздың қылығы да тәтті еді. Әсіресе, суға шайып алған қарақаттай нәркес жанарынан жастықтың жайдары ерке шуағы тарайтын. Оның әрбір қарасы, жай күлімсірегені Ербұлан үшін жұмақ самалындай салтанатты еді. Адамға оны көріп отырудың өзі қуаныш сыйлайтын. Ербұлан барлық лекция сайын оның болуын қалайтын және сөйлейтін әрбір дәрісін мұқият дайындап келетін. Соның арқасында Түмен ағасы айтқандай, жаман шәкірт тәрбиелеген жоқ. Бүгінде шәкірттері шетінен теорияға төселіп алған. Әсіресе, қоғамда болып жатқан түбірлі өзгерістерге пікір білдіруге шебер. Бәрі де ашық-жарқын, көңілді. Студенттердің көбі ағылшын тіліне қоса екінші шет тілін еркін меңгерген.

	Ербұлан сабақ беріп жүрген бұл топтар көбінесе шығыс елдері бойынша маман. Сондықтан оларға ағылшын тілімен қоса қытай, жапон, корей, үнді, араб тілдері оқытылады. Тілмен қоса олар аталған елдердің тарихына, мәдениетіне, саяси жүйесі мен экономикасына, әкімшілік құрылымына қатысты пәндерді оқиды.

	Студенттерге Ербұлан тарапынан талап қатан. Қайткен күнде де мәселеге атүсті емес, терең қырынан үңілуге, сараптама жасауға, теориялық және логикалық пайымға шебер болуға тәрбиелеп келеді.

	– Егер осы тақырыпты берсем, сен оны қалай ашар едің? – деді Ербұлан ойланып. – Өзіме қиын болады деп ойламайсың ба?

	– Тақырыптың, мәселенің тың, өзекті болғаны дұрыс деп ойлаймын.

	– Сеніңше осы тақырып өзекті ме?

	– Өзекті.

	– Несімен?

	– Несімен дейсіз, тақырыптың өзі айтып тұрған жоқ па?

	– Сенің тарихи тақырыбыңның бүгінгі күнге қандай қатысы бар?

	– Ендеше, Күлтегін мәңгітасын Елордаға әкелудің қажеті қанша? Тарихты қайырып қойып, бүгінгі күннің проблемаларымен айналыса берсек болды емес пе?!

	Ербұлан күліп жіберді. Бетіне қан жүгіріп, қызарақтап қалған Алтынайды сабасына әрең дегенде түсірді.

	– Бәрекелді, гәп осында! Сен үлкен, тарихи маңызы бар мәселеге ойысқалы отырсың. Ендеше, мәселеге тарихи тұр-ғыдан келе отырып, бүгінгі күн проблемаларын да қағыс қалтырмауың керек. Жалпы, сол кезден – түркі дәуірінен қазірге дейінгі қарым-қатынасымыздың жөн-жобасы, сипаты мен ерекшеліктері өзгерді ме? Еліміз тәуелсіз мемлекет бола тұра ғасырлар қойнауынан қалған сол көне мемлекеттердің, олардың қағандары мен қаймана жұртының қателігін қайталап жүрмейміз бе?! Бізге қазір ақыл тоқтатып, ойланатын, артқа да қарайлайтын, алға да бажайлайтын уақыт жетті. Бізге мәселені тікесінен қойып, келсе-келмес даңғазалаудың қажеті жоқ. Тек қана нақтылы сараптаулар арқылы фактіні жайып салсақ та жеткілікті. Былайғы жұрт одан өзі-ақ қорытынды шығарады. Бірақ, бұл жазғандарыңның бір ұшы Күлтегінмен байланысты болсын.

	– Түсіндім, – деді Алтынай төмен қарап, – материал қажет болып жатса, сізбен тілдесемін.

	– Уақыт тығыз. Қалайда тезірек аяқтауың керек.

	Алтынай күлімсіреп, «мақұл!» дегендей басын изеді. Бұл оның пікірімен келіскені еді.

	Ербұлан қуанып қалды. Ғасырлар қойнауында қалған Күлтегін рухы бүгінде Арқа төсінде, қазақтың жаңа қағанатының қақ төрінде қайта жаңғырарына іші елжіреді. «Екі бірдей күлігім бәйгеден сүрінбей келер» деп оларға ақ жол тіледі.





ТАРИХИ ОҚИҒА




	Бұл тарихқа арналған оқиға еді,

	бүгін оның өзі де тарихқа айналды.

	Автор



	Уақыт тез бе, жоқ әлде тірліктің тынысы жиілеген бе, әне-міне дегенше айтулы күн де келіп жетті.

	Қазақ қағанатының Елордасы, ақшаңқан астанасы мамырдың маужыраған арайына толған. Ербұлан үшін бүгінгі күннің шығысы да керемет. Құдды бір сегізінші ғасырда, кең өткелді Керуленнің ар жағындағы Кенді тауының кезеңінен көтерілген Күнге ұқсайды. Ол сол күнді көңілінде талай тамашалаған. Ол күні Түркі қағанаты қайта құрылған. Ол күні Құтлық Елтеріс қаған ең әуелі Өтүкен қойнауының бір қыратына шығып тұрып, оң қолымен қаратамақ найзасымен жер тірей, сол қолымен маңдайын қалқалап, жаңа шығып келе жатқан Түркі таңына, Күн тәңіріне күнсала қараған. Оның алқынған, тершіген жүзін алтын арай күннің қызыл-күрең сәулесі нұрландырып, келешекке деген шексіз құштарлығын оятқан. Жүрегі еркіндік нұрына бөленіп, ыстық қаны тұла бойында қымырандай тасыған. Түркі халқы еркіндікке, елдікке жеткен. Тоныкөк сол күні: «Түркі халқы енді Өтүкен қойнауында отырса, елде мұң жоқ!» – деген.

	Сол секілді бүгінде қазақ баласы кешегі түркі-оғыздар секілді ордакентін киелі Кең-керіске орнықтырса, Тоныкөк бабасы айтқандай, жан-жаққа елші аттандырып қойып отырса, елде мұң жоқ. Қазақ қазақ болғалы жалпақ жұртқа жар салар, күн шашақты шаңырағына тіреу болар, оны боран-шашында шайқалтпай ұстар, Алаш болып ту түбінде тұрысар кіндік жұртын – жер ортасы боз төбесін енді тапқандай. Енді, міне, оның аты – Астана. Осы атты тоғызыншы ғасырда Өтүкен қойнауынан көшкен түркілер қойған еді. Салт атты кісіге бұдан айшылық жердегі Боғда тауының күнгейіне – Бұлыңғыр ойпатына барғанда ту тіккен жеріне қойған еді. Күн шығыстағы сол мекен кейін абат қалаға айналып, Шыңғысханның заманында шығыс пен батысқа мәшһүр болды. Ол кезде Өтүкеннен үдере көшкен жұрттың көбі Боғда-Тәңір тауының теріскейін жебелеп, сулы, нулы Жетібашқа жетіп жығылды. Бұрынғы Батыс қағанаттағы бауырлары оларды құшақ жая қарсы алды.

	Күн шығыста Түріктің өсіп-өнген киелі тауы Боғданың күнгей бетін қыстап, теріскейін жайлаған, Идіқұт мемлекетін құрып, Астананы орда қылған сол түрік бауырлар көпке дейін көшіп-қонып жүріп, кейін біржолата отырықшы елге айналыпты.

	Ендеше, бұл Астана – түркі жұртының тарихындағы екінші Астана. Аты мен рухында тарихи тамырластық болғанымен, заты басқа Астана.

	Ол қазір абаттана, айбындана түскен. Бүгін оның өміріндегі ерекше күн. Түрікше жылан жылы, жаңаша екі мың бірінші жылдың он сегізінші мамыры. Өтүкен қойнауынан көтерілген алтын күн Астанаға тура қарап, күлімдей көтеріліп келеді. Тұтас Сарыарқа түркінің ежелгі ертегідей мекені Кең-керіс сегізінші ғасырдағы Өтүкен рухымен тербелуде.

	Ақбұлақ өзенінің жағасындағы әйдік білім ордасы Еуразия университетінің бас корпусының алдында мыңдаған студенттер мен ұстаздар қауымы, конференция қонақтары Абылай хан даңғылы жақтан келетін үлкен жолайрыққа қайта-қайта қарап, әлденені тағатсыздана күтуде. Бас ғимараттың шыға берісінде үлкен есіктің алдына нарт қызыл гүлді кілем төселіп, оның екі жағында қақ жарылып, қазақы киім киген сұлу қыздар ізетпен иіледі. Олардың екі қанатында оркестр ерте заманнан жеткен бағзы бір күйлерді нақышына келтіре, тамылжыта төгіп отыр. Қобыз, сазсырнай, сыбызғы, жетіген мен домбыра әуендері бір-бірімен бұлықсып, бірде жортқан аң, ұшқан құсты, дүркіреп шапқан қалың қолды, енді бірде зеңгір аспан астында қаздай тізілген қалың көшті, үйір-үйір, табын-табынымен мыңғыра босқан төрт түлікті, ерте күннің әйдік киіз үйлерін, қатарынан қалың өгіз жеккен биік доңғалақты телеген арбадағы хан сарайын, оның алдында тұрған қағанды елестетті. Көш Өтүкеннен Арқаға бет алған. Ерте заман рухымен тербелген Алаштың жаңа байтағына жол алған. Күй соны елестетеді. Бүгінгі салтанат әдеттегідей шетелдік мәртебелі мейманды немесе басқа бір үкіметтік үйірмені қарсы алу емес, ата-баба рухын ұлықтауға, алыстағы Өтүкенге тәу етуге, ұлттың өз-өзіне оралуына арналған салтанат еді.

	Ойпырым-ау, бұл көштің осында жетуі үшін қаншама сартабан ғасырлар артта қалды десеңізші! Әне көш алдында, биік хан сарайдың самалтағында қолына ұзын асатаяғын алып, күмістей аппақ сақалын саумалай Білге Тоныкөк келеді. Оның артында бастарына дулыға, үстеріне шым болаттан торғай көз сауыт киіп, беліндегі беренін қымтай ұстап, жиырма бірінші ғасырға паңдана қарап Күлтегін мен Елтеріс, Қапаған, Білге қағандар келеді. Құдай-ау, бұл не құдірет! Қарт Тоныкөктің күмістей сақал-шашын арқаның мамыражай ерке самалы тербейді. Жүрегі нұрға толы қарт айналаның бәріне разы көңілмен, ықыласын төге, мейірлене қарайды.

	«Кезінде Елтеріс Құтлық қағанға қала салма, жауыңа жем боласың деп едім. Оным бекер екен. Жиырма бірінші ықылымның ұландары қала да салыпты, еліне қорған болар күшті қолды да жасақтапты. Орда кентін Он иелік жұртының ең кіндік қонысы Кең-Керіске тігіпті. Осындай ұлы іске мұрындық болып, алған бетінен қайтпай, ата-бабасы мың жыл бойы көрмеген кереметті жаратқан қандай егей ер екен?!» дегендей жан-жағына жай тастай қарайды...

	Кенет оркестр күндей күркіреген «Сарыарқа» күйіне ауысты. Тәуелсіз елдің ұл-қыздары қолдарындағы көк жалауды оңды-солды бұлғап, салтанатты шеруді қарсы алды. Енді бір сәт бәрі бірдей «Елім менің» әнін шырқады:



	Елім менің аңсаған,

	Тас бұғаудан босаған... –



	деп келетін жолдар қайталанған сайын теңселе тербеліп, көнеден жеткен қазақ елінің елдігін, оның бүгінгі бейнесін салтанат етті.

	Көптен күткен нағыз ғажап енді басталды. Анадайда алыстағы күншығыс елі Жапониядан көне Когуре арқылы арнайы ұшақпен қазір ғана жеткізілген Күлтегін ескерткішінің көшірмесі тиелген арнайы көлік алқалаған әлеуметті қақ жарып келе жатты.

	«Сарыарқа» күйі тағы шалқыды. Сақшылар ентелеген әлеуметті кері қарай ысыруда. Кейбір жасы келген үлкендер оған да ерік бермей, киіп-жарып:

	– Иә, Аруақ! Аруақ! – деп айғай салды. Енді біреулер:

	– О, жаратқан, түркінің киелі Көгі мен Жері, қасиетті бабалар рухы желеп-жебей бер! – деп ағыл-тегіл жылап, беттерін сипады.

	Бүгін күн райы да керемет. Арқаның көк зеңгір көгіне өрмелей көтерілген арайлы күн мейірлене, шуағын молынан төгіп тұр. Киелі көк тас тиелген көлік баяу жылжып, бас ғимараттың алдына келіп тоқтады.

	Сол арадан оны ораулы күйінде университет ректоры мен бір топ зиялы азаматтар өз қолдарымен көтеріп, арнайы дайындалған жайымның – жазу тарихы мұражайының алдына апарды.

	Осы кезде зал ішінде сегізінші ғасырдағы киелі Қорқыт күйі сарнады. Жігіттер сыбанып шығып, тасты киелі Өтүкен мен Орхонның топырағы төселіп, Арқаның боз жусаны мен бетегесі жайқалған арнайы тұраққа тұрғызды. Ана кезде Қарекең жазу тарихының мұражайымен айналысып жатқанда, мұнда жігіттер сол мұражайға қанаттас етіп, Күлтегін тасының төрт төңірегі мен ондағы қабырғаларды түрлі экспонаттар мен экспозицияларға толтырып тастаған. Олардың ішінде бірден көзге түсетіндері – мәңгітас тұрағының екі жағынан бір-біріне қарама-қарсы қойылған Алтын адам бейнесі. Оның бірі – Алатау етегіндегі Есік қорғанынан табылған сақ көсемі де, енді бірі – Атыраудан табылған Сармат сарбазы. Жайымның батыс қабырғасына академик Кемал Ақышевтің экспедициясы Елорда түбінен тапқан ежелгі Бозоқ қалашығының макеті мен сызбасы, ол жерден табылған көне қыш бұйымдар қойылған.

	Мұндай көне жұрттар ертеде бұл маңда көп кездесетін.

	Әсіресе, көне түркі дәуірінен қалған балбалдар. Отаршылдық пен даңғаза тың игеру мұндай мұра атаулыны түгін қоймай құртып жіберді. Тасы аз Арқада ондай тастар құрылысқа қаланып кетті. Көне мекендер күйреп, балбал тастың басына байғыз қонбағалы да көп заман болды. Бұл дала ай тақырға айналып, тегін ұмытуға шақ қалған. Енді соны айтып зарлағаның да жаман екен. Құдайға да, адамға да жазғанымыз жоқ еді, бірақ осындай тағдырға тап болдық.

	Киіктің көзіндей мөлдіреген бастау сулар мен айдын көлдер де сап тартылып кетті. Табиғаттың бермесін тартып аламыз деген даңғазалық адамды табиғатқа қарсы насихаттайтын, жас ұрпақты да сол бағытта тәрбиелейтін. Аты жаман коммунизм солай еді. Осылайша пенделер көк пен жердің арасында жасап отырып, оның қасиетін көк тиындай бағаламайтын болып бара жатты. Түркі бабаларының «үстінде алып Көк аспан, астымызда қара Жер жаралғанда екеуінің арасынан адам баласы жаралған» деген қарапайым ұғымын да ұмытқан еді. Адамзатты ол екеуінен жоғары қойған еді. Түркі бабалары бір тал шөпті жұлып, бір тал жас шыбықты кесуге екіленсе, бұлар миллиондаған гектар жердің қыртысын сойып, аударып тастаған еді. Оған да қанағат қылмай, Сарыарқаның сауырын жер-жаһанға ажал себетін атом қаруымен ойрандаған болатын. Ондай жерде көнеден қандай белгі болсын. Бүгінде ғасырлар тұманына тұншыққан тарихымызды түгендей отырып, ата-баба көзіндей бір тал көне зат тауып алсақ та төбеміз көкке жеткендей қуанатын болдық. Қайран Сарыарқа! Біз бүгін сенің өксікті күндеріңе салауат айтып, мәңгілік ғұмырыңның – мәнді ғұмырыңның жаршысы боламыз. Сенің ендігі ғұмырың өр төсіңде орда тіккен, оң мен солыңды өріс еткен, мола сайын басына балбал орнатып, он оқтарға қоныс еткен бабалар рухымен бірге жасайды. Сен енді қайта түле, Сарыарқа! Өйткені, сенің өткенің де, бүгінің де – мәңгілік ертегі.

	Бір кезде шатырлаған шапалақ үні Ербұланды ауыр ойдан селт еткізді. Бір сәтке қалт ойлана қалған ол енді дүркіреген әлеумет жабал көз тіккен жаққа қарады. Президент картежі келе жатыр екен.

	Ербұлан тездетіп ішке кіруге асықты. Оның ойы Президенттің Күлтегін ескерткішін ашу сәтін өз көзімен көру еді. Ол осы жолы ерледі. Иін тірескен тосқауылды жарып өтіп, ескерткіштің тура қырын жағына келіп тоқтады.

	Қашанда жұмыс кестесі тығыз-таяң Президент Күлтегін ескерткішінің қарсы алдында қойылған микрофонға келіп, тұсаукесерге арналған салтанатты сөзін бастай берді:

	– Ардақты ағайын! Қымбатты әлеумет! Қадірменді ғалымдар! – деп бастады ол өз сөзін жүректі дір еткізер орнықты да байсалды, ойға толы қоңыр дауысымен. – Біз төл өркениетіміздің терең екеніне, өнегелі екеніне бұрын да қанық болатынбыз, бұрын да білетінбіз, бұрын да көңіліміз жететін. Бүгін баршамыз болып қатпары қалың болғанымен, оқулығы жұп-жұқа көне тарихымыздың куәсімен жүздесіп, тағзым ету бақытына ие болып тұрмыз. Біз бүгін ел-жұртының қамын ойлау, халқын асырау асыл парызы болған Күлтегін бабамыздың ісінен айғақ беретін тарихтың көзімен де, сөзімен де жүздесіп отырмыз.

	Президенттің сөзін күн күркірегендей лап көтерілген шапалақ үні бөліп жіберді. Халықтың ынтасында шек жоқ еді. Әркім Президент сөзінің астарына, мән-маңызына бойлап, ата-баба рухына сол арқылы тәу етіп тұрғандай еді.

	Президент – заманы, кезеңі басқа дегенмен, ол да өткен заманның тәңірқұты, күнбиі немесе қағаны, ханы секілді тұтас халқы пікіріне, әміріне ұйыған елдіктің, мемлекеттіктің биік титулы, елтөресі еді. Ол саңқылдаған қоңыр дауысына салып, сырбаз сөйлеп тұр:

	– Түркі өркениеті, оның мәңгі өшпестей болып, тура мың жарым жылға жуық уақыт бұрын Еуразия құрлығының төсінде бедерленген көне жазбалары жалпы адамзат өрке-ниетінің үлкен қазынасы болып отырғаны бүгін баршаға мәлім. Ал, Күлтегін ескерткішіндегі қасиетті жазулар – ежелгі түркі жазба мұраларының ішіндегі ең көрнектісі. Міне, тарихта тұңғыш рет Күлтегін ескерткішінің ғылыми көшірмесі жасалып, Еуразия кіндігіндегі Қазақстан Республикасының Астанасына қойылуында үлкен нысана, мән жатыр. Мұның мәнісін ой елегінен бір өткізіп көріңіздерші, мұнда үлкен тағдырлық жазу жатқан сияқты. Арғы-бергі тарихтағы қайта дәуірлеу, өркендеу кезеңдері осындай оқиғалардан өрілетін, арна тартатын. Өмір сүріп отырған ұрпақтың өз өткенінің мәнді оқиғаларына, жәдігерліктеріне байсалды көзқарасынан кешегі мен қазіргінің шымыр құймасы сомдалып, келешектің қабырғасы қаланған.

	Бұл сөздерді естігенде Ербұланның көңілі босап, көзіне жас кептелді. Көзінің қиығымен қарап еді, Президентке қарсы қарап, иін тіресе тұрған Ақаң, Қарекең және Қойшыекең, Ханекең сынды ағалары да сондай көңіл күйді бастарынан кешіп тұрғандай өте әсерлі күйде еді. «Құдайға шүкір, бүгін біз көне түркінің кіндікті қонысында әлем таныған өз қағанатымызды құра отырып, оның өткені мен болашағын қапысыз жалғастыра алатын нағыз білге сардарына сенім артқан екенбіз!» – деп желпініп, жер-суға сыймай тұрды. Президент сөзі одан ары жалғасуда:

	– Қазақ халқы да басқа түркі халықтары секілді көне түркі жазба ескерткіштерін өзінің төл тума мәдениеті ретінде мақтан етеді. Біздің ұлы бабаларымызды – Бумын, Істеми, Білге қағандар мен Білге Тоныкөк, талантты қолбасшы Күлтегіндерді сол бір тарихи кезеңнің айтулы тұлғалары деп есептейміз... Тарихты әділет тұрғысынан объективті таразылау, әрдайым осы қағидаттан айнымау – ғылыми үдерімнің биік мұраты болуға тиіс... Бұл ретте түркі өркениетінің текті де терең тамырлы тарихы мен төл тума мәдениетін биік парасат үдесінен терең таразылаудың, оны кейінгі ұрпақтың сана-сезіміне сіңірудің, олардың бойына ешкімнен кем түспейтін тарихының барлығына, яғни кемел келешегінің барына деген сенімді дарытудың, сол арқылы отаншылдық сезімін тәрбиелеудің біз үшін маңызы да, мәні де ерекше.

	Президент өз сөзін конференция жұмысына табыс тілеп, ескерткішке құтты болсын айтумен аяқтады. Мемлекет әні шалқыды. Одан соң Президент ескерткішке жабылған ақ жамылғыны шыжымынан еппен ғана тартып төмен түсірді. Тағы да дүркіреген шапалақ үні көтерілді. Құрметті қарауыл Республиканың көк туын ескерткіштің тура қасына тұғырымен қойды. Салтанатты рәсім аяқталған соң, Президент сонда үйіріліп тұрған қазақ және туысқан түркі жұртының зиялы қауым өкілдерімен кездесті.

	– Туған күніңіз құтты болсын! – деді Президент өзімен қол алысып жатқан ақын Олжас Сүлейменовке, нөкерлері берген бір шоқ раушан гүлін де оған қоса ұсынды. Осылайша Президент жер жүзіне танымал, даңқты ақынның мерейін бір көтеріп тастады. Ербұлан маңайына қараса, мұндағылардың көбі шенді шенеуніктер мен белгілі журналистер, министрлер екен.

	Президент бұл ауқымды жұмыстың кімдердің еңбегі екенін білетін еді. Кенет оның отты көздері жұрт арасынан әлдекімді іздегендей көрінді. Мына дүниелерді шын білетін, мән-маңызын түсіндіретін біреу бар ма дегендей еді оның сол қарасы. Көмекшілері бір білсе осы біледі дегендей жұрт арасында тұрған академик Кемал Ақышевті шақырды. Жасы жетпістен асқан даңқты археолог Президентке Астана маңынан өзі ашқан көне Бозақ қаласының мән-жайын түсіндірді.

	– Қала тарихы ертеден бастау алады. Есіл-Нұраның бойында орыстардың Целинасынан мың жыл бұрын шағын қала болған. Түріктер бұл жерге өздерінің әскери, шаруашылық орталығы ретінде қараған. Кейін түрлі тарихи себептерге байланысты Бозоқ қалашығы өз маңызын жойған. Бұл бәлкім Түркі қағанатының құлауымен байланысты болса керек.

	– Бәрекелді, мыналарыңыз жақсы жұмыс екен! – деді Президент басын изеп тұрып, – мұндай археологиялық кешендерді тұтас Қазақстан бойынша қайта жаңғыртуымыз керек, сонда ғана жас ұрпақ біздің көне түркілермен болған туысқандық байланысымызды тереңінен түсінетін болады. Іске сәт! Президенттің отты жанары бұдан соң қабырғада алтын әріптермен жазулы тұрған Күлтегін мен Білге қағанның өсиет сөздеріне түсті.

	Түркі, оғыз бектері, тыңдаңдар! Жоғарыда тәңірі баспаса, төменде жер айырылмаса, түркі халқы, еліңді, төріңді (өкіметіңді) кім құртады? Ынтымақ қажет! Түркі халқы, өткеніңе өкін! – деген сөздерді көзімен шолып шықты да:

	– Мың үш жүз жылдың алдында айтылса да бізге арнап айтылған сөз ғой бұл, – деп қасындағы университет ректоры Мырзатай Жолдасбековке қарады. Мырзекең Президенттің жанына жақын келіп:

	– Нұреке, тегеуріні өткір, тәлімі мол бұл сөздерді ұрпақ жадында жаңғырып жүрсін деп мынау қабырғаларға жарқыратып жазып қойдық! – деді.

	– Бәрекелді, дұрыс істегенсіңдер! – деді Президент жан-жағына ойлы көзбен қарап, – Бұл біздің болашаққа қалап жатқан рухани фундаментіміз.

	Президент одан соң Есік пен Атыраудан табылған алтын адамның жаңғыртылған мүсінін, көне түркі заманына тән экспонаттарды, жазу тарихының мұражайын көзден кешірді. Аса бір толқып, айнала айқайлаған әлеуметке қолын бұлғап, құрмет білдіріп, жұмыс кестесінің өте тығыздығына байланысты конференция жұмысын жүргізуді Үкіметбасының орынбасары Иманғали Тасмағамбетовке тапсырып, жедел жүріп кетті.

	Ербұлан конференцзалдың орта тұсынан қонақтардың арт жағын ала келіп орын алды. Жайлы, һәм еңселі конференц залдың іші төбеден төнген түрлі-түсті шырақтардың нұрымен жанға жайлы жарық, жібектей нәзік сәулеге шомылып тұр.

	Дүбірлі жиын Үкіметбасының орынбасары Иманғали Тасмағамбетовтің кіріспе сөзімен ашылды:

	– Біз әлгінде ғана Күлтегін ескерткішінің ғылыми көшірмесімен дидарластық. Бұдан мың жарым жыл бұрынғы жазба мұраның ғажайып нұсқасын көзімізбен көріп, қолымызбен ұстадық. Елбасы Н. Назарбаевтың тапсырмасымен ел үкіметі 1997 жылдан бері шұғылданған шаруаға бүгін нүкте қойылып, көк түріктер дәуірінің баға жетпес рухани байлығы – Күлтегін ескерткіші орталарыңызға келіп орнықты. Көне түріктер біздің заманымыздың алтыншы, сегізінші ғасырларында жалпы адамзаттық өркениетке жаңа өріс қосылғандығын паш етті. Гүлденген тұсында Қытайдан Қырымға дейін иелік еткен көне түркілер іргелі мемлекет құрумен қатар іргелі мәдениет те қалыптастырды. Моңғолия, Сібір, Қазақстан, Қырғызсан жерлерінен табылып жатқан жазба жәдігерлер – соның жанды куәсі. Бүкіл Түркі дүниесінің киелі бітігі деп атауға тұрарлық осынау жазбалардың ең басты қасиеті, ең негізгі құдіреті – оларды жасаушылардың асқақ рухында, өр намысы, өлмес еркі, мұқалмас жігерінде. Мұндай бекем рухсыз шығысы Хинган, Сарөзен, батысы – Көктеңіз, оңтүстігі – Ұлы Қытай қорғаны, солтүстігі – Сібір аралығында осыншалық өркениетті өрлеу орын алмас еді, осыншалықты терең тарих тарқатылмас еді, ұлт ұлы, халық жасампаз болмас еді. Тәуелсіздігіміздің он жылдығы сол айтылған ұлылық пен жасампаздық рухтың, бірлік пен елдік идеяларының сол кезден бастап-ақ халық үшін киелі ұғымға айналғандығын айғақтайды. Ғасырлар бойы ұрпақтан ұрпаққа жалғасып, қол жеткізу арман болған осынау көненің көздерін тану, білу, бағалау ісі осыдан былай қарай да үнемі назарда болады деп сенемін. Көнені парықтау, санамызға сіңіру барысында бүгінгідей кең түрдегі келелі насихаттың алатын орны мен маңызын ерекше атай отырып, осынау асыл мұраларды тануды тек ғылыми ортамен шектеуге болмайтындығын атап айтқым келеді. Мұндай рухымызды жаңғыртар жәдігерлерімізді халық арасында кеңінен насихаттау – кезек күттірмейтін міндет.

	Қырықтың қырқасына енді ғана шыққан осынау жас басшының сөзі жұртты одан бетер желпіндіріп тастады. Республика құрылған күннен бастап Елбасының қасында ілкімді еңбек етіп келе жатқан білікті де, жігерлі жасқа жұрттың ықыласы ерекше еді. Бүгін де солай екені сезілді. Өйткені, ол шетелдерде жатқан мәдени құндылықтарды елге оралту, әсіресе Күлтегін ескерткішінің ғылыми көшірмесін жасату ісі бойынша Президент тапсырмасымен күнді түнге жалғап еңбек етті. Моңғолияға өзі барып, сол елдің үкіметімен арнайы келісімшарт жасасты. Ескерткіштің ғылыми көшірмесін жасату үшін жапондық технологияны таңдады. Істің барысын жеке өзі қадағалады. Ақыры, айтқанында тұрып, Тәуелсіздіктің он жылдығына орай айтулы ескерткішті – көне елдік рухын қазақ елінің астана-байтағына, түркі төрі – Кең-керіске жеткізді. «Міне, азамат деп осыны айт», – деді Ербұлан ішінен. Онсыз да Ербұлан осынау жас басшының ұлттың заттық және рухани мұрасын жинап, кәдеге жарату жағында өзгелерге үлгі боларлық сан қырының бар екенін бұрыннан білетін. Астанаға алғаш келген кездерінің бірінде осындағы Президенттің мәдени орталығына арнайы ат басын бұрғаны бар. Сол жолы орталықтың екінші қабатындағы экспозиция түгелімен осы жас жігіттің жеке коллекциясына арналғанына куә болды. Ербұлан тұтас үш үлкен залды алып жатқан қазақ халқының көнеден жеткен алтын-күміс, асыл тастармен өрілген тұрмыстық-этнографиялық бұйымдарын көріп, көз мейірін қандырған әрі оның ұлтына және оның тарихы мен мәдениетіне деген ықыласына, орасан қажыр-қайратына тәнті болып қайтқан еді. Енді, міне, бетпе-бет отырып, оның көне түркі өркениеті, тарихы, Күлтегін бабасы туралы айтқан жүрекжарды сөздерін ет құлағымен естіп, одан сайын қанаттанды.

	Осы кезде жиналыстың күн тәртібі бойынша сөз Ресей Ғылым академиясының Санкт-Петербург филиалының профессоры, доктор С. Кляшторныйға, одан соң қазақ халқының даңқты перзенті Олжас Сүлейменовке берілді. Олжекең мінбеге қатты толқып шықты.

	– Мен сөзімді бірден кәделі істен бастағым келіп тұр, – деп бастады ол өз сөзін, аспай-саспай, аса бір ыждағатты пайыммен, жұртты өзіне ұйыта сөйлеп. – Қазақ елінің жаңа Астанасында «Отырар» кітапханасы мен жазу тарихының мұражайы ашылып жатыпты. Мен Италиядан Отаныма аттанар алдында Венеция университетінің профессоры, досым Марио Джорданомен кездестім. Ол – латын, бірақ Шығысқа құштар адам. Өз кезінде Қытайда көп уақыт тұрған және ол арадан қытай тіліндегі бірнеше құнды кітаптарды еліне ала барған. Мен оған «жібек» деген атаудың италиянша мағынасы «сет» сөзінің қытайша «сиде» сөзімен байланысты екенін, жібектің Андалузияға, Еуропаға Қытайдан келгенін, тауарға байланысты оның атауының да сырттан келгендігін айтқан кезімде ол осы кітаптарының бірін маған сыйлады. Бұл Ань дәуірінің кітабы, мен оны он үшінші, он төртінші ғасырлардағы Юань дәуірінікі деп өзгерттім. Қазір мен жазу тарихы мұражайына осы кітапты түпнұсқалығын анықтайтын сертификатымен қоса ұсынғым келіп тұр.

	Залда шатырлаған шапалақ үні ұзаққа жалғасты. Олжекең кітапты университет ректорына салтанатты түрде табыс етті. Ол бұл құрметті миссияны орындап болған соң микрофонға қайта келіп, ойлы көңілден толғаған сөздерін қайта жалғастырды. Ел ол енді не айтар екен дегендей бір сөзден соң бір сөзін тағатсыздана, тына тыңдауда. Кезінде қазақ даласының қақ төрінде ажал отын сепкен дүние жүзіндегі ең ірі ядролық полигонды жаптыруға әсер еткен жалынды жас бүгінде әлемдік деңгейдегі ұлы қайраткер, халқының шын жанашыры. Сол себепті ұлт тағдырына қатысты қандайда бір мәселеде былайғы жұрт осыған Олжекең не дейді екен деп елеңдеп отыратын. Ескерткіштің ашылу салтанатынан соң Президенттің оны туған күнімен құттықтауы да Олжекеңнің осы құрметке шын лайық тұлға екендігін көрсеткендей еді.

	– Әлгінде Имекең өте нақты және жан-жақты айтып өтті.

	Менің осы тақырыпқа деген қызығушылығыма жетпісінші жылдардағы Есіктегі Алтын адамның табылуы жебеуші болды. Сол кезден бастап мен жер бетіндегі барлық жазбаларды салыстыра бастадым. Өзім ол туралы көп оқыған көне түркінің ғажайып ескерткіштерін көзбен көріп, қолмен ұстау үшін Моңғолияға ұштым. Ұлан-Батордан шыға бере Атласта кіші жазу деп аталған ұстынмен жүздестім. Одан менің өмірлік сенімім мен ұраныма айналған жазуды көрдім. Оқыдым:



	Түн ұйықтамадым,

	Күндіз отырмадым,

	Қара терімді төктім,

	Қып-қызыл қанымды жүгірттім

	Түркі елі үшін...



	Осы сөздерде қаншама елдік рух жатыр десеңізші! Меніңше дәл осыған дейін де ұлт пен оның төл мәдениеті мыңдаған жылдарды артқа тастаған болуы керек... Моңғолия жерінде осы сөздерді тас бетінен оқып тұрып, көз жасыма ерік бердім. Кенет ескерткіштердің бетінен әлдеқандай бүлінген іздерді байқадым: «Бұған не болған, кімдердің ісі бұл?» – деп сұрадым. Бұл бүліншілік тым бертінгі күннің белгісі еді. Шыңғысханның мұндай жолсыздыққа баруы мүмкін емес болатын. Сөйтсек, бұл маңда кезінде кеңестік әскери бөлім орналасыпты да, олар бұл ескерткіштерді нысана ретінде пайдаланған екен. Бұдан соң мен Моңғолия Мәдениет министріне, Мәскеудегі бүкіл кеңестік мәдениет министрлігіне, Қазақстан Компартиясы Орталық Комитетіне бұл бағалы ескерткіштерді қорғауға алу туралы өтінішпен шықтым. Бірақ, өкінішке қарай ешқандай қорғау шаралары қолданылмады. Осы мәселе бойынша 1987 жылғы Америкада өткен түркология конгресінде баяндама жасадым. Түрік ғалымдарының делегациясы тікелей сол конгрестен соң Моңғолияға ұшып кетті. Бірақ олар да мардымды еш нәрсе бітіре алмады. Ақыр аяғында мен үшін сәтті саналатын 1996 жылға аяқ бастық. Мәдениет саласына мәселеге өте байыпты қарайтын азамат келді. Іс оңына басты. Міне, бүгін Күлтегін ескерткішінің ғылыми көшірмесін Жапониядан Қазақстанға жеткіздік және оның ресми ашылу салтанатына қатыстық. Сол үшін менің досым, бауырым Иманғали Тасмағамбетовке үлкен алғыс айтқым келеді. Мен ылғи да үкіметті экономикалық проблемалар бойынша сынап келемін және бұл бетімнен қайтпаймын. Бірақ дәл қазір үкіметіміз бен Нұрсұлтан Әбішұлы Назарбаевқа осындай ұлы іске қолдау білдіргені үшін шын көңілден алғыс айтамын!

	Осы сөздері арқылы Олжас әлі де саясат сахнасының сындары екенін аңғартты. Халық біраз жылдар бойы бұйығы жүрген ақынды биік мінбелерден көргісі келетін еді. Туған халқы тәуелсіздікке қол жеткізгенімен, сол тәуелсіздікті нығайту жолында әлі де болса Олжастай азаматтың күш-жігері қажет еді. Сол себептен болар, жұрт оны мінбеден ұзақ қол шапалақтап, қошеметпен жіберді. Бұдан соң да сөйлеушілер көп болды. Қырғыз халқының ардақты перзенті, ұлы жазушы Шыңғыс Айтматов өз сөзінде:

	– Тағдыр маған сегізінші ғасырда ата-бабаларымыз көне түркі тілінде бәдіздеген ғажайып ескерткішті көру бақытын сыйлады. Осы Күлтегін ескерткішінің үш бірдей беті Ұлы Түрік қағанаты туралы, оның саяси-экономикалық өмірі туралы сыр шертеді... Бұл жазулар сол кездің өзінде көне түріктерде мемлекеттік идеологияның жоғары деңгейде дамығанын көрсетеді. Жеті жүз отыз екінші жылы осындай ескерткішті жазу үшін ең әуелі мемлекеттік-тарихи дамудың және соған байланысты қалыптасқан елдік дәстүрдің дамыған жоғары деңгейі қажет болатын, – десе, білім министрінің сөзі мәселенің қойылуын, бүгінгі осы торқалы тойдың мән-маңызын одан ары нақтылай түскендей болды. Ол бүгінгі тарихи оқыған және осы бас қосу Республика тәуелсіздігінің он жылдығына орай «Ғасырлар эстафетасы» атты жалпы ұлттық акция шеңберінде өткізіліп отырғанына тоқталып өтті:

	– Басты мақсатымыз – түркілік жазба мұраларға түркі халықтарының тарихы мен мәдениетін танып-түсінетін түпнұсқа дереккөзі ретінде мән беру және ол мұраларды қолға алу, Қазақстанның тарихи-әлеуметтік мәдени-рухани тек-тамырын, генезисін жалпы түркілік өркениет аясында пайымдау және тарихи сабақтастық мәселесіне ден қою, – деді.

	Бұл ресми үкімет адамының сөзі еді. Қазақ бұдан бұрын төрткіл дүниеге өз ата-тегін, тарихын мақтан етіп қашан жар салушы еді? Жар салғанды қойып, олардың атын атауға жасқанатын, екі жүз жетпіс жыл бойы желкеге мінген отаршыл жүйе ұлтты өз тарихынан мақұрым етуге қызмет етті.

	Енді, міне, ұлттың білікті ұлдары алыс-жақынға дүбірі жеткен, елдік пен еркіндікті, тарихи тектілікті паш ететін осынау ұлы жиынды өз төрінде өздері басқарып отыр. Ербұланның көзіне олардың бәрі бірдей кешегі Әлихандардың, Ақаңдардың рухын ұлықтап, солар салған сара жолды мұрат тұтушы, ізін жалғастырушы болып көрінді. «А, Құдай, мұныңа да мың шүкіршілік!» – деп көкірегін кернеген толқулы күйін баса алмай, қыран құстай қомданып қояды. Шынымен де, бүгінгі ұлы жиынның әсері басқасынан бөлек еді. Дәл бүгін, осы залда тәуелсіздік рухы, елдік рухы, ата-баба рухы салтанат құрғандай еді. Бұл бүгін Сарыарқадай кең төсіне кенеліп, түркі туын қайта желбіреткен қазақ жұртының аруағын асырып, жауының сағын сындырар, мысын басар салтанат еді. Көк түріктің киелі төрін ұлықтап, бабалар аманатын арыға жеткізер мұндай жиын иісі түркі жұртында бұдан бұрын болған емес.



	Қартаю ылғи ортаю емес,

	Ортайған жанның соры көп.

	Қартайған сайын қанатын қомдап,

	Марқая түсті Тоныкөк...



	Осылай деп сахна төрінен саңқылдай көтерілген әлеуетті үн Ербұланды қиял құшағынан селт еткізді.

	Атақты ақын Мұхтар Шаханов та осынау ұлы жиынға арнап әдейі жазып әкелген өзінің «Тоныкөк бабамыздың көріпкелдігі немесе тағдыр тәлкегі» деп аталатын өлеңін бастап жіберді.

	Одан соң шетелдік қонақтар да сөз алып, өз елдерінің үкіметтері жолдаған құттықтау хаттарын оқыды.

	Алыс-жақынға дүбірі жеткен осынау ұлы жиын Астана төрінде толық екі күнге ұласты. Қаншама дүбірлі болса да тарқамайтын той жоқ-ты. Алыс-жақыннан келген қонақтар Күлтегін рухымен, қазақ тәуелсіздігінің таңғажайып салтанатымен, байырғы Сарыарқаның саумал самалымен серпіліп, өз-өз келген жақтарына қайтты. Содан бастап киелі Кең-керіс пен Өтүкен қойнауы, Орхон мен Ертіс, Ертіс пен Есіл-Нұра екі өзен қайта қосылғандай болды. Күллі Алаштың қадір тұтар киесі, Карпаттан Қыдырхан тауына дейін көсілген кең сауырлы, кер даланың кіндігі енді қазақтың Астана-байтағына айналды.





КӨНЕ ДҮНИЕ КҮМБІРІ




	Ербұлан да тез жиналып, кафедрадан шықты. Күн сенбі болғандықтан бұл кезде корпуста көп ешкім қалмаған болатын. Ербұлан кілтті кезекшіге тапсырып, ақырын аяңдап Күлтегін ескерткішінің қасына келді. Келді де бүкіл түркі дүниесіне шам-шырақ болған оның әр жолына, бедеріне қарап ойланды.

	Мың екі жүз жетпіс жыл бойы Орхон даласының жауын-шашыны мен аптап ыстығына, аңызағы мен ақ түтек боранына төзіп, бүгінге жеткен, әлемде теңдесі жоқ ескерткіштің тура өзіндей ғылыми көшірмесі бұл. Түркі ашыналардан соң ашиде түріктерінің, қырғыздардың, наймандар мен моңғолдардың, манжулардың үстемдігін бастанкешкен осынау әйдік ескерткіштің өн бойынан сонау аламан-тасыр, көк сүңгі ғасырлардың дүбірі естіліп, елесі ескендей еді.

	Сонау сегізінші ғасырда ғұмыр кешсе де, түркі төрін, елдігін қайта құру үшін алты малта ас қылып, алғыншығы жат болып, ел шетінде, жау өтінде жанталасқан, сол жолда бүкіл жастық шағын арнаған, әкесі, ағасы құрған қағанаттың атақ-даңқы өшпесін деп түркі халқы үшін түн ұйықтамаған, күндіз отырмаған, өлімші халықты тірілткен, шығай халықты бай еткен Күлтегін ердің ескерткіші бұл. Ғасырлар қойнауынан бүгінге үн қатқан, үлгі-өнеге шашқан алып ердің аруағы әлі де болса Түркі төрін, ежелгі Алты есір, Он иелік жерін қорғап тұрғандай. Аруағыңнан айналайын, асыл текті бабам! Сен қайдасың!? Өткен мен бүгіннің, Көк пен Жердің арасынан – қай жерден қарап тұрсың сен бізге!? Табғаштан тартып алған алты дуандағы елің, он иелік жұртың аман ба екен? Түркінің ескі төрі киелі Өтүкен жынысы, Алтай мен Атыраудың арасы жат жұрттардың сұғынан сау ма екен? Алтай асып, он оқтарға қарсы қол көтерген кезіңде Бозбас атың ауыздығын сүзе барып су ішкен – Ертіс, Іле екі өзен арнасында ма екен? Темір-қапыққа жетіп, Інжу дарияны кеше қайтқан жолыңда Алып шалысты ақ атыңды шалдырып, қара түркештерді қамаған кешегі Кең-керіс, бүгінгі Сарыарқа не күйде екен? Көненің көзіндей кешегі қорымдар мен сын-тастарың, балбалдарың бар ма екен? Күлтегін бабам, сен түркі халқын жинап, ел еткеніңді мұнда шегіпсің, жаңылып үлеске түскендерін де мұнда шегіпсің. Есеңгіреген еліңді, қансыраған халқыңды азап пен құлдықтан алып шығар амал-айлаңды, ақыл-ойыңды түгел сарқыпсың. Сенің еркің, арман-мұраттарың – мәңгілік мұрат, жолың – мәңгілік жол. Түркі бабаларым, сендердің «Мәңгілік ел», «мәңгілік төр» құру армандарың – бүгін біздің де арманымыз. Түркінің атамекен жерін, төрін билеп отырып, бұл асыл мұраттан біз де айныған жоқпыз. Осы жолда талай есіл ерлеріміздің еңбегі еш кетті. Ілгері – Күн шығыстағы, алдыңғы – Күн ортасындағы, артқы – Күн батысындағы, сыртқы – Түн ортасындағы бөгде жұрттардың бәрі бізге көз сұғын қадап, жеріміздің үсті мен астындағы байлығына сілекейін шұбыртып отыр. Сол баяғы жемтік торыған тазқара құзғындар қасымыздан бір кетпейді. Олар дүниенің әр шалғайынан ұшып келіп жатыр. Олар бізді – түркі жұрттарының, ежелгі Алты есір, Он иелік халқының, Алты дуандағы бауырларымыздың басын біріктіргісі келмейді. Ту даланың байырғы бөрілері біріксе, кеуделері тай жегендей кекірелеп отырған тазқараларға жемтік, нәпақа қайдан болсын!? Олар қанаған тұмсықтарын топшысына сүртіп, кереге қанаттарын қайта-қайта қомдап, жан-жағына сұқтана қарап, бөрілер келіп қала ма деп алыстан қарауыл қойған. Сол себепті, бұл даланы көк бөрілер емес, олардың рухы ғана шарлап жүр. Ал, солтүстіктің қарлы даласында үйірін бұзбай, бағытынан жазбай жортуылға шығатын сол бір көкжал бөрілер енді жай-жайына тентіреп, үйкүшікке айналғандай. Азуын айға білеп ұлыған арландары да замана сесінен жасқанып, бас сауғалап кеткендей. Осыларды көре тұра бір жағынан, ата-баба рухын ұлықтап, мәңгітастар құдіретіне тәу етсем, енді бірде сол рух пен құдіретке құр бекерге елітіп, бей-қайрат болғандай күй кешемін. Ата-баба өсиетін, көк түріктің кемел мұраттарын орындауға күш-қайратым жете ме деп өз-өзімді қайраймын. Қайрай тұра қақсал тарих пен ар алдында бір бетім жарқын, бір бетім салқын тартып, алуан-алуан ой кешемін, – деп Ербұлан жүгініп отыра кетті.

	Осы кезде мәңгітасқа тіл бітті:

	– Ербұлан, көтер басыңды. Үгілме! Рухыңды өшірме! Түркі баласы бөріден туған. Түркілердің туы, киесі бөрі болған. Ит иесіне тартар. Бөрі бөріге тартар. Бөрі ешқашан ит болып итаяқ жаламайды. Оның бөлтіріктері де тауға қарап ұлиды. Тауын, даласын, есірлігін аңсайды. Төбеден Көк аспан баспаса, төменде қара Жер айырылмаса түркі халқы және оның көк бөрі киесі жасай береді. Ол тек табиғатпен бірге туып, бірге өледі. Түркінің текті қонысын, байырғы Он иелік жерін мекен еткен сенің көк байрақты елің де Күнмен, Аймен, қара Жермен бірге мәңгі жасайды. Түркінің киелі жер-суы, көкбөрі иесі оны қорғайды.

	Ербұлан өз құлағына өзі сенбей, басын жоғары көтерді. Ғасырлар қойнауынан саңқылдай жеткен осынау дауылпаз үнге құлағын түрген бойы тұла бойы түршігіп отырып қалды.

	– Кімсің? Кімсің сен? – деп ескерткіштің Арқар таңбасы бар маңдайшалығына тура қарап, сол сұрағын әлденеше мәрте қайталады.

	– Менің кім екенімді сұрама, тек айтқаныма құлақ түр! – дейді әлгі дауыс. – Мен ешкімге кіріптар, бодан емеспін. Мен ата-бабаларың құрған Көк Түрік қағанатының құрдасымын, оның екі жүз жылғы тарихының тірі куәгерімін.

	Сен тыңдасаң мені тыңда, жырласаң мені жырла. Өйткені, менің иісі Түркі жұртына айтар сырым да, мұңым да көп. Естір құлақ болса мені естісін. Түсінер сана болса, мені түсінсін. Түркі халқы, кешегі бөрі байрақты, Алаш ұранды халқым! Бүгінгі жиырма алты ұлтқа, қырық бір ұлысқа тараған, жүз жетпіс миллион жұртым, Сен тыңда! Ата-бабаларыңның даңқты тарихын оқып мақтан, жаңылып жақын көршілерінің алдауына түскенін, бұрынғы даңқты қағандардың, күлік қағандардың мұратын ұстанып, тура жолмен жүре алмағанын естіп, өкін. Үлкен ерлікке де, өксікке де толы тарихыңды тыңдап, ойлан. Түркі баласы, сен қандай пәксің. Сен қандай аңқаусың. Сен өзің туған далаңның дәл өзіндейсің. Сен мейлінше таза, мейлінше даңғыл болатынсың. Жомарт бола-тынсың. Сен жүре-жүре, жорта-жорта бөрі болдың.

	Ербұлан шыдай алмады:

	– Кімсің сен, қайдан сөйлеп тұрсың? – деп тақымдай түсті.

	– Сен сұрап қоймадың-ау, ендеше айтайын. Мен – тарих тұңғиығынан тіл қатқан кәрі абызбын.

	– Демек, Тоныкөк данасың ғой?

	– Жоқ, мен – Тоныкөк емеспін, оның замандасымын.

	Білге Абызбын.

	– Қасиетті баба, сен бізді қайдан таптың?

	– Менің рухым осы көк тастың төбесінде. Мен ол барған жердің бәрінде бармын. Қасиетті тастың мәңгілік шырақшысымын.

	– Абыз ата, тарихтан айтар тағылымың, берер өнегең болса, бер бізге, ақиқаты анық болса да, толғауы тоқсан тарихымның ақтандағын айт! Өзің білетін Күлтегін бабамның жүрген жерін, төккен терін айт! Түркі төрін, елдігін, жер шетінің кеңдігін айт! Шеккен қайғысын, мұңлы мұраттарын айт...

	– Ендеше, ақыл айтып қайтемін. Мың жыл бұрынғының ақылы бүгінгіге жүрер ме? Жүрсе де соның бәрін Күлтегін мен Білге Тоныкөктер өз мәңгітастарына жазып кеткен ғой. Ендеше, мың көнелікке, түмен жылдарға арнап жазылған сол мәңгітас туралы толғайын. Бірақ мұның бәрі де түркі халқының, өз кезіндегі алты дуан, алты есір, он иелік жұртының тағдыр-талайымен құмыға қайнап, бітісіп жатыр. Менің олардан бөліп айтар қара басымның мұң-мұраты жоқ.





Екінші тарау





КӨНЕ ЧАН-АНЬ




	Шығыстың сәулетті бір қаласы ол,

	Көркіне көк аспаннан Ай құмартқан.

	VIII ғ. шайыры



	Білге Абыздың әңгімесі ұзаққа созылды. Абыз оған ерте күннің елесінен сыр шертуде. Оның әңгімесі ғажайып, аңызға бергісіз, бірақ шырқыраған шындықпен аралас қақсал тарихтан желі тартар еді. Оның шырайы – шындықтың шырайы еді. Шындық оған күнбе-күн сонау ербегей ескі күннің елесін еске салатын. Өзі білетін Қытай тауларының құз-қиясын мекендеген жалғыз монах – Шаолин қарт секілді еді ол. Ол бір кездері Лю Бэй ақыл сұраған тау тәңірісі – Чжу Гэлян секілді еді. Ол өткен күннен, тарих тұңғиығынан сыбырлап сыр ақтарса да бүгінмен өмір сүрген мәңгілік тірі тұлға еді. Ербұланның да байтақ Шығысты, кәрі құрлық Еуропаны шарлағанда іздегені сол еді.

	Енді сол қарт – сақал-шашын тарихтың аңызағы ағартқан

	Білге Абыз әңгімесін ежелгі дүниенің төрт ірі байтағының бірі болған көне Чан-Аньннан, ондағы Тоныкөк ұланның бозбала шағынан бастады.

	– Иә, Тоныкөк... Тоныкөк жайын айтайын, – деді Абыз.





ШҰҒАЙ ҚҰЗЫНАН АТТАНУ




	Тоныкөк бала кезінен ойсоқты, оңай-оспақ желп етпес, оқу-білімге ынталы болып өсті. Әкесі Ашиде Оғыз-бек Түлістегі түріктерге қарасты бір тайпаның шады еді. Баламды оқытайын деді. Оқытсам, табғаштың оқуын, қару өнерін оқытайын деді. Ол кезде біздің түркі жұрты, алдымен оның шығыстағы иелігі – түліс түріктері табғаштарға еріксіз бодан болған болатын. Қағанды халық болып тұрып, қағанын жойған еді, елді халық болып тұрып, елін жойған еді. Елін, төрін табғаштарға жаулап алып берген еді. Оған да өз ішімізден шыққан бір туған бауырларымыз сатқындық жасап көмектесті. Табғаш қағанның алтын-күміс, ақық тастарына, тоғанақталған торғындарына, майысқан сұлу қыздарына қызықты. Түркі бектерінің, кіші қағандарының түбіне сондай бір есерлік, тексіз мақтаншақтық, атаққұмарлық жетті. Өлер жерін білмеді. Қойшы, тәйірі, қайсыбірін айтармын. Жаным әлі де удай ашиды. Түркі халқы елдігінен айырылған сондай күндерде әкесі оны Табғаштың оқуына берді. Шұғай құзының күнгейіндегі қысқы қонысынан оны өзі секілді бір топ жас жігіттермен түстіктегі Чань-Аньға аттандырып салды. Күншілік жерге дейін еріп келген ол баласын одан әрі аттандырып тұрып, бүй деді:

	– Балам, алмағайып заман болып, біздің түркі халқының басынан бағы тайып тұр. Қағанымыз Бағадүр шад Ілік қаған Табғаштың хан ордасында қамауда жатып өлді. Табғаштар одан соң Тай қаған мен Қара қағанды да қақпанына түсірді. Батыс түркінің бес шор түркі, бес еркін нүшебилерден құралған он оқ халқы да табғаштардың боданына айналды. Табғаштардың жортауыл санғұндары мен біздің табғашшыл бектеріміз халықтың көбін айдап, ұлы қамалдың түстігіне алып кетті. Қабырғамыз сөгілді, бауырымыз бөлінді. Замана сұрқы бұзылды. Сен, балам, табғаштың оқуын оқы. Осылардың бізді немен шырмап қоятынының сиқырын біл. Қару өнерін үйрен, түбі халқыңа, жұртыңа керек болады. Артыңа қарайлама! – деді.

	Тоныкөк зерек әрі жөн білетін, көп үндемейтін бала еді.

	Жасы он үште еді.

	– Жарайды, әке! – деп басын жай ғана изеді. Әкесіне «несіне алаң боласың?» дегендей ойлы көзбен қарады. Әкесі кеңсірігі кермек тартып, көзіне жас кептеліп тұрып:

	– Бара ғой! – деп басынан сипады. Басында айдары бар еді. Әкесі сол айдарын иіскеді.

	Тоныкөк достарымен бірге сонау түстіктегі Табғаштың қаған ордасын бетке алып жүріп кетті. Күн жүрді, түн жүрді. Аттары болдырып, азықтары әбден таусылғанда түстіктегі жасыл жазықта, Ли-Шань тауының теріскейінде салтанат құрған он екі қақпалы кейіп бадан – Чань-Ань қаласына жетті.

	Афина, Каир, Рим, Чан-ань ол кезде дүйім дүниенің төрт ірі астанасы еді. Ол Бағдат, Рим, Шам шаһарларындай сәулетті еді. Оның биік дуалдарымен қоршалған қала жамбылының төрт тарапынан шыққан үлкен күре жолдар әлемнің төрт қиырымен тұтасатын еді.

	Тоныкөк қалаға жақындаған сайын одан Ұлы Табғаш мемлекетінің айбынын, Тәңір қаған билігінің салтанатын сезгендей болды. Қала қақпасынан ерсілі-қарсылы кіріп-шығып жатқан жалғыз атты күймелерді көрді. Күймелердің үстінде оқалы қызыл шекпен, бастарына шенді тәж киген ұлылы-кішілі мойшақты ұлықтарды көрді. Өңшең күйдірілген көк кесектен биіктігі он екі кез, көлденеңі алты кез етіп тұрғызылған, төбесінде садақшыларға арналған кертпелі көземдері, күзет мұнаралары бар тұнжыраған, айбатты Ханқорғанды, соған жалғас жатқан сәулетті Тайцзи сарайын көрді. Соның бәрін сыртынан қоршай айналасы қырық шақырымға созылған қала жамбылының іші дойбының тақтасындай, шаршыланған шытырма тор көзді, оқтай түзу көшелермен оңды-солды қайшыласып жататын.

	Тоныкөктер жамбылдың Ханқорған жағындағы Гуанхуа қақпасынан кірді. Оқтай түзу көше бойымен әлденеше соқпақтан өткеннен кейін солға бұрылып, Ханқорғанның тура оңтүстігіндегі Оңтүстік тәңірі қақпасының алдына келіп тоқтады. Дәл осы тұста – қаланың оңтүстікке қарай кеткен Миндэ қақпасы бағытында төрт рейліктер тұратын тұрғын жайлар көп еді. Олардың ішінде түбіттер, тұйғындар, корейлер, сянбилер, жапондармен бірге түріктердің де тұрағы, сауда жасайтын дүкендері, ат ұстайтын баушарбақтары бар болатын. Бұл жерлерді кезінде тайюандық Ли Төре Сүй патшасына қарсы бұзылып, жиырма түмен атты әскермен Чан-Аньға кіргенде сол қалың қолға бас болған, Ли төрені қолдаған түріктің Суар қағаны алып берген еді: «Чан-Аньға ат омырауымен басып кірем, алтын-күміс, байлығын алам, қаңқасы саған қалсын, мен бұл жерде тұрмаймын. Менің ұл-қыздарым, жұрағатым келіп-кетіп жүргенде қонақтайтын, тұратын жер керек. Сол осы болсын», – деген екен. Содан бері түріктер Чан-Аньнның ең жанға жайлы жерін жайлап-қыстайды екен.

	Өңшең мәжнүн талдарымен, гүлді қауыздарымен көмкерілген, сегіз өзен айшықтаған Чан-Аньнның төрт маусымы түгел жанат бағындай еді.

	Тоныкөк өрен осы қалаға келгенде сонау Сүң әулетінен бастап жетпіс екі жылға созылған қаланы қайта құру жұмысы енді ғана аяқталған-ды. Сол себепті болар, қала көшелері мен гүл қауыздары, су жолдары, көпірлер мен орда сарайлар, жолдар жап-жаңа күйде еді. Қаланы тігінен он бір көше, көлденеңінен он төрт көше қиып өтетін еді.

	Тоныкөк атқосшыларымен бірге төрт рейлер тұрағына келгенде алдынан осында бұрыннан тұрып келе жатқан Меңүтай шора қарсы ала шықты. Меңүтай шора ол да Тоныкөктің туған жері Тайюаньннан келген. Тоныкөкті кішкентайынан біледі және бір мезгіл оның әкесінің қол астында атқосшысы болып қызмет еткен. Қазір осында сауда-саттықпен айналысатын ол бір жағынан кітап оқып, көп жайларға қанығып қалған. Бүгінде Табғаш елінде және оның астана байтағы Чань-Ань қаласында не болып, не қойып жатқанын одан артық ешкім білмейтін. Ол кісілерді кең қоналқыға жайғастырған соң, олардың құрметіне түрікше дастарқан жайғызды. Өзі де бұрыннан Тоныкөктің келуінен хабардар екен. Ас-суға жайғасқан соң олардың осында не бұйымтаймен келгенін сұрады. Енді ғана он үшке шықса да Тоныкөк оған ересек адамдай көрінді.

	– Әкем мені Табғаштың оқуына жіберді. Өзіңіз білесіз, мен Тайюаньда табғаштардың өз ішінде туып-өссем де, олардың тілін жетік білсем де әкем бұған қанағат қылмады. Табғаштың қару өнерін, ел басқару айла-амалын үйрен деп жіберді. Бұған өзім де ынтық болып келіп отырмын, – деді Тоныкөк.

	Меңүтай ойланып қалды:

	– Осында дүниенің төрт бұрышынан келіп оқып жатқандар баршылық. Жақындағы Төрт рей мен алыстағы Бағдат, Мысыр, Шам, Күстантиядан, Самарқанд пен Бұқарадан, шығыстағы Нара мен Когуреден келіп оқып жатқандар да жетерлік. Өзіміздің түркі жерінен келіп оқушылар да мыңдап саналады.

	– Оның бәрі не оқиды? – деді Тоныкөк.

	– Олар Табғаштың қолөнерін, шипагерлігін, құрылыс өнерін, тілін, дінін, тағылымшылық ілімін1, ел басқару дәстүрін, сиқырлығын, заң ережелерін оқиды. Сен секілді қару өнері мен ел басқару айла-амалын үйренуге келгендер аз. Сондықтан сенің ондай оқуға түсуің қиын болар ма екен! – деді Меңүтай.

	– Болса болсын, маған да көп ешкімнің қолы жете қоймайтын, әсіресе табғаштар бөгделерге үйрете бермейтін оқу керек, мен мұнда қолөнершілік немесе балгерлік оқиын деп келгенім жоқ. Немесе сауда-саттықпен айналысып кетейін деген де ойым жоқ. Сондықтан бұл мақсатыма жетпей қоймаймын. Өзім қалап келген оқуды үйренбей қайтсам, әкем өлтіреді, – деді.

	Меңүтай баланың өткірлігіне, талабына тәнті болып, біразға дейін үндемей отырып қалды. Іштей: «Болайын деп тұрған бала екен, бір көмегім тисе, осыған тисін», – деді.

	– Сен бүгін жайланып жатып демал, ештеңені ойлама.

	Ертең мен саған қаланы аралатайын.

	– Сізге рақмет! Ел ішінде жүргенде Чань-Аньнның небір ғажайыптары бар деп естуші едім. Енді соларды өз көзіммен көретін болдым.

	– Сенің ес білмей тұрған кезіңде әкең екеуіміз Тайюаньнан осы Чань-Аньға талай келгенбіз. Ол Тәңір қаған – Таң Тайзоңның заманы болатын. Ел ішінің олқу-толқуы әлі де басылмай тұрған кезі еді. Әкең соған қарамастан болашақта балама осы Табғаштың оқуын оқытамын дейтін. Енді бүгін сол күн де келіп жетті. Сен білдей жігіт болыпсың. Бұған мен де қуанып отырмын, – деді.

	Тоныкөк әкесі туралы әңгімеге езу тартып күліп қойды. Көз алдына әкесінің бір мойын, алған бетінен қайтпайтын өр мінезі елестеді. Уақыт қоңыр күзге айналса да терезе сыртынан жазғы шілдеқоңыздың шырылдаған үнін ести жатып, көзі ұйқыға кетті.





ТҮРІК ТОРҒАЙЛАРЫ




	Ертемен бозала таңнан оянған ол абың-күбің киініп, далаға шықты. Көне шаһардың аспаны шайдай ашылып, күн шапағы алыстағы Ли-Шань тауының иығынан шашырап шығып келеді екен. Қауыздардың маңында, мәжнүн талдарды саялап, неше түрлі құстар сайраса, алыстан әтештердің шақырған үні естіледі. Тұтас қала таңертеңгілік тіршілік қамына кіріскен. Сонадайда үлкен көшеге қараған дарбаза сыртынан қайшыласқан жаяу жүргіншілер мен ат арбалардың, қоңыраулы күймелердің қарасы көрінеді. Тоныкөк осы маңдағы жатақшылардың көбі солай ағылып кетіп жатқанын көріп, өзі де әлденеге елітіп, солай қарай жүріп кетті. Келсе, манағы үлкен дарбазаның алды қайнаған ханбазар екен. Тоныкөк өрен осы күнге дейін мұндай ұлы базарды көрмеген еді.

	Үлкен дарбазаның бір жақтауына арқасын сүйеген бойы ары өткен, бері өткен саудагерлерге, олардың түр келбеттері мен киім киісіне таңырқап қарап қалды. Меңүтай шора айтса айтқандай, мұнда түйе жетелеген соғды сартбауы да, бір иығын жалаңаштап түрлі аң терілерімен, жұпар кіндігін, бұғы шыбығын асынған тибет те, төбесінде айдары, қолында тасбиығы бар жапон да, табғаштан айырғысыз кәріс те, жақұт көзді кездіктері мен исфаһан қылышын жалаңдатқан қызылбас та, қаба сақал тәжік те, ат жетелеген түрік пен сиянби де қаптап жүр. Бұлардың арасынан қырғыз, құрыхан, араб, татары, қытай, алыстағы Рим елдерінің де саудагерлері мен кезбелері бой көрсетіп қалатын. Олардың қолдарындағы заттарды базарға салып, бір-бірімен жарыса айғайлаған дауыстарынан бас айналатын. Десе де, осының өзі Тоныкөк өренге бір түрлі қызық болып көрінді. Ішінен: «Таң атпай қызық думанға бататын осындай бақарлы-шаһарлы жұртты қайдан табасың!?» – деп ойлады. Оған салса, осынау қайнаған тірлікке бірден шым батып, араласып кеткісі бар.

	Осы кезде ойын артынан қуа жеткен Меңүтай шора бөліп жіберді:

	– Тоныкөк, сен таң атпай бұл жақтан не іздеп жүрсің? – деді өте бір алаңдаған бейнемен.

	– Мен бұл жерден саудагерлерді көріп тұрмын! – деді Тоныкөк дауысы саңқылдап шығып.

	– Жүр үйге, оның көретін түгі жоқ. Қазір-ақ оларды патша жасауылдары келіп, іннен-інге тығады. Сен де қосақ арасында кетіп жүрме!

	– Неге?

	– Жағдай қиын, менің сарайдағы бір тамырым бүгін осында патша жасауылдары келіп, төрт рей мен алыстағы елдерден келген саудагерлерді, кезбелерді тұтқындайтындарын айтты.

	– Сонда бұлардың не күнәсі бар екен?

	– Бұлардың күнәсі жоқ. Бірақ Тибет пен Түрік бүлініпті. Түбіттер тұйғындармен соғысып, оларды жеңіп, енді Табғаш жеріне кіріп келеді дейді. Оларға Он иелік жұрты да қосылған сыңайлы. Содан патша ағзам осындағы түбіт пен түріктің, қысқасы жат жұрттардың бәрін ұстап, олардың осы дүрбелеңмен байланысы бар-жоқтығын анықтандар депті. Жасауылдар патша ағзамға қайбір әділін айтар дейсің. Керісінше өтірікті шындай, ақсақты тыңдай көрсетіп, талай ақ алал кәсіппен айналысып жүрген бейкүнә жандарды ұстап бермесіне кім кепіл?

	Бұл сөздерді естіп, Тоныкөк өрен сенер-сенбесін білмей қалды. Ел аман, жұрт тынышта аяқ астынан не болуы мүмкін деп ойлады. Бірақ, Меңүтай шораның көзқарасынан, ішкі арпалысынан қалайда бір қорқыныштың бар екенін сезгендей болды.

	– Олар солай, шаш ал десе бас алатын қанқұйлы қулар, ең жақсысы олардың көңілінде болсаң да көзінде болмағаның дұрыс, – деді Меңүтай.

	Жаңа ғана жайнап тұрған Чан-Ань оған енді тозақ отына күйіп жатқандай сезілді. Тоныкөк өрен сырт көзге сәулетті, айбатты болып көрінетін осынау қаланың қитұрқысының көп болатынынан бейхабар еді. Оны осылай жолға шығарда әкесі де ескертпепті. Тек қана «жат жерде жинақы бол, қауіп-қатерге ұрынып қалма» деген. Соны ойлап, сәл-пәл алакөңіл болып қалды.

	– Алыс жол жүріп шаршап келгендіктен өткен түнде бұл жайлы саған ештеңе демедім. Сен келмей жатып алаң болмасын дедім.

	– Онда табғаштар бізге күн бермейді десеңізші.

	– Ей, жоға, түріктер түбіттер емес. Батыстағы Он иелік жұрты бүлінгенімен, шығыстағы көп түрік әлі де табғаштардың қыл бұрауымен тырп ете алмай жатыр. Бүгінде оларды Табғаш елі өз бұқарамыз, боданымыз деп есептейді. Олар осында қаптап жүрген түріктің қайсыбірін тектеп, тексереді дейсің. Бірақ ап-сап басылғанша сақ болғаның жөн. Әйел патша билеген бұл елде біреуді аяқ астынан кінәлі ете салу оп-оңай.

	– Мен де олардың жемсауына оп-оңай түсе қояды дейсің бе, аға! – деп Тоныкөк өрен өршеленіп алған. Бұған Меңүтай наразы.

	– Бәле, баламысың деген! Бүгінде сені қойып қарқарадай хандардың басы Табғаштың қара қазанына келіп түсуде. Еліне қалқан, жеріне қорған болған небір батыр-бағландар Шаһ бабалар ғибадатханасына сиынып, Табғаш қағанның қас-қабағына қарап қалды!

	– Олар табғаштың тілін білмегендіктен, сырын түсінбегендіктен алдауына түседі. Ал, мен олардың тілін өздерінен артық білмесем кем білмеймін. Алдауына түспеймін. Айбарынан қорықпаймын.

	– Бәрекелді, сен табғаштың да, түріктің де тілін білесің. Табғаш қағанға керегі де сондай адамдар. Олар жаттарды жаттардың қолымен құртады. Күндердің күнінде сенің де Түрікке не Тибетке қарсы жорықшы қолдың аға төбенайы болып аттанып бара жатқаныңды көреміз.

	– Жоқ, жоқ, мен үлкейгенде олар секілді мансапқа қызығып, елімді, жұртымды сатпаймын. Ал, қазір жай ғана жүрген бір жүгірмек баламын.

	– Олай деме! Сен тек түрік болғандықтан, олар үшін бала емессің, пәлесің. Тым құрығанда кішкентай ғана «қара торғайсың». Олар түрік торғайларынан қорқады. Әр жылы күзде солтүстіктен миллиондап ұшып келіп, олардың қырмандағы астықтарын жеп қоятын қара торғайлар туралы естіп пе едің?

	– Жоқ, естіген емеспін, ағатай!

	– Ендеше тыңда! Сол қара торғайларды табғаштар «түрік торғайлары» деп атайды. Бұрындары әр жылы солтүстіктен сол қара торғайлар топ-тобымен ұшып келе бастағанда табғаштар түрік торғайлары келді, енді олардың өздері де келеді деп қорқып, әбігерге түсетін болған. Айтса айтқандай, қара торғайлар келген күннің ертеңінде солтүстіктен мыңдаған аттылар Хуанхэден өте оңтүстіктегі елдімекендерге лап қоятын болыпты. Түріктер барған жерлерін ақыр-тақыр тонап, кейіннен тайып тұрғанда жаңағы торғайлар да олармен бірге ізім-ғайым жоқ болып кетеді екен. Сол себепті табғаштар түрік балаларын торғайға, ал олардың өзін қарға-құзғынға теңеген.

	– Тегінде, олар бізді бөріге теңемейтін бе еді?

	– Шындығында, біз – қарға да, құзғын да, торғай да емес, нақ көкжал бөріміз. Бұрынғыдан айырмашылығымыз – тек таудан етекке түстік, енді тауымызға қайтуымыз керек.

	«Бұл не деген сөз?» – деп ойлады Тоныкөк өрен. Шешіліп сұрамай, өзі ойланып тапқысы келді. Бақса, Меңүтай шораның ойының ұшығы тым тереңде жатқан секілді. Түркі халқы өлді, жойылды, қағанды халық едім, қағаным қайда? Елді халық едім, елім қайда? – деп зар жылады. Ілгері – Қыдырхан жынысына, кері – Темір-қапыққа дейінгі түркіесір халқының жері, тауы, даласы, өзен-көлі түгелімен Табғаш қағанның уысына түсті. Қыр даланың көк бөрісін Орта Жазықтың аждаһасы арбауына алды. Тау тағысы үй күшігімен үйір болды. Меңүтай шора осыны меңзеп отырса керек. Ал, тауымызға қайтамыз дегені несі екен?

	Тоныкөк Меңүтай шораға еріп, ой құшағында үйге келді. Таңертеңгі ас-су үстінде Меңүтай оған:

	– Біле білсең, осының өзі – оқу. Сен бұл қаладан әлі талай нәрсені көресің. Сосын ойланасың. Бөрінің бөлтірігі секілді өз туған тауыңа қарап үресің. Үйіріңді аңсайсың. Табғаштың оқуын оқу – табғаш болып кету емес. Киізден болса да өз үйің жақсы, жаман болса да өз елің жақсы, – деді.

	Мұны естіп, жасөспірімнің көз шарасы жасқа толып кетті.

	– Қой ары, үйден кеткеніне бірнеше күн болмай жатып мұнысы несі? Онда шын бөлтірік болмағаның ғой!

	– Жоқ, жай әншейін, ештеңе де болған жоқ, – деп Тоныкөк өрен сасқалақтап қалды.

	– Онда несіне жыламсырап отырсың?

	Тоныкөк күлді, толқыған көңіл күйін, ішкі арпалысын тежеп қалуға тырысты. Сөзді әдейі басқа жаққа бұрып:

	– Сіз әлгінде әйел патша деп қалдыңыз. Ол не қылған әйел патша? Табғаш мемлекетін тайюаньдық Ли төре билемеуші ме еді? – деді.





ҚОРҚЫНЫШТЫ ӘЙЕЛ2




	Меңүтай шора Тоныкөк өреннің жүзіне сәп сала қарап алды да, әдемі шоқша сақалын бір, жанқалтасын бір сипалап отырып сөйлеп кетті. Бейнесі осындайда әңгіменің көрігін қыздыра отырып, шерінен шыға бір мәй тартқысы бардай:

	– Ли сүйекті төрелер түріктің Суар қағанының көмегімен Таң патшалығын құрған кезде кезде3 кезде тұңғыш патша Гаузу түріктерге тәуелді болды. Түрік қағаны оған қалаған тілегін қоя алатын. Егер орындамаса, шауып алатын. Гаузу қартайған соң оның соғыс кезінде қасында жүрген ұлы Ли Шиминь таққа мұрагер ағасы Ли Цзянсинді мынау Чан-Аньнның Суан-У қақпасында жасауылдарымен қоршап алып, көзін жойды. Сөйтіп, әке тағына мұрагерлік еткен ол ең әуелі түріктерге кіріптарлықтан құтылып, ел-жұртын, бүкіл қолын Түріктің түліс, тардұш екі қанатын жаулап алуға жұмсады. Аңдыған жау алмай қоймайды екен. Аруағыңнан айналайын Ілік қаған онымен қаншама арбасып, алысқанымен, ақыры іштен шыққан жансыздардың кесірінен қолға түсіп қор болды. Сөйтіп осыдан жиырма тоғыз жыл бұрын түркі жұртының Алтайдан Қыдырханға дейінгі шығыс қанаты Табғаш қағанға бодан болды2. Табғашшыл түріктер «Тәңір қаған» деп атаған сол Ли Шиминь де Таң Тайцзун деген атпен жиырма үш жыл тақта отырып, осыдан он жыл бұрын дүние салды. Ол өлгенде жас тоқалы қалған. Аты У-Мэй еді. Жасы жиырма бесте еді. Ли Шиминь қартайғанда бұл әйел оның болашақ тақ мұрагері – қазіргі патша Таң Гаузоңмен ашына-жай болып жүріпті. Сол кезде Табғаш елінің аспанында бір жарық жұлдыз пайда болыпты. Ол күндіз де жарқырап көзге көрініп тұрады екен. Елдер оны жарықтығына бола «Тайбай» жұлдызы деп атапты. Ел арасында Таң әулетінің үшінші ұрпағына барғанда аспан астын әйел патша билейді, бұл жұлдыз соған көрінген екен деген сөз таралып кетіпті. Патша билігі қаншама қаһарлы болғанымен кімнің аузына қақпақ бола алсын. Ақыры әулиенің айтқаны келген. Ли Шиминь өлген соң Таң Гаузоң У-Мэй сұлуды сарайға қайтадан алдырады. Бұған уәзірлер: «Әкеңнің жесірін алсаң, елдің бетіне қайтып қараймыз?» – деп қарсы болған көрінеді. Оған патша көнбепті. Осыдан төрт жыл бұрын патша өзіне ең жақын мәртебелі Ван қатұн мен Сяо бикені сарайдан шығарып, У-Мэйді ресми бәйбіше деп жариялапты. Содан бері патша ағзамның денсаулығы нашарлап, бар билікті У-Мэй өз қолына алған көрінеді. Оны енді әйел патша демей не деуге болады?!

	– Осы әйел өз баласын өлтірген деген рас па?

	Тоныкөк ел аузында жүрген осы бір сыбыстың анық-қанығын Меңүтайдың аузынан естігісі келді. Меңүтай табғаштың ұзын мәйінің оттығына асықпай шоқ басып, одан біреу-міреу естіп қоймасын дегендей жан-жағына қарап алып, дауысын бәсеңдетіп бүй деді:

	– Ол патшаның сеніміне кіру үшін алдымен Ван қатұнмен бірігіп, Сяо бикені өсектеп, оны ханұмдық орнынан тайдырады. Одан соң өзінің Таң Гаузоңнан тапқан бауыр еті баласын тұншықтырып өлтіріп, оны Ван қатұнға жабады. Патша ағзам бұл баласын жанындай жақсы көреді екен. Оны көруге келгенде У-Мэй түк болмағандай баланың бетін ашып, одан соң сарайды басына көтере бақырып, байбалам салады. Патша ағзам осында бөтен кімнің кіргенін сұрағанда кәнизектер әлгінде ғана Ван қатұнның кіріп-шыққанын айтқан. Шын мәнінде пұшпағы қанамаған Ван қатұн бұл баланы жан-тәнімен жақсы көріп, оған күнде келіп-кетіп жүреді екен. Осы оқиғадан кейін баланы өлтірген Ван қатұн деп танылып, есесіне У-Мэй бәйбішелік мәртебеге қол жеткізеді. Бұрын патшаға ең жақын болып келген Ван қатұн мен Сяо бике сарайдан қуылады.

	– Ендеше, У-Мэй қатұнның ата-тегі кім болғаны?

	– Оның тегі кезінде терістікті билеген Чжоу әулетінен. Әкесі Шиюэ Тайюаньда ағаш саудагері болыпты. Таң мемлекетін құрушы Ли Юань Тайюаньда Суй патшасының өкіл әкімі болып тұрған кезінде ылғи да оның үйінде қонақ болатын көрінеді. Кейін Ли Юань Суар қағанның қолдауымен Суй патшасына қарсы көтеріліс жасағанда Шиюэ оған аткөлік, қару-жарағымен және ақшалай көмек көрсетіпті. Көктегі Тәңірдің қолдауымен Ли Юань Чан-Аньге басып кіріп, Суй патшалығын құлатқан соң, Шиюэні өз қасына алып, оны өндіріс бөлім санаты етіп тағайындайды. Кейін Личжоу, Цзинчжоу аймағының тұтықтығына көтереді. Әйел үстіне әйел алып береді. Сол кезде осы У-Мэй оның Ли Юань алып берген екінші әйелі Яң ханымнан туады. У-Мэй жастайынан ажарлы, алғыр болған деседі. Әке-шешесіне ілесіп, Табғаш елінің талай жерін аралаған ол әдебиет пен тарихты, ел басқару ілімін оқып-үйренеді. Жігерлі, өткір болып өседі. Он екі жасында әкесінен айырылып, шешесінің қасында қалған соң әкесі бір, шешесі басқа ағаларынан жәбір көреді. Оның он төрт жасқа шыққан жылы дәл Таң Тайзоң патшаның Чансун қатұннан айырылып, өте қайғырып жүрген кезі екен. Сол кезде ордадағы басқа бір Яң ханым оған ел ішінен жаңадан жар таңдауды өтінеді. Тайзоң патша бұл істі оның өзіне жүктейді. Яң ханым осы орайды ғанибет біліп, дереу өз туысы У-Мэйді ордаға шақырады. Таң Тайзоң патша оны бір көргеннен ынтық болып, Цайрэн – ақылына көркі сай «Керім» деген атақ береді.

	Тоныкөк өрен ойланып қалды. У-Мэйдің қарапайым сарай кәнизегінен Таң Тайзоңның сеніміне қалай кіргенін білгісі келді. Әрі Меңүтай шораның осының бәрін қайдан естіп-біліп жүргеніне қайран қалды. Көп жасағаннан емес, көпті көргеннен сұра деген осы болар деп сәл бөгеліп отырды да:

	– Меңүтай аға, мұның бәрін сарайдағы тамырыңыздан естідіңіз бе? – деді.

	– Бұл осындағы жұрттың бәрі айтып жүрген әңгімелер. Әйел патшаның тарихын, қайдан шыққанын кім білмейді дейсің.

	– Ендеше, Тайзоң патша алғашында оны қалайдан қалай ұнатып қалды екен?

	– Патша ағзамның өзі де мақтан тұтқандай, ол шынында да ақылына көркі сай ұрғашының ұлығы болған. Ол оны көркімен, ақылымен және қылығымен арбай білген. Егер бұл үшеуінің бірі кем болса, ол мұндай мүмкіндікке жете алмаған болар еді. Яң ханым оны ордаға шақыра барғанда шешесі қызының тағдырына алаң болып: «Қайтер екенсің, ордада сен секілді қыздар көп. Бәрі де патшаның көзіне түсіп, көңілін тапқысы келеді. Алда-жалда жолың болмаса, өмірің өксиді ғой. Онымен қоймай күндестерің де көп болар. Солардың табасына қаласың ба деп қорқамын. Жаратқан ием, алдың жарық болсын!» – деп батасын беріпті. У-Мэй де шешесіне: «Менің тағдырымды ойлап таусылма. Мен өз жолымды өзім білемін. Мен онда тағдырға мойын ұсыну үшін емес, тағдырға кеткен есемді қайыру үшін бара жатырмын. Құл да, тұл да болмаймын. Жесір қалған ханыштардың қатарында бұтханада өмірімді өксітпеймін!» – дейді.

	– Бұтханасы несі?

	– Табғаштардың орда салтында егер патша қайтыс болса, сүйген әйелдері ешқайда кетпей сарайда тұл болып отыруы керек. Бала таппағандары ұзатылып, ғибадатханаға кетеді. Ал, патшаның әлпештеуінде болған жасы кіші ерке-тотайлар шаштарын қырдырып, әйел монахқа айналады. Патшаның қаһарына ұшырағандар өлтіріледі немесе құлға айналады.

	– Демек, У-Мэй бастабында-ақ өз-өзіне сенімді болған ғой?

	– Иә, солай. Қаршадай қыз мына сендей кезінде алдына ұлы мақсаттар қойған. Сарайға кіргеннен кейін «Цайрэн» атағына ие бола жүріп, бара-бара Ван қатұн мен Сяо бикеден кейінгі үшінші орынға – Чжау-и дәрежесіне қол жеткізеді. Чжау-и – тоқал деген сөз. Ол кезде патшаға тиесілі қатұннан басқа тағы да төрт бике, тоғыз тоқал және көптеген керімдер – цайрэндер болған. Цайрэн – Хоугоң деп аталатын артқы сарайдағы қыз-қырқынның ішінен патшаның көңілін ерекше бұрғандары, нағыз сұлулары. Айналып келіп олар да патшаның көңіл көтеретін әйелдері болған. У-Мэйдің цайрэн дәрежесінен Чжау-и дәрежесіне көтерілуі ордадағы Сяо бикені қуанта қоймады. Бірақ У-Мэй Сяо бике мен Ван қатұнның арасындағы күндестікті пайдаланып, Сяо бикенің орнын өзі басқысы келді. Сөйтіп, Ван қатұнмен бірлесіп Сяо бикені сарайдан қуды.

	Бұдан кейін оның ойлағаны, әрине, Ван қатұнның орны еді. Бара-бара айлалы әйелдің оған да қолы жетті.

	Тоныкөк өрен Меңүтай шораның үйіндегі екеуара әңгімеден Табғаш елінің қазіргі жағдайының жай-жапсарын білгендей болды. Әйел патша үстемдігіндегі осынау елде түбі береке-бірлік, ит басына іркіт төгілген жайма-шуақ заман болады дегенге сенгісі келмей қалды. Өйткені, Меңүтай шораның айтуына қарағанда бұл әйел өте зейіл, қатал да қанқұйлы екен. Болса болар. Бірақ, Табғаштың бұл бетімен айбаты аса берсе, тардұш, түліс, алты есір Алаш жұртының жағдайы не болмақ? Түркі төрелері, берен киген бектері, елім деген ерлері кезінде Түркі аспанынан да жарқырай көрінген сол жарық жұлдызды неге балап еді? Нұр-сәулесі, шуағы Күн мен айдан соң ең жарық, ең шарапатты сол жұлдызды алғаш көргендер: «А, Тәңір жалған! Жасаған ием! Сен біздің бақытымызға, тәлейімізге осы жарық жұлдызыңды нәсіп еткейсің. Оның жарығы мен қуатынан есеңгіреген, еңсесі езілген жұртым ес-ақылын жинап, елдіктің жолына түскей, ту түбінде түгенделгей!» – деп мойындарына көгеннің бұршағын салып тілеп еді. Жаздың барқын кешінде Шұғай тауының бөктеріндегі көк жасаңға тізе бүгіп, түстіктің түнгі көгінен жарқырай көтерілген сол жұлдызға қарап, кемсеңдеген шалдардың аппақ сақалын көз жастары жуып еді. Табғаш жұрты ол жұлдызды жамандыққа баласа, Түркі жұрты жақсылыққа жорып еді. Жұлдызымыз оңымыздан туды, Алтайдан Қыдырханға, Өтүкеннен Алтайға, Шантұн жазығына дейін шашыраған, шаршаған, азып-тозған елді жиып-терер, көзінің жасын сүртер, құлдықтан құтқарар бір ұл туар деп еді. Енді сол ұл қайда екен! – деп Тоныкөк ұлан қайратына бекіді. Ұзақ ойланған Меңүтай:

	– Түркі жұрты түпсіз теңіз, көп қорқытады, терең батырады деген, әттең берекесі болса ғой! – деп күрсініп жіберді. Қолына табғаштардың ұзын мәйін алып, түтінін шүйкелете үрлеп, ұзақ отырды.

	– Сізше, Түркі қағанаты берекесіздігінен жойылды ма?

	Жоқ, әлде Табғаш қағанның күштілігінен күйреді ме?

	Меңүтай жас та болса сұрақты талмау жерінен қойып отырған Тоныкөктің жүзіне жалт қарады. Қарлы Алтайдың ақ иық қыранындай қаншегір, талпыншақ, ойлы да мазасыз баланың неге бұлай сұрағанына елең етті. Бұдан алдын ешкім де еш жерде сұрамаған сұрақтың жауабын бірден бере салу оған да оңайға түспеді. Аз-кем ойланып барып:

	– Тегінде, ата-бабаларымыз Бұмын қаған, Істеми қағандардың кезінде дүниенің төрт бұрышындағы халықтарды түгел бағындырып, бейбіт қылған екен. Басы барды идіріп, тізесі барды жүгіндірген екен. Шығыста Қыдырхан жынысына дейін, батыста Темір-қапыққа дейін халқын қоныстандырып, үлкен қағанат құрған екен. Білікті қағандар болған екен, алып қағандар болған екен. Бұйрықтары да білікті. Бектері, халқы бір-біріне адал, қайырымды болғандықтан, елдік құрып, өз Төрін орнатқан екен. Кейін сол даңқты қағандар ол дүниеге керек болып, жаны ұшпаққа кеткенде, олардан соң төр тұтқан, билік құрған қағандар бұрынғылардай болмапты. Ұлы әкесіндей, інісі ағасындай болмапты. Сөйтіп, Табғаш қағанның тілегені болыпты. Бектер мен халқының берекесіздігінен, қайырымсыздығынан Түркі халқы Табғаш қағанның алдауына түсіп, арбауына жүріпті. Түркі төрін, елін Табғаш қағанға жаулап алып беріпті. Әйтпесе, Табғаш қаған қанша жерден тегеурінді болса да сайын сахараны ат тұяғымен дүбірлеткен, жантукеш, шетінен жауынгер, даланың аптабы мен аязына бірдей төселген көкбөрілерді қалай шаужайға келтіре алсын! – деді.

	Тоныкөк өрен баяғыдан айтылып келе жатқан сол бір жұдалық жырының, мұңлы күйдің ең бір сай-сүйегіңді сырқыратар, көңіл толқытар пернесін дәл басқандай дір етті. Жас жүрегін өксік пен өкініш бірдей сығымдап, шымшылай жөнелді. Ал, Меңүтай үшін бұл адам өзі ұмытқысы келетін уытты жараның аузын байқаусызда қасып алғанмен бірдей еді. Бірақ бұл кесір, бұл індет бүкіл түркі жұртының бойына жабысқан нысаналы індет еді. Оны көре тұра көрмеу, ескермеу қаймана жұрттың соры еді. Сор қалыңдаған сайын қыр даланың тағысы азуын айға білеп, ұлуын қоймайтын. Ұзақты күн қыңсылап, оқтын-оқтын ішін тартып, жоқ нәрсеге тімтініп, бір-біріне ақсия арс етіп қалатын. Сол сәт ешкімді де аямайтын азу тістер сақ етіп, әлдекімнің жалына немесе құйрығына, шонданайына жабыса қалатын. Ондайда бөрілер өздерінің үйірсектігін ұмытып, бір сәт құлқынын күйттеп кететін. Бір қарағанда ол да дұрыс шығар, бүйтпесе бөрілер аштан өледі. Бірақ, олар ешқашан бірін-бірі сатпайды. Басқа үйірге сатылмайды. Не көрсе де үйірімен көріп, өлсе де үйірімен өледі. Ауыл итінің құйрығы қанша қайқы болса да, бөрілер құлқын үшін құл болмайды. Итпен ит болмай қашан да бөрілігін, тектілігін сақтайды. Ал, адамдарға жіп таға алмайсың. Бөрінің бөрілігіне, тектілігіне тәнті болса да иттің итшілігін қайталайды. Қапелімде бірге туған бауырын, ауыл-аймағын, тіпті тұтас ұлысын құлқыны, қара басының қамы үшін тәрк етіп кететіні қинайды. Бұл індет бұрынғы өткен Күлік қағандардың заманында болмаған. Ол заманның ерлері бірі үшін бірі қол етін кесіп берген, қидаға да, сидаға да түскен. Бірақ, келе-келе сол игі дәстүрдің аяғына қан түсті. Қайдан екені белгісіз жазымөткел, сатқындық пайда болды. Ағайын-анжының араздығына бола тұтас ұлысын, ел-жұртын жауына тұтқын қылып беретін ауру жабысты. Бір әке, бір анадан кіндігінен маталып, қан жаласып, шу жалмасып туған бауырлар да өсе келе бірінің көзінен бірі зұлымдық іздейтін болды. Мұндай берекесіздікке, ата-бабасында жоқ опасыздыққа түркі бектері қалай барды екен? Ол өзгеден алған өнеге ме, жоқ әлде біреу берген тәрбие ме?

	Тоныкөк қолындағы мәйін құшырлана сорып, әлденеге ойланып, басын төмен салып құнысып отырған Меңүтай шораның ту сыртынан қарап, өзі де ойлануда еді.

	Расында, Табғаштың әйел патшасы бар билікті қолға алуға ұмтылған сол кез түркі бұдұны үшін де, Табғаштың өз халқы үшін де өте ауыр кезең болды. Тоныкөк өрен Чан-Аньға келген күні, Меңүтай шора айтқандай, табғаштың орда жаса-уылдары қаланың Гочэн ауданында тұратын бөгде елдердің саудагерлерін жаппай тексеріп, олардың ішіндегі тибеттіктерді түгел құрықтады. Келесі күні Гоцзыцзяньде оқып жатқан тибет талабалары түгел тұтқындалды деген хабар келді. Олармен қатар Он иеліктегі түріктердің де талабалары бар деген дақпырт таралды.

	Меңүтай шора Тоныкөкке қазірше ешқайда шықпай, осында, өз қасында тұра тұруды өтінді. Осыдан бастап Тоныкөк өрен Меңүтай шораны өзіне ұстаз тұтып, оның әр айтқанын көңіліне ыждағатпен тоқып үйренді. Оқуға түскенше оның қасында бола тұрып, оның ақыл-кеңесімен болуға бекінді.





ТҮН ЖАСТАНА ОҢТҮСТІК ТАУҒА АТТАНУ




	Бір айдан соң жағдай тынышталды. Саудагерлер де өз орындарына қайтып келді. Гоцзыцзяньдегі төрт рейлік талабалар да оқуын қайта жалғастырды. Қыс таяп қалғандықтан, тибеттер таудан түсуін тоқтатыпты.

	Тоныкөк өрен осы аралықта Гочэндегі Меңүтай шораның ләпкесінде оның сауда-саттық істеріне көмектесіп жүрді. Бір күні Меңүтай оның құлағына сыбырлап:

	– Кешкісін жолға шығамыз, үйге ертерек қайтайық, – деді. Аң-таң қалған Тоныкөк:

	– Ұстаз, қайда барамыз? – деп еді, Меңүтай жіті басып жүріп кетті. Тек қолымен ләпкні жинастыра бер дегендей ишара қылды. Тоныкөк өрен не қылса да маңызды бір жұмыстың болғанын білді. Ләпкні тезірек жинап, үйге әкететін керек-жарақтарын түгендеп дайын тұрды. Сәлден соң манадан жоқ болып кеткен Меңүтай шора құстай ұшып қайтып келді.

	– Болсаң жүре ғой! – деп Тоныкөк өренді қасына ертіп, базар шетіндегі кірекештер тұрағына келді. Ол жерден лауға4 екі ат сұрап мініп, қаланың оңтүстігіндегі Миньдэ қақпасынан шығып кетті. Осы кезде көз байланып, қою қараңғылық жер бетін басқан еді. Тек қала шетіндегі Құржалардың ғана оттары еміс-еміс жылтырайды. Манадан үн-түнсіз келе жатқан екеуі түстіктегі У-тай тауына баратын күре жолға түскесін ғана еркін әңгімеге ерік берді. Сөзді Меңүтай өзі бастады:

	– Мынау алдыңғы жағымызда қарауытып тұрған У-тай тауы. Оның күнгей бетін көрген емеспін. Сені мұнда алып келе жатқан себебім, осындағы бір ғибадатханада Он иелік қағаны Ашына Қара тұтқында жатыр деп естідім, – деді.

	– Не дейсіз? Он иелік қағаны Ашына Қара осында жатыр дейсіз бе? – деп Тоныкөк астындағы атын тебініп оған жақындай түсті. – Бұл қалай болғаны сонда? Табғаштар Он иелік жұртын талқандағанымен қоймай, оның қағанын да астанаға алып келген бе?

	– Иә, шамасы бұл да Ілік пен Қабы қағанның кебін киіп отыр ғой, – деді Меңүтай.

	– Оның мұнда екенін қашан естідіңіз?

	– Бүгін ғана естідім. Келіп, бет-жүзін көрмеуге дәтім жетпеді. Аялдауға қара таппадым.

	– Сонда сіз қағанды танисыз ба?

	– Иә, танимын. Кезінде сенің әкең Шұғай тауының күнгейін басқарып тұрғанда Қара қағанды үйінде қонақ қылған әрі мені қасына қосып беріп, ел шетіне дейін шығарып салған болатынмын.

	– Ол менің ес білмейтін кезім болар?

	– Сен онда Тайюаньдағы немере ағаңның үйінде болатынсың.

	– Қара қаған сол жолы сізге не деп еді?

	– Маған ойын ашып айтқан жоқ, бірақ тау айланбас тас айналар, көрінген таудың алыстығы жоқ. Еш нәрседен де үміт үзбеңдер деді.

	– Ол кезде Қабы қаған қайда еді?

	– Қабы Табғаш қағанға қолға түсіп, Чань-Аньға сүргінделген болатын. Ол мойнына ажырғы, аяғына кісен салынған бойда Чань-Аньнның Терістік тәңірі қақпасынан кіргізілді. Қара қаған сол кезде Қабының қандай күйде келгенін өз көзімен көргенін айтып еді. Иә, сен әлі баласың, көкірек көзің енді-енді ашылып келеді. Аман жүрсең, бұл дүниеде тағы талай оқиғаларға куә боласың. Әркімнің өз заманы өзіне, бірақ сен кешегі Іліктің, Қабының және мынау Қара қағанның бірінен соң бірі неліктен Табғаштың тар қапасына түсіп жатқанын білуің керек.

	– Дұрыс айтасыз, ұстаз. Мен олардың атын ғана естігенім болмаса, затын қайдан білейін.

	– Бәрекелді!

	– Шын айтам, тек әкемнен еміс-еміс естігенім болмаса, олар туралы жартымды ештеңе білмеймін. Оның үстіне табғашшыл төрелер олар туралы айтқызған емес. Қит етсе, олардың бәрін қарақшы, тонаушы деп жар салып жүргені.

	– Иә, олар солай айтты екен деп тарих төңкеріліп қалмайды. Керісінше, тарих оларды өз тұңғиығына тоғытады. Сол кезде келер ұрпақ та олар туралы өз бағасын береді.

	Тоныкөк өрен ой үстінде. Ұстазының бұл айтқандары оның көз аясын аша түскендей еді. Ол ақ пен қара, жақсы мен жаман дегендердің шын мәнінде адамдар санасындағы салыстырмалы ұғым екенін енді-енді түсіне бастағандай. Егер Қара қаған шынымен анау айтқандай ел-жұртты зарлатқан, патшаға қарсы шыққан жауыз болса, ұстазы оған неге арнайы ат сабылтып амандасқалы келе жатыр? Онда дүйім дүниені толағай ойлайтын, бәріне де ақылы жетік, ешкімге зәбірі жоқ, жүрегі мейірімге толы Меңүтай шора да жаман адам болғаны ма?

	Түн мейлінше барқын, қараңғы еді. Айнала көзге түртсе көргісіз, тек аспанда жапырлай жымың қаққан жұлдыздардың әлсіз сәулесімен тау қойнауына қарай сүңгіген үлкен күре жолдың сұлбасы көрінеді. Айналадан қарауытқан үйеңкі мен тал-теректердің, шыршалардың арасынан анда-санда оттар жылтылдап, әупілдеген, шәуілдеген ауыл иттерінің жарыса үргені естіледі.

	Тоныкөк үшін түн жастанған осынау сапардың да өзіндік қызығы мол. Ол – жер көргенге, ел көргенге құмар бала. Кішкентай кезінен ат жалын тартып мінуге талпынып, үлкендерге үйір болып өскен оның қашанда аңдығаны үлкендердің аузы, еліктегені үлкендердің ісі еді. Сол себепті, бала болып ойнап, бала болып әсіре асыр салған жан емес. Бірде қунақы, бірде бұйыңқы, ойсоқты болып өсті. Енді, міне, он үшке жасы келгенде күллі шығыстың абат байтағы Чань-Аньға ат басын тіреп, оның ой мен қырын аралап, жерұйық, жекен суын кешіп жүргені.

	Тауға жақындаған сайын сай-саладан салқын самал есіп, тау суының сылдыраған тұнық дауысы естілді. Бала Тоныкөктің бағамдауынша, Меңүтай шора бұл жердің ой мен қырын бес саусағындай білетін секілді. Екеуі жүріп отырып таудың терең қойнауына келгенде жол екіге айырылды. Үлкен күре жол сай тағанымен үздіксіз жоғарыға қарай кетіп, енді бір жол бүйірден қосылып жатқан қобыны өрлей – , тік көтеріліп қарсыдағы биік шыңға қарай шырқап жатыр екен. Меңүтай аттан түсіп, атының шап айылын төстей тартты. Тоныкөк те оның істегенін қайталады. Соған қарағанда жол тым қайқаң болса керек деп ойлады.

	Расында қайқаң екен. Біраз жүргеннен кейін күдір жерге үйренбеген табғаш аттары қол-аяғы дірілдеп, бұрдығып қалды. Меңүтай артына бұрылып:

	– Тоны, аттар шаршады, түсіп жетектеп алайық, – деді. Манадан астындағы атқа жаны ашып келе жатқан

	Тоныкөк елпек қағып аттан түсті де, алдыңғы қанжығасына шумақтап байлап қойған шылбырды шешіп алып, атын өрге қарай жетелей жөнелді. Сол бетімен тағы біраз жүргеннен кейін алда келе жатқан Меңүтай бір кезеңге тоқтап, анадайда таудың бір сеңгіріне жастай салынған, мұнарасы аппақ бұтхананы көрсетті.

	– Бұл бұтхана Суан Цзан қазірет Әнеткек елінен оралғанда салынған. Тәңір қаған өлген соң, ондағы тойындар мен шамандар Чан-Аньдағы Даяньта сарайына қоныс аударып, бұл жер иен қалған еді. Енді, міне, абақтыға айналған түрі бар, – деді.

	Тоныкөк еш нәрсенің байыбына бара алмай аңырып тұрып қалды. Оған мына жүрісі құдды бір ұйықтамай түс көргендей әсер етті. «Тәңірім-ау, бұл не қылған бұтхана? Мұнда не қылған Қара қаған?» – деп ойлады. Тау ішінің түнгі суық ауасында өне бойы қалтырап, тіпті тісі тісіне тимей сақылдап кетті. Меңүтай оған өз мешпетін жауып, бұтханаға жақын жердегі қалың шыршаның арасына келіп бой тасалады. Әудем уақыттан соң торғай шырылдап, жерге жарық түсті. Көкжиектен құлан иек таң да саз берді. Меңүтай шора жанындағы ұзын мәйін тасқа қағып, сабына қосақталған жарғақ қалтадан бір шымшым шылым алып, оттығына басты. Одан соң қу шақпағын жағып, мәйіне от тұтатты. Мәйді ұзақ сорып жан-жағын жіті бажайлаған ол күннің шығуын, бұтханада таңертеңгі тірліктің басталуын күтті.

	– Сабыр сақтайық. Бұрындары осында бір танысым болушы еді, қазір ол бар ма, жоқ па соны білейік. Әйтпесе салаң етіп жетіп бару қауіпті секілді. Бізді оны босатып алғалы келген адамдар деп қалуы мүмкін, – деді.

	– Бәсе! Мен сізді онымен қалай кездескелі жүр деп ойлап едім, – деді Тоныкөк те бұтхана жақтан көз алмай.

	– Абыржыма, бір амалын табамыз. Осында түн жастанып келгенім де сондықтан, – деді Меңүтай. – Қазір мән-жайды білейік, содан соң жағдайға қарап көреміз.

	Тоныкөк ауыздығы алынған соң таудың сірік шөбін тісімен қырша жұлып, ынты-шынтысымен жеп жатқан аттарға қайырылып қарап қойды. Көңілінде бір күдік барын байқаған Меңүтай:

	– Сен аттарға алаңдама, олар түрік жылқыларындай елеңшіл емес, албаты кісінемейді, – деді.

	– Ұстаз, егер танысыңыз көрінбесе, бұтханаға қалай барамыз?

	Тоныкөк Меңүтайдың жоба-жоспарына әлі де алаңдаулы еді.

	– Егер танысым көрінбесе, осында жыл бойы таудан аң аулағандардың аяғы үзілмейді. Солар болып, бір жағынан жетіп барамыз.

	– Ендеше іске сәт, аға!

	Олар ертеңгісін көп күтті. Бірақ көпке дейін бұтханадан біреу-міреу шықпады. Тегі, оның есігі арт жағына қараса керек. Тау басына өрмелеген баспалдақпен жоғары-төмен түсіп-шыққан ешкім байқалмайды. Айнала мүлгіген, өңезіген өлі тыныштық құшағында. Бір кезде бұтхана тұрған астырттан желмен ұйтқып шүйкеленген көк түтін көтерілді. Адам бар екені белгілі болды. Күте-күте шыдамы таусылған Меңүтай аттарды көрінеу тұрған төменге қалдырып, өздері баспалдақпен жоғары көтерілді. Бұтхананың кіреберіс қақпасы ашық еді. Олар сол есіктен кірмей, бұтхананы ту сыртынан айналып, жанындағы астыртқа көз тікті. Өңшең қаз-қатар тігілген киіз үйлерді көрді. Ортасында бәрінен еңселі, үзігі алтындай жарқыраған әйдік ақ отау тұр еді. Алыстан қарағанда ол Түрік қағанының жазғы ордасына ұқсайтын. Босағасында бөрі басты байрағы да желмен желбіреуде еді.

	– О, жаратқан Тәңірім, бұл не қылған салтанат?! – деп Меңүтай шошып қалды. Байқаса, осында таудың күнгей бетімен келетін тағы бір жол бар екен.

	– Мәссаған, Қара қаған мұнда ауыл-аймағымен көшіп келген бе? – деп Меңүтай аң-таң қалды.

	– Ұстаз, бұл өзі сіз ойлағандай болмай шықты ғой. Қара қағанның жағдайы жақсы секілді! – деді Тоныкөк оның жүзіне сұраулы көзбен қарап.

	– Бұған таң қалатын несі бар. Қолға түскен жат елдік көсемді, сарбазды өлі-тірінің арасында ұстау саясаты бұл. Кезінде аруағыңнан айналайын Ілік қаған да Таң Тайзоңның осындай сый-сияпатынан жігері құм болып, құсадан өлген болатын.

	– Бұл не сонда?

	– Табғаш төрелерінің төрт рейлерді тізгіндеудегі кәнігі тәсілі бұл. Басшысын ұстап отырсам, халқы қайда барады деген ұзын арқан, кең тұсау.

	– Сонда Табғаш қаған өзіне қарсы шыққан жауына осылай жақсылық істей ме?

	– Қандай жақсылық? Сен ұзын арқан, кең тұсау дегенімнің мәнісін түсінбеген екенсің. Жақсылық жасаса, онда неге өз елінде, өз жерінде жасамайды? Мына әйдік орда мен бөрі байрақты неге өз елінде тігіп бермейді? Былай қарағанда қағанның көзі тірі, басында үйі, бауырында қазаны дайын, ішкені алдында, ішпегені артында секілді, қысқасы Табғаш қаған бәрін бір басына құйқылжытып қойғандай. Мұның аты – «Ақ үйлі аманат». Әйтпесе, Таң Гаузоң Қара қағанды өлтіре салуға қолы батпай отырған жоқ. Ол мұны осылай ұстап отыру арқылы, біріншіден, алыстағы ел-жұртының көңілін аулайды, екіншіден, Қара қағанның аузымен ондағы табғашшыл төрелерді оңай басқарады. Одан қалса, түркі бұдұнына осы әрекеті арқылы Көктің ұлының құшағы кең, мейірімді екенін сездіреді. Сөйтсе бір-бірімен жауласқан түркі бектері де жанына қысым түскенде мұны келіп паналайды. Бұл болса алтын-күміспен, торғын-торқасымен, қала берді, қыз беріп, қызықтырып, олардың бір-біріне деген қызғанышын қоздыра түседі. Дүние-мүлікке, жас әйелге құмартқан түркі төрелері бір-бірінен асып түсу үшін Табғаш қағанға өздері-ақ кісі салып, дәргейіне кіреді. Мінеки, Тоныкөк өрен, бұл істің мән-жайын енді ғана түсінген шығарсың.

	Мұны естіп, ойы он саққа кеткен Тоныкөк үнсіз бас изеді. Тағы да сол бөрі зары жүрегінде шер болып байланып, алыстағы Шұғай тауын жайлаған ел-жұртын еске алды. Тек қана Шұғай құзы емес-ау, одан ары Өтүкен мен Алтайды, Арқас пен Тәңір тауын, тұтас Кең-керісті мекендеген түркі жұртының тағдыры Табғаш тауларының қойнауындағы мынау бұтханаға жіпсіз байланып қалғанына қайран қалды.

	– Ұстаз, енді не істейміз? – деп Меңүтайға қарады.

	– Соны өзім де білмей тұрмын. Әлгі танысым да көрінбейді, – деп Меңүтай шора сәл сасқалақтай бастады.

	– Енді бой тасалайтын түк те жоқ. Тіке амандасқалы келгенімізді айтамыз. Бәрібір ол бодан елдің қағаны болса, біз бодан елдің бұқарасымыз ғой. Несіне қысылып-қымтырыламыз? – деді Тоныкөк батылданып.

	Меңүтай селт ете қалды. Айтып-айтпай жас та болса Тоныкөктің сөзінің жаны бар. Біз не там тескен тонаушы, не қап тескен қарақшы болмасақ, несіне өз көлеңкемізден өзіміз қорқып жүрміз. Көктің ұлы өзі осынша сый-сияпат көрсеткен кісіге келіп, сәлем бергеннің несі айып? – деп ойлады. Тоныкөкке жымия қарап:

	– Жарайсың, сен қу бара-бара өзімді үйрететін шығарсың! – деп айдарынан сипап, арқасынан қақты. Оның бұл алқасына Тоныкөк те марқайып қалды. Екеуі кейін қалған аттарын жетелеп, қия бетті қырқалай, бұтхана тұрған мойнақтан асып түсті. Бұл өз кезінде тасбиық тартып, тарихат жолын қуған небір сарана әулиелер тұратын киелі тұрақ еді. Кейін осы жердің бір керегі болды ма, жоқ әлде Тәңір қаған о дүниелік болған соң Гаузоң патшаға рахиптерді осында ұстаудың қажеті болмай қалды ма, әйтеуір будда монахтары түгелімен астанадағы Даянь ном-бітік мұнарасының маңына жиналды да, мұнда төрт рейлік төрелер көбірек тұрақтайтын болды. Тегі бұл жердің суы мен ауасы, тау-тасы, табиғат тынысы төрт рейлердің жеріне ұқсағандықтан болар, соңғы кездері мемлекеттің айбаты артып, төңіректің төрт бұрышындағы ұлыстарды өзіне қосып ала бастағанда осындай әлденеше таулы тұрақтар бағындырған бектерге сыйға тартылды. Сол қатарда У-тай ғибадатханасы да Қара қағанның игілігіне берілді. Кім біледі, ол онда өмірінің соңына дейін отыра ала ма, жоқ әлде патша саясатының құрбаны болып, дәм-тұзы ерте таусыла ма, бәрі де Тайцзи сарайындағы айлакер әйелдің қолында еді.





ҚАПАСТАҒЫ ДАЛА КӨКЖАЛЫ




	Ол екеуінің жайбарақат келе жатқанын көріп, қағанның қорушы-торушылары да тым әбігерге түскен жоқ. Меңүтай жақындай бере тізерлеп отыра қалып, басын жерге тигізіп, одан соң екі қолын жүптей жоғары көтерді.

	– Тақсыр, рұқсат етіңіз! – деп алтын қауырсынды ақ мәуті қалпақ киген табғаш төресіне ілтипат көрсетті.

	Ұзын қара қаптал шапаны жерге дейін сүйретіліп, омыраулата кемер белдік буынған ұлық оның қарсы алдына жақын келіп, көлбіреген екі жеңін шынтағына таман жиырып, одан соң сол қолымен оң қолын ақырын демеп тұрып:

	– Орныңнан тұр! – дегендей ишарат жасады. Меңүтай табғаш төрелеріне бүйтпесе, олардың көңілі көншімейтінін білетін. Оның осы әрекетіне әлгінде аспанды тіреп тұрғандай болған паң көкірек ұлықтың жүзі жылып сала берді. Бұлардың ешкімге қақ-соғы жоқ, қарусыз, бейбіт адамдар екеніне көзі жетті. Бірақ, өзіне соншалық қошемет қылуынан қайтсе де бір бұйымтайының бар екенін білді. Бұл енді оңай-оспақ біте қоятын шаруа емес. Әсіресе, келушілердің басты бұйымтайы қағанға жолығу екенін білгенде, аға шөнең мүлде аспанға қарап қалды.

	– Болмайды, оған орда санатының рұқсаты керек, әйтпесе басым кетеді, – деп шалқасынан түсті.

	Меңүтай тегінде Чан-Аньдағы соғды базарында саудагерлік қылған, Тәңір қағанның тұсында осында тәржімашы болып, бұдда номдарын аударған, кейін тойындардың көбі астанаға кеткенде осындағы Фан рахипке көмекші болып жұмыс істеген әлгі танысын тауып алды. Оның аты Күлік бек еді. Табғаш, түрік, соғды, карушта, сансекрит тілдеріне бірдей жетік еді. Оны табғаш төрелерінен бастап, хан базардағы соғды сарт баулары мен түрік саудагерлері түгел сыйлайтын. Кезінде Тәңір қаған талантына бола оны төбесіне көтерген еді, енді, міне, Гаузоңның кезінде ордадағы У-Мэй ханымның кесірінен санатқа кірмей, күн көрісі қиындап кеткен-ді.

	– Күлік бек, сен қайтсең де бір өтінішімді орында, – деді Меңүтай онымен амандық-саулық сұрасқан соң. Екеуі бұтхананың шығыс жақ сыртындағы сеңгірде төбесі айыр қалпақтай қалқиып тұрған қызыл-жасыл сырлы самалдыққа қарай беттеді. Тоныкөк өрен аттардың қасында қалды.

	– Жағдайың қалай? – деді Меңүтай онымен ақырын аяңдап келе жатып.

	– Жаман емес, енді Қара қағанға қарап жатырмыз, – деді Күлік бек езу тартып.

	– Қара қаған мұнда қашан келді?

	– Он неше күн болды. Алғашында Ханқорғанға әкелінген екен. Ол жерден шаршадым, тынысым тарылды. Өзен-суы, тауы бар жерге барсам деп өтініш қылған соң патша ағзам уақытша осында келуіне пәрмен беріпті. Сонымен әзірге осында.

	– Ал, анау табғаш төресі кім?

	– Ол – орда бектерінің бірі. Сүйегі Ли, аты Цзай. Таң Гау-цзу Ли Юаньнның туажаты. Бұның арғы атасының Таң патшалығын құруда сіңірген еңбегі мол болғандықтан, жақсы әкенің аруағы сүйреп келе жатқан дөкейлердің бірі. Әйтпесе өзінің бойындағы білігі мен таланты шамалы.

	– Ендеше, сен соны қолға келтірсеңші.

	– Ол – құрғақ қолға қонбайтын қу. Шырғаға шақыратын бірдеме керек.

	– Не керек?

	– Алтын.

	Меңүтайдың әлде қалай қажет болып қала ма деп жанқалтасына салып шыққан біраз алтыны бар еді. Содан он мысқалын берді. Күлік бек алтынға бір, Меңүтайға бір қарап басын шайқады. Езуіне күлкі үйірілген ол:

	– Ли төренің құлқыны зор, мынауың жұмырына жұқ болмайды. Берсең дұрыстап бер, кейін де керегі болады, – деді.

	– Онда қанша керек?

	– Тым болмаса мынаны бес еселеп бер. Әйтпесе қағанға кездеседі екенмін деп ойлама. Әуелі өз басың бәлеге қалады.

	– Аларманға алтау аз, берерменге бесеу көп деген, қырық мысқал берейін. Одан артыққа жағдайым жоқ, – деп Меңүтай тағы да отыз мысқал берді.

	Алтынды көргенде манадан көңілсіз болып отырған Күлік бектің жүзіне қан жүгірді.

	– Қайтсем де Ли төренің аузын алып, қағанға кездестіремін, – деп уәде берді. Артынша іс соның айтқанындай болды. Ли төре Меңүтайды екінші мәрте көргенде жайылып сала берді:

	– Шұғайлық Ашиде оғұз бектің атқосшысы болыпсыз. Оның үстіне Қара қағанмен ертеден таныс екенсіз. Мұны неге анықтап айтпағансыз?! – деп қағанның шатырына қарай бастады. Осы кезде Қара қаған ордадан шығып, қасындағы жібек шатырда ас-су ішіп отыр еді. Үлкен астаудағы тоңазыған қойдың етін жеп болып, басын мүжіп отырған ол есіктен Ли төреге ілесе кірген қонақтарды көргенде аз-кем таңырқап қалғандай болды.

	– Армысыз, қаған! – деп бір қолын кеудесіне қойып жүгініп отыра қалған жерлестерін көргенде, қапелімде не дерін білмей қалды. Үлкен ала көзімен Ли төреге бір, қонақтарға бір қарап:

	– Бұл не қылған адамдар? Орындарынан тұрғыз! – деп ишара жасады. Ли төре:

	– Қаған, бұлар астанадан сізге сәлем бергелі келіпті. Басқа бұйымтай-шаруасы жоқ, – деп көлкек қақты.

	– Ли Цзай, сен неге бұлар туралы маған алдын ала айтпадың? Мен бұлардың кім екенін қайдан білемін, – деп Ли төрені әдейі жазғырып алды. Ли Цзай сасқалақтап:

	– Бұл кісілер асығыс екен, сосын ұзақ бөгей алмадым, – деді.

	– Асығысы несі, алыстан ат терлетіп келген екен, ендеше келгеніне қарай сый-сияпат көруі керек қой! Қонақты келмей жатып қуған кімді көрдің!? – деді.

	– Кешіріңіз, тақсыр! – деп Ли Цзай не істерін білмей босағада кібіртіктеп тұрып қалды. Қара қаған қонақтарды дастарқан басына шақырды:

	– Мен деп келген екенсіңдер, төрлетіңдер. Мына тұрған еттен жеңдер. Қымызының дәм-татуы жоқ екен. Ал етін қанша жесең тоймайсың! – деп бастың екі көзі мен миын қолымен алып, жеп жатты. Оның ұйлыққан қою қара қасының астындағы шарасы – қанталаған үлкен көздері жалт-жұлт етіп, күреңіткен жүзінен тағдырға деген шарасыздығы шығып тұрғандай еді. «Бәрібір, енді не істесең де өз қолыңдамын. Енді несіне қадалып тұрсың?» – дегендей, Ли төреге көзінің астымен түнере қарап қояды. Ол оған не отыр, не кет деген жоқ, қанша тұрса тұрсын дегендей ішінен ішіп-жеп отыр. Ли төре де: «Сені туыстарыңмен қауыштырғаныма қуан, тегі бұл жақсылығым да ескерусіз қалмайтын шығар», – дегендей бет терісі қаймақшып, жіпсие, күле қараған бойы шегіншектеп шығып кетті.

	Қара қаған басын шайқады:

	– Саптаяққа ас құйып, сабына қарауыл қойып тұрғанын көрдіңдер ме? Бұларға қылша мойын талша деп иіліп тұрсаң да желкеңе мінгісі келеді, – деді.

	Қара қағанның басы жуан, беті ерепейсіз жалпақ еді. Қызарып, алабұртқан жүзінен жалын шашып тұрғандай еді. Бұрылып жалт қарағанда қанталаған көзінде жайдың жарқылындай шатынаған сұмдық от барын қолындағы пышағының жүзін қайқайтып қымтай ұстап, босаға жаққа қараған ол тісін шұқып отырып:

	– Қайдан, қалай келдіңдер? – деді.

	– Қаған, біз астанадан сізге сәлем бергелі келдік, менің атым – Меңүтай, мына жігіт Шұғайлық Ашиде Оғыз бектің ұлы Тоныкөк, мен де кезінде сол кісінің қосшысы болғанмын. Чжэнгуанның жиырма бірінші жылы5 сіз Шұғай тауынан өткенде сол кісінің үйінде қонақта болғансыз...

	– Иә, мені ел шетіне дейін шығарып салған сен шығарсың.

	Енді есіме келді, – деп Қара қаған қарқылдай күлді.

	– Сіз туралы көп естідік, қаған. Шым болаттың өткірі, адамзаттың арланы, Түркі төрін, елін арыстандай еркін жайлаған, соңынан сан түмен қол ерткен, сесінен жауы босып қашқан, аламанда байрағы аспанға әуелеген Сіздей даңқты ерді көрмекке келдік. «Құс жаңылып торға, ер жаңылып қолға түседі» деген. Бұл келме-кезек дүние ел үшін еңсеген, жер үшін жемсеген Сіздей ерді де ырқына алды. Табғашшыл төрелердің жолы болып, елім деген ерлердің желкесіне зіл түсті. Түркі жұрты тайлы-тұяғымен Табғашқа бодан болды. Туымыз жығылып, тынысымыз тарылды. Мұндайда Сіздей асыл дегдарды бір көргеннің өзі де көңілге медеу екен. Санаға селкеу, жүрекке жүк түскенде үміт ұшқынын себеді екен!

	Меңүтай сөйлеп отырып, толқып кетті. Көзіндегі жасын қытайы қоңыр мешпетінің жеңімен сүртіп қойды.

	Қара қаған оған көзін бір төңкеріп алды да, шалғайы ұзын қабағат қою мұртын екі жағына қарай кезек-кезек тарап, оқалы, зерлі желбегейін қусырына түсіп, сөйлеп кетті.

	– Мен Қара қаған Ебол Шад Ашына Шағыр тегіннің ұлы едім. Алтайдың күнбетін, ұзын аққан Ертістің ен тоғайын мекен ететін едік. Ордамыз Шеміршектің күнгей қолатында еді. Айбатты ордамыз болды. Түбінен тоғыз өгіз сүйреп жүретін.

	Оның маңдайында түркінің тоғыз құйрықты бөрі байрағы желбіреп тұратын. Әкем сондағы бір қауым елге шад еді. Ілік бек тулы қағанның кезінде өзім де Ябғу деген лауазыммен билік құрдым. Кейін табғашшыл Ілік бек Ябғу қаған мені өз дегеніне көндірмек болды. Мен оған бағынбадым. Оның құлқынын тескен Қытайдың қыздары еді. Қыз болғанда да Тәңір қағанның қызын алып, оған күйеу бала болмақ болды. Тәңір қаған – Таң Тайзоң оған: «Қызымды берейін, бірақ сен оның қалыңы ретінде Күсен, Ұдұн, Сулы, Жәркен, Көкарт елдерін маған бағындырып бер, Түрікті түгел қаратып бер», – деді. Ол бейшара осы үшін басын тауға да, тасқа да ұрды. Шартарапқа шабынды. Бірақ, шамасы келмеді. Сонда да, мені қудалауын қоймады. Ақыры Табғаш қағанға елші салдым. Тайзоң патша: «Сен уақытша менің қасымда паналай тұр, сосын көрейік», – деді. Менің мақсатым Табғаш мемлекетінен пана сұрау емес, олардың өз майымен өзін қуыру еді. Бұл Чжэнгуанның жиырма екінші жылы болатын6. Тайзоң патша маған сол аду тосқауыл санғұн Боғда тұтығы деген лауазым берді. Алғашында Тиңжоу дуанын басқарып тұрдым. Тиңжоуға аттанғанда Шұғай тауында отырған Ашиде Оғыз-бектің ауылын басып өттім. Иә, қонақ болдым. Көп әңгімелестік. Сол кезде ол: «Үш жаста ұлым бар. Көктен де, жерден де тілеймін, Тәңірім сол ұлымның ғұмыр жасын ұзақ қылса екен, бар үмітім, мақтанышым сол ұлым», – деп еді.

	– Сол мына жігіт! – деді Меңүтай Тоныкөк өренді жауырынын қағып.

	– Иә, біліп отырмын. Текті атаның баласысың – сен. Одан бері аттай желіп, он жыл өте шығыпты. Сен де жігіт болып қалдың. Түркі бұдұны да басынан сан-сапалақ күндерді кешті. Алды жар, арты соқпақ кезге келдік. Осында ойлағаны құлқыны, қамдағаны қара басының қамы болып жүрген бек-төрелердің ойына ештеңе кіріп-шықпайтындай. Табғаштың ырдуан арбасына түсіп, басына қауырсын қалпақ, үстіне көлбіреген оқалы тон киіп, патшаның алдында ертелі-кеш тоңқаңдағанына мәз. Олардың кейбірі тіпті патша тұқымынан қыз алып, шыққан тегін ұмытып, аты-жөнін де өзгертіп, тілдерін бұрап, тым ертерек табғаш болуға асықты. Әкелері сөйтіп тұрған соң, олардың балалары қайдан оңсын, туасынан жат болды.

	– Мен олай емеспін, – деді Тоныкөк жұлып алғандай, – Мен Табғаш елінде тудым, өстім. Табғаш тілінде оқыдым. Бірақ өзімнің түркімді табғаштан да артық көремін. Білемін. Түркі қағанының тұрақты ордасы, басында салтанатты сарайы жоқ. Чань-Ань, Ло-Ян секілді қалалары жоқ. Бірақ, мен Түркінің даласын Табғаштың қаласынан артық көремін. Киіз үйін жақсы көремін. Өйткені, ол – бабаларымның үйі. Олар болмаса, мен қайдан болайын. Олар болмаса, менің табғаштан не парқым бар. Табғаш балалары оларды жабайы дейді. Бірақ, мен олардың жабайылығын жақсы көремін. Олар еркін, ержүрек. Оларда абақты жоқ. Құл жоқ. Өздері де ешкімге құл болмайды. Олар мықты. Шөлге де, суыққа да төзімді. Жүз деген шақы-рым жолды ат үстінде ұйықтамай, кірпік қақпай басып өтеді. Жолдың алысынан, қатерінен қорықпайды. Көңілдері даланың желіндей аңқылдақ, көгіндей таза. Суындай мөлдір. Атам айтқан, түркі баласы ешқашан да туған тауын, ту тіккен Отанын – Алтайын ұмытпайды деп. Әкем айтқан, Алтай тауының оң қанаты – Өтүкен, сол қанаты – Тәңір Ақпан, Алатау, ар жағы кең көсілген Кең-Керіс деп. Мен ата-бабам отының төріндей сол даланы көргім келеді. Киіз үйінде қымыз ішіп, киіз үйде ұйықтағым келеді.

	Қара қаған көздері жалт-жұлт етіп, Тоныкөктің жүзіне қарап, сәл-пәл езу тартып отырып қалды:

	– Бұл жігіттің Табғашта туғаны рас па? – деп Меңүтайға бұрылды.

	– Рас, қаған. Кішкентай кезінен Тайюаньда өскен.

	– О құдірет!

	– Не болды, қаған?

	– Бұл өзі Табғаштың бөзіне оралып, жуасын жеп өскен шөпжелке, бозөкпеге ұқсамайды екен. Қаршадайынан ат құлағында ойнаған жылқышының жұлымыр баласы секілді екен.

	– Иә, қаған, қалада өссе де, әкесі мұны жылына бір жаз Шұғай құзының биік шыңдарына шығарып, белдерінде қунатқан. Ат жалын тартып мінгізіп, құнан бәйге шаптырған. Аңшыларға ертіп, аң-құстың қызығына батырған. Ес білгелі солай. Ондай бала жұлымыр болмай, кім жұлымыр болады, қаған?!

	– Бәсе, әкесі баулыған екен ғой! – деп Қара қаған ырғалып-жырғалып шалқалақтай отырды. – Көзінің оты, жүзінің сесі бар бала екен, ал ендеше талабы таудай, жүрегі мұздай болсын! – деді.

	– Қаған, айтқаның келсін. Батыр бол дегеніңіз ғой! – деп Меңүтай желпініп қалды.

	– Рақмет, қаған! – деп Тоныкөк те басын иіп, ілтипат білдірді.

	Байқаған кісіге Тоныкөктің де басы қауғадай үлкен еді. Өңі қара еді. Шашы қара көктеп тебіндеп қалған басында әдемі жылтыр айдары ары-бері төңкеріліп түсіп, бұлқынып ойнап тұрушы еді. Қара қаған әлгінде ол өзіне иіліп, ілтипат білдіріп жатқанда оның айдарлы үлкен басына аңтарыла қарап қалған-ды. Енді көңілі толды. Марсиды.





ОН ОҚ ХАЛҚЫ




	Осы орайда Меңүтай әлгінде үзіліп қалған әңгімені қайта жалғап, Он иелік жұртының Табғаш қол астына қалай түсіп, Қара қағанның астанаға қалай сүргінделгенін өз аузынан естігісі келді:

	– Қаған, Он иелік жұрты күшті еді, мығым еді, табғаштар жолбарыстың жалына жабысқан сілеусіндей оны да алып жегені ме? – деп мәйіне қол ұзатты.

	– Шынымды айтсам, Тәңір қаған Таң Тайзоң қайтыс болған жылы менің оның ізбасары Ли Чжэге – қазіргі патшаға көңілім толмады. Бұл өзі әкесіне қарағанда босбелбеу еді. Әкесі де соны ойлап, уайыммен көз жұмған. Әке-бала болып тырнаштап, тірнектеп жүріп жиған, құрған мемлекеттің тағдыры не болар деп, тағы қалай заман болар деп қабірін Жьюзоң-шань тауының астына жасыртты. Дүние-мүлік, алтын-күміс қойдырмады. Тек қана тау қапталындағы қабірінің күн шығысқа қараған аузына тасаттық текшесін орнатып, ол жерге түріктердің салтымен Ілік қаған және сыренда Білге қаған секілді он төрт батырдың мүсінін, түріктен, тибеттен және қызылбастанәкелінген, кезінде өзі жанындай жақсы көрген, жорықтар мен сан аламан шайқаста жан серігі, қанат-құйрығы болған алты бірдей пырақтың мүсінін мәрмәр тасқа ойдырды. Бектер, санғұндар, уәзірлер өз аттарынан оған арнап сан алуан ескерткіштер орнатты. Олар сол мәңгітастарға небір жүрекжарды сөздерін, жоқтаулары мен жұда-зарын жазды. Сөйтіп, Тәңір қаған Таң Тайзоң өлсе де, оның рухы Табғаштың жасыл жазира жазығы мен тау-өзенін жайлап жатты. Ол – Қытай тарихында тұңғыш рет елінің түріктерге кеткен есе-кегін алып берген қаған. Иә, ол да ұлы, жеңімпаз. Өз елінің, ұлтының жаужүрек сайып қыраны. Асыл перзенті. Жау да болса мен оған тәнтімін. Құрметім шексіз. Өйткені, ол өз бұдұны, қаймана халқы үшін күресті. Кімде-кім өз елін, Отанын сүйсе, қағанына адал болса, ол да оны құрметтеді. Басқаларға өнеге етті. Бірақ, ол маған бәрібір сенбеді. «Сен Тәңір тауының көкше бөрсі. Түбі өз аспаныңды аңсайсың. Мен саған сол жақтан бір лауазым берейін. Бір бөлтірігіңді беріп кет» – деді. Онысы кепілге баламды сұрағаны еді. Мен ұлым Терғұнды сарайға кепілдікке бердім де, өзім Боғда тұтығы болып елге кеттім. Тайзоң қаған қайтыс болған соң Түркінің елін, төрін қайта құрап, табғаштардың бодандығынан құтылуға қам-қарекет жасадым. Боғда тұтығы болып тұрған кезімде тақ мұрагері ретінде оның өзге ұлы Личжэнің билік басына келгенін естідім. Бұрын Чан-Аньда тұрғанда осы ұлының сарайдағы кіші тоқалдардың бірімен жақын екенін естуші едім. Кейін әкесі өлген соң ол сол әйелдің ырқында қалыпты, сарайдағы бұрынғы уәзірлер қақпайға ұшырапты деген қауесет тарады. Оны естіп, Он иелік жұртында қайта дүрбелең басталды. Осы кезде Табғаш тұтқынындағы ұлым Терғұн да кепілден босап қашып келді. Оны тақ мұрагерлігінен айырылған ханзада Ли Цзянчэннің серіктері босатып жіберіпті. Темірді қызуында соғып, ел-жұртымды толықтай өз қолыма алғым келді. Таң мемлекеті шайқалып тұрғанда Түркі жұртының іргесін бекемдеп алғым келді. Тардұш қағанаттың Түліс қағанат секілді табғаштардың уысына түсіп кетуін қаламадым. Халқым да қаламады. Олар табғашшыл Ілік бек Ябғу қағаннан ерқашты болды. Бектер мен тарқандар одан іргесін алыс салды. Осы кезде бастым. Ұлым Терғұнды ертіп, ауыл-аймағына түре тидім. Ақ ордасын қызыл уық қып таладым. Өзін Арқас тауының етегінде өлтірдім. Бұрынғы өз қағаным Ілік бек Тулы қағанға тиесілі жердің бәрін өз ілкіме алып, ордамды Мыңбұлаққа7 тіктім. Істеми қағанның жұрты еді ол. Халқым мені Ышбара қаған деп атады. Түрік, нүшебе секілді, Он иелік жұртына билік жүргіздім. Түрік бес шор еді, нүшебе бес еркін еді. Олар Шу өзенін шекара ететін. Шудың батысында нүшебилер, шығысында түріктер қоныс тепті. Арысы Інжу өзенінен, берісі Алтай мен Боғдаға дейінгі ұлан-байтақ жерді басқардым. Арқастың күн бетінде Екіөгіз қаласында да ордам болды. Жалпы он екі ордам болды. Он түмен қолым болды. Он иелік жұртына жеті жыл билік жүргіздім. Жеті жыл бойы бірде-бір табғашты түркі жеріне бастырмадым.

	Осы кезде даяшы Қара қағанның алдына үлкен құм күбіде ашытылған Табғаштың «Пиепэй» арағын әкелді. Қара қаған кезінде Тайзоңның қол астында – Чань-Аньда тұрған кезінде мұндай арақтың дәмін алып қалған еді. Бұл арақтың тағы бір аты табғашша чоужью, түрікше кіршіме еді. Еницей қырғыздары оны боза дейтін. Түріктер оны таңды таңға ұрып ішіп, мас болатын. Табғаштар түліс түріктерін бағындырған кезде бұл арақты өздерінше мәнерлеп, оны жабысқақ күріштің дәнінен жасайтын болған. Бірақ, ол түріктерше тарыдан жасалған араққа ұқсамайтын. Тым жуас, адамды біраз желпіндіріп алып, одан соң мажауратып тастайтын. Ал, түріктердің бозасын ішкен кісі таң асырған құр аттай қылаң ұрып тұратын. Сөйлегенде алдына жан салмайтын. Бойына күш-қуат жинайтын. Сондықтан табғаштар да оны жақсы көретін. Тайцзи сарайындағы сауық кештерде де ұлықтар мен ханымдар, ерке-тотайлар бұл божымадан мейлінше ішіп мас болатын. Бұл тұрғанда Табғаш астанасындағы «Шифэн», «Дукаң» арақтарына көп ешкім көз қырын салмайтын. Қара қаған пиепэй божымасын дастарқанға алдырған соң, оны жылан басты шөмішпен қыш тостағандарға толтыра құйдырды. Табғаштардың шарап ішу салтымен алдымен өзі қос қолдап алып, одан соң Меңүтай шораның көзіне тура қарап отырып:

	– Бәрекелді, бауырым, ел басына күн туып, ер-азамат арып-таласқан заманда, балапан басына, тұрымтай тұсына кеткенде, тарихтың тегершігі кері айналып, тағдырымыз тығырыққа тірелгенде, халқына қамал, жеріне қорған бола алмай, қара басы Табғаштың тас босағасына таңылған мендей бір пақырды алыстан ат өксітіп іздеп келгендеріңе мың мәрте алғыс айтамын.



	Ер жігіт елім десе есерленер,

	Достықты, қастықты да өсе көрер.

	Қылыштың қылпып тұрған қидасына

	Ұмсынып ғазез басың неше келер, –



	дегендей, әлі қанша татар дәм, тұтар тұзымыз барын жаратқан Тәңір ием өзі білер. Бүгінде қаншама халық Табғашқа бодан болып, құлақ естіп, көз көрмеген алты дуанға айдап әкетілді. Түркінің жері иесіз, халқы қағансыз қалды. Мұны түркінің қара жері, көк тәңірісі, киелі көк бөрісі кешпейді. Біз бір-бірімізбен, өз бауыр ет жақындарымызбен алысып-жұлысып жүріп Тәңірдің керемет қарғысына ұшырадық па деп қорқамын. Менің халім де кешегі Іліктің, Тай қағанның8 халіндей. Бөрі арығын білдірмей итке жүнін қампайтқаны секілді. Енді біздің қолдан не келер? Ол жағы белгісіз. Бірақ бір нәрсе анық. Түркінің киелі жер-суы, қара мекені, көкбөрі киесі тұрғанда халқының сағы сынбақ емес. Табғаштың тау-өзені көркем, астанасы сәулетті. Чан-Аньннан басқа да бақарлы-шаһарлы жерлері көп. Бірақ, осының бәрі өз жеріңдей болар ма? Қанша бауыр басып кетсең де халқы халқыңдай болар ма? Мына жерге қарашы! Су бұғысы, аю, қабылан, кісікиік, тауешкі – не тілесең бәрі бар мұнда. Тәңірінің небір кереметін көресің сен. Бірақ, өзім туған Алтайдың – алыстағы қарлы Алтайдың күн бетіне жетер ме?

	Сөзі осы араға келгенде қос қолдап ұстаған шарабына көзінің жасын төгіп-төгіп алды. Қыстығып, ағыл-тегіл жылап, өзегін өртеген өкініштері есіне түсіп, буын-буыны босап кетті. Меңүтай шора орнынан ұшып тұрып, оны демеді.

	– Қаған, сіздің осы айтқан сөздеріңіз үшін мен бұл шарапты шарасымен көтерейін! – деп езуінен тамшылатып отырып, дем алмастансылқыта салды. – Қаған, сіз де алыңыз! – деп түбіне дейін босаған тостағанын төңкеріп тұрып көрсетті. Көздері шатынаған Қара қаған оған «жарайсың!» дегендей бір қарап алып, тостағанды екі қолымен биік көтеріп, одан соң өзі де шөліркей жұтты. Меңүтай табғашша жібек мешпетінің жеңімен аузын сүртіп, беліне қыстырған ұзын мәйін суырды. Қағанға қарап рақаттана бас изеп, екі жеңін сыбанып баптанып қайта отырды. Мәйінің оттығын кебісінің өкшесіне қағып, Тоныкөкке тұтатып жібер дегендей ишара қылды. Ол от дайындағанша мәйін аузына тістеп отырып сөйлеп кетті:

	– Қаған ием, біле білсе осы Ли әулетін желеп-жебеп, Таң мемлекетін құрып берген түріктер еді. Бара-бара бұлар ол жақсылықты да ұмытты. Тегінің түрік екенін де білмеске салды. Түріктер болмаса тұтас Табғаш жұрты залым да, жебір Суй патшасының бұғауында әлі күнге иттің күнін көріп, Су Яңдидің кемесін сүйреп жүрер еді.

	Манадан мән бермепті, Қара қаған енді Меңүтайдың сөз-әлпазы мен жүріс-тұрысына таңырқап отыр. Құлағы Меңүтайдың айтқандарында болғанымен, ойы Табғашқа қараған түрік бұдұны айналасы жиырма тоғыз жылда өз түр-түсінен, мінез-бітімінен айырылып бара жатқан жоқ па деп сан-саққа кетіп отыр. Өйткені, Меңүтайдың киген киімі де, ұстаған мәйі де, сол мәйді шерінен шыға шегуі де, арақты қос қолдап ішіп, анда-санда алдында тұрған сақпымен тамақты аузына сақ еткізіп салып жіберуі де табғаштан аумайды екен. Әсіресе әлгінде Ли Цзай ұлықты көргенде оған қолын қусыра қошемет қылуы түркі баласына жат, бір түрлі оғаш көрінді. Мұндай әдет қайдан жұққан? Бұл енді өстіп жүріп артынан ерген мынау жасөспірімді де табғашша тәрбиелеп шықпаса игі еді деп ойлады. Бірақ қанша жерден ауып кетті дегенмен, мұның жүрегінде от барына қуанды. Табғаш топырағын басқалы мұндай басын еркін көтеріп сөйлейтін түрікті көргені осы. Бұл да болса Ашиде оғұз бектің тәрбиесі шығар деп өзі он жыл бұрын дәмдес болған Шұғай құзының көкше бөрісін есіне алды.

	– Иә, ол айтқаның жөн. Табғаштар екі нәрсені ұмытыпты.

	Әуелі осы Чан-Ань тұрған жерді түріктер ата-бабасынан қыстап, қоныс етіп келгенін ұмытты. Түріктер күзді күні терістікке қар жауып, Сарыөзеннің мұзы қатқанда оңтүстікке көшіп, жер ортасы көк төбе деп осы тұсқа дейін келетін болған. Бұл жердің қысы жылы, отын-суы мол, мал-жанға жайлы еді. Түркі бұдұны заманның заманынан бері қыстыгүні осы өлкені қыстап, көктем келе Сарыөзеннің мұзы түспей солтүстікке көшіп кететін. Ұзақ салқар көш жаздың аптабы басылғанша Өтүкен қойнауынан да ары барып, мал аяғымен қайта қайтатын. Бірақ, бұл мекен түркі баласына көпке бұйырмады. Осыдан сегіз жүз жетпіс бес жыл бұрын Орта жазықтағы Цинь бегі Цинь Шихуаң төңірегіндегі алты бірдей азулы бектікті жойып, Қытай топырағын тұңғыш рет бірлікке келтірді. Іле-шала бас аламан басы Мыңтяньды бес жүз мың қолмен жіберіп, ғұн бабаларымызды Сарыөзеннің түстігінен түре қуып, Шұғай тауын, асырып қайтты. Содан бастап Табғаштар тайлы-тұяғымен ұлы қорған салуға кірісті. Цин Шихуаң ғұндарды Сарыөзеннің теріскейіне жер аударғаннан кейін, өзеннің түстігіндегі бос қалған жерге неше түмен егінші жатақтарды әкеліп орналастырып, отыз төрт аудан құрған деседі. Содан бері ата-бабаларымыз сегіз жүз жетпіс жыл бойы осы мекенге үздіксіз ат ізін салып келеді. Атамекен жер үшін бірде елдесіп, бірде белдесіп итжығыс түскен осынау ұлан-ғайыр тарихтың бас-аяғы болмайтын түрі бар. Бұдан екі жүз елу жыл бұрын ғұн тәңірқұты Қыран Баба Чан-Аньды алып, осында үлкен мемлекет құрды. Бірақ, ол мемлекеттің ғұмыры небәрі 25 жыл ғана болды. Үш тәңірқұт өтті. Соңғы тәңірқұт Қыран Диң табғаштың қалың қолынан қашып жүріп, тұйғұндардың қолына түскен. Қытай патшасы оны аяусыздықпен өлімге үкім етеді. Өйткені, ол соңғы тәңірқұт еді. Одан соң тарихта тәңірқұт туған жоқ.

	Қара қаған қасқиған үлкен маңдайын бетімен қоса бір сипап алды да басын изеп, сәл-пәл ойланып отырып қалды. Осы орайда Меңүтай ұмтыла түсіп, тағы да сөзге араласты:

	– Әлгінде табғаштар екі нәрсені ұмытты деп едіңіз.

	Біріншісін айттыңыз. Ал, екіншісі не нәрсе, қаған? – деді.

	– Оны әлгінде өзің де айтып өттің ғой! Меңүтай ойланып қалды.

	– Иә, қаған, олар, біріншіден, бұл қоныстың тегінде ғұн бабаларымыздың атамекені болғанын ұмытса, екіншіден Таң мемлекетін түріктердің құрып бергенін ұмытты дейсіз ғой!?

	– Дәл солай. Тарихтан бері жер дауы қиын болған. Кезінде ғұн тәңірқұты Мөденің әке тағына отырған кезі шығыста ғулардың танауынан құрты түсіп тұрған кезі екен. Олар бір жолы Мөденің әкесінен қалған қанатты пырағын сұратып кісі салған ғой. Мөде бұл туралы өзінің уәзірлерімен кеңескенде олар: «Бұл ғұнның нысаналы туған киелі малы, оны беруге болмайды», – дейді. Мөде: «Жақын отырған көр-шіге бір қылқұйрықты қимасақ, қайтіп іргелі ел болмақпыз?» – дейді де тұлпарды бергізеді. Мөдені қорықты деп ойлаған ғулар тағы да кісі салып, оның қатұндарының бірін сұрайды. Мөде қол астындағылармен кеңес құрғанда, қаны қайнаған уәзірлер: «Шығыс ғулар әлінен асып, енді сіздің қатұндарыңызға ауыз салған екен. Оларды барып шауып алайық!» – дейді. Мөде: «Іргелес елге бір шүйкебасты да қимаймыз ба?» – дейді де өзінің нақ сүйер атшесін береді. Ғулар мұнымен де тоқтамайды. Енді ғұндардың жерінен жер сұрайды. Мөде бөлүн-уәзірлерімен кеңескенде олардың кейбірі: «Ол тегіннен иен жатқан жер еді, берсек те, бермесек те одан келер-кетер жоқ», – дейді. Мұны естіп, қатты ашуланған Мөде тәңірқұт: «Жер – елдіктің негізі. Оны қалайша береміз!?» – деп жерді берейік деген уәзірлердің басын алдырады. Алмауыт атына мінген ол қол бастап, мейманасы тасып, жайдан-жай жатқан шығыс ғуларды қапыда басады. Халқын қағансыратып, жерін елсіретеді. Одан соң артқы – күн батыстағы елдерге жорық жасайды. Аталай етегіндегі ұлы пузейлерді батысқа қуып, Хэнандағы Леу-бан, Бағян хандарын бағындырады. Цинь Шихуаң заманында аламан басы Мэнтянь тартып алған, Сарыөзеннің түстігіндегі байырғы бекіністерді Қытаймен арадағы шекара етіп, Дауна, Фушэ деген жерлерге дейін ат ізін салады. Янь, Ди бектіктеріне шабуыл жасайды. Сол кезде оның садақ көтерген қолы отыз түменнен асады. Оның жерінің шет-шекаралы Мұқан, Істеми қағандарының кезіндегі Түркі қағанатының шет-шекарасындай болады. Сондай ұлан-асыр жерге ие бола тұрса да, олар көрші елге сүйемдей де жер бермейді. Ата-бабасының ат тұяғы тиген жердің бәрін қадір тұтқан. Олар жүрген жеріндегі тау-тасқа түркінің, алты есір алаштың арқар таңбасын бәдіздейді. Онысы кейінгі ұрпаққа бұл біздің жер, оған ие болыңдар дегені еді. Ал, соған ендігі біздер иеміз бе?

	Қара қаған босап қалған кеселерге табғаштың үш жолақты өрнегі салынған үлкен қыш күбідегі пиепэй божымасынан мөлтілдете құйдырды.

	– Іш! – деп Меңүтайға тағы ұсынды.

	– Рақмет, қаған, рақмет! – деп Меңүтай да үстелде тұрған кесені қабағат қолына алды. Не дер екен дегендей қағанның жүзіне қарап, сәл тосырқап қалды. Кесені қос қолымен кеуде тұсынан жоғары көтерген қаған тағы да басын изеп тұрып:

	– Меңүтай, сен Тоныкөк, тыңда. Менің сендерге айтар мұң-зарым, өсиет сөздерім көп. Оны сөз тыңдайтын кісіге айтпай кімге айтамын. Жаратқан ием бүгін сендерді жақсы кездестірді. Бәрін естеріңе сақтандар! – деді.

	– Сақтаймыз, сақтаймыз! – деп Меңүтай шора қағанның лебізіне одан сайын ынтыға түсті.

	– Сіздің ақылыңызды жерде қоймаймыз! – деп жас Тоныкөк басын сипап қойып, ол да делебесі қозып кетті.

	Қара қаған тағы да көзіне жас алды.

	– Уақыт құрғыр не деген! Бір кезде өтпестей, көнерместей болған ғұмырың жерортасы жастанасқанда қайқаңнан еңіске, екінтіден ақшамға ауысқандай күй кешеді екенсің. Көрген қызық, сүрген дәурен бәрі де артта қалып, өзіңмен-өзің ауаша сырласады екенсің. Сондайда бұл ғұмырды қалай сүрдім, жұртыма, еліме не істедім деген сұрақ жаныңды жегідей жейді екен. Айтыңдаршы, сендер де кейін менің жасыма келгенде өз-өздеріңе сондай сұрақ қоятын шығарсыңдар? Сонда не деп жауап берер едіңдер? Чжэнгуанның жиырма үшінші қой жылы күзде астанаға сүргінделіп келіп, У-тай тауында жатқан Қара қағанды көрдік, барып сәлем бердік дейсіңдер ме?

	Қара қаған күлді. Басын шайқап, ішкі арпалысын баса алмай, кәйіп бола бастады.

	– Кел, жабырқасаң жаныңа шипа, қайғырғанда қанат бітірер мына киелі сусыннан ала отырайық!

	Ол қайталап шарапқа қол созғанда, Меңүтай да өз ойын айтып қалды:

	– Қаған ием, сіз бір кезде Шұғай тауынан аттанғанда көрінген тау алыс емес, келешектен үміт үзбеңдер деген едіңіз. Содан бері үмітпен өмір сүріп келемін. Жүректегі сол үміт ұшқынын енді мына Тоныкөк секілді жастардың да жүрегінде тұтатқым келеді.

	– Бұл онсыз да тұтап тұрған бала ғой!

	– Ендеше, осылардан үміт күтейік. Түркінің киелі жерсуы, Алты есір, Он иелік жұрты оларға аманат!

	– Аманат! Бірақ, біз ол жерлерімізді қорғап қала алмадық.

	– Қаған ием, сіз бір кісідей арпалысып, күресудей-ақ күрестіңіз. Бірақ қысқа жіп күрмеуге келді ме?!

	– Иә, дәл солай. Тістеген жерде тісім, тырнаған жерде тырнағым қалды. Енді нем қалды?

	– Енді ін түбінде ұлыған бөлтіріктеріңіз қалды. Олардың тісі мен тырнағы енді шығып келеді.

	– Бәрекелді, онда сол бөлтіріктер үшін ішейік!

	Қара қаған мен Меңүтай тостаған толы шарапты бірдей қағып салды. Көзі шырадай жанған Қара қаған көңілденіп отырып өткен күннің әңгімесін ары қарай сабақтады.





ЖАНТАЛАС




	Мен Он иелік қағаны болып тұрғанда, доңыз жылы9 Табғаш еліне қарасты бұрын өзім басқарған Тинчжоу аймағына жорық жасадым. Қалың қолмен Алтыншың қаласын және Барыс иелігін басып алдым. Табғаш қолынан мыңдаған адамды жойып, қалғанын тұтқынға алдым. Ол тұтқындарды қойша қырып, Екіөгіз бен Мыңбұлаққа жер айдап, қорған соғуға жіберттім. Осы кезде Табғаш қағанның елу мың әскері маған қарсы аттанды. Үлкен қолға бас болғандар сол қаһарлы тосқауыл Лянь Цзянфаң, оң аду тосқауыл тай санғұн түрік Қыбыт Қалығ, Күңіт бағытының жорық төбенайы, оң аду тосқауыл санғұн Гао Дэ-и, оң қаһарлы тосқауыл санғұн Сагу-Урэндер еді. Олардың ішінде тағы да табғашқа сатылған оғыз түріктерінен бес мың қол бар еді. Табғаштар мұндай жорықтарға ылғи да түріктерді алдыға салып, олардың тегеурін пайдаланатын әдеті ғой. Ежелден өзін-өзіне салуды жақсы білетін олар бұл – жолы да түрік Қыбыт Қалығты және бес мың түрік сарбазын әдейі жұмсаған еді. Табғаштар қыстыгүні қар бұза алмайтын. Сол себепті Қосынның ең алдында Қыбыт Қалығ қол бастап жүріп отырды. Тышқан жылы Лян Цзянфаң мен Қыбыт Қалығ Алқүй текшесінде10 чоңұттарға шабуылдап, олардың басшысын тірі ұстап, ел-жұртын аяусыз қырғындады. Тоғыз мың адамның басын кесіп, алпыс шорасын тұтқындады. Жетпіс мың тұяқ малын айдап әкетті. Одан соң чомулдарға тиісті. Сиыр жылы бұрынғы өз қағаным Ілік бек тулы қаған қайтыс болды. Бұған дейін ол менің қол астымда құрметті қаған болып келген еді. Ол қайтыс болысымен оның ұлы Інжу Ябғу менен қағандық орынды өзіне өткізуді сұрады. Мен берер едім. Бірақ ол он оқ елін толық басқаруға қауқарсыз еді. Табғаш елінің көп қитұрқысын білмейтін. Ол нүшебидің бес тайпасын маған қарсы қойып, қолын өз қандастарының қанына бояды. Жәйін жатқан елді шауып, қырғыншылық қылды. Мың адамның басын алып, қарлық пен чоңұттың бір түмен жылқысын барымталап кетті. Сол кезде оған көмек қолын созған табғаш төресі кеми сардар Чжоу Чжэду Шөмекен қамалына басып кіріп, отыз мың түрікті қидалап өлтірді. Осы кезде жізек Су Диңфаң да Иңса өзені бойындағы елді шауып, қырғыншылық қылды. Оған арқаланған Інжу Ябғу Табғаш қағанға неше мәрте елші жіберді. Мақсаты Табғаш қағанға төрін беріп, есесіне менің көзімді жою еді. Жау жағадан алғанда бөрі етектен алды. Қоян жылы11 Табғаш қағаны Таң Гаозоң Фэнчжоу аймағының тұтығы Юань Лишэнді Он иелік жұртына – Батыс Түрікке Інжу Ябғұны менің үстімнен қаған етіп тағайындауға жіберді. Батыс Түрік қағанын қашаннан бері Таң патшасы тағайындайтын болған деп қол астымдағы жұртым бұған түгел қарсы болды. Елім-жұртым қолдады. Юань Лишэн Сұябқа келгенде мен оны тосып алып, Інжу Ябғұға жібермей қойдым. Ол менің дәргейімде бір ай жатып, амалы таусылған соң Чань-Аньға қайтып кетті. Табғаш елшісін кеудеден қағып келген жағына қайтарып жібергенім Он иелік жұртының алдында менің абырой-беделімді бір көтеріп тастады. Түркі бұдұны түгелдей оның иелігінен қашып, менің қол астыма жиылды. Кімнің кім екенін білді. Ендігі жерде оны ешкім қолдамайтын болды. Бірақ, Табғаш қағаны менің күшейгенімді қаламады. Түліс түріктерін қол астына қаратқаннан кейін, тардуш түріктерін де түгел билеу Таң Тайзоңның орындалмай кеткен арманы еді. Осы ізгі мұратыңды қайтсем де іске асырамын деп оның ұлы Гаозоңның әке қабіріне бас иіп, Шах бабалар ғибадатханасына тәу етіп тұрып айтқан уәдесі бар еді. Онсыз Цзючжуншань тауының астында жатқан әке аруағы да оған бір күн маза бермес еді. Ақыры, әке мұратын орындайтын кез де келіп жетті. Бұрын-соңды менің көзімді жоюға жіберген тай санғұндар түк бітірмеді. Олар қылаяғы патшаның Інжу Ябғұға жіберген елшісін де межелі жеріне жеткізе алмады. Патша қатты ашуланды. Жаңадан қатұндық мәртебеге жеткен У-Мэй ханұм да патшаны Он иелік жұртына қайтадан әскер шығаруға үндеді. Осының алдында ғана бұрыннан патшаға ақылшы болып келген Чансүн-уцзи патшаны бұл соғыстануақытша бас тартуға үндеген еді. У-Мэй қатұн амалын тауып, оның да көзін жойды. Оның ең басты кінәсі – Гаозоңның әкесінен қалған жесірін алуына қарсы болған еді. Ордада У-Мэй қатұнның билігі салтанат құрған соң, түркі халқының басына тағы да қара бұлт төнді. Ол Гаозоңға әке арманын орындатып, жақсы көріну үшін жанын салды. Патшаға Он иелік жұртына аттанатын жорықшы қолдың төбенайы мен оң қол, сол қол аламан басыларын ауыстыруды, бұрын соғысқа қатысып қайтқан кейбір сардарларды жазалауды өтінді. Патша ағзам да оның айтқанын екі етпей орындады.

	Ұлу жылы патша Су Диңфаңды Іле бағытының аға жорық төбенайы етіп көтеріп, қарамағына жүз мыңнан астам сығайланған қол беріп, Ашына Мише мен Ашына Бүтінді, оғыз Баненді көмекші етіп, Алтай тауында тұрған маған қарсы жөнелтті. Су Диңфаң сығайланған атты жасақпен Ертісті құлдай келе жатқанда бірақ білдік. Жер сырын білетін, табғашқа сатылған өз ағайындарымыз өзімізге жау болды. Табғаштар өз майымызға өз етімізді қуырды.

	Баяғыда Ілік қағанды да өз ішімізден шыққан жауларымыз ұстап берген еді. Бұл жолы да солай болды. Олар біздің қарауылдарымызды сатып алыпты. Ұдайы жарты ай бойы ел шетінен жалған хабар беріп отырыпты. Жіті қимылдап, ереуіл атқа ер салғанша қалың жау Ертістің оң қанатындағы шөмекендерді басып қалды.

	Мен Он иелік жұртының жүз мың жасағын бастап қарсы шеп қойдым. Тарбағатай тауының күнгейінде соғыстық. Табғаш әскерінің көбі өзіміздің түркі бауырларымыз екен. Олар өзіміз еді. Бірақ Табғаш қағанның бұйрығымен келген еді. Олар жеңіліп қайтса, арттағы бала-шағасы, әке-шешесі құлдыққа түсетін еді. Өздері де бастарынан айырылатын немесе ит қорлыққа кіріптар болатын еді. Олар сол үшін бізбен амалсыз соғысты. Түркі сарбаздары қашанда ержүрек, темірдей тегеурінді ғой. Бұл жолғы шайқас бізге оңай тиген жоқ. Түріктің найзасы түрікті түйреп, қылышы өз-өзін қидалап жатты. Маған бұл өз етімді өзім сылып жатқанмен бірдей еді. Жүрегім қан жылады.

	Енді береке-бітім қалмағанына көзім жетті. Біз тасқын судай қаптаған табғаш қолына қарсы үш дүркін шабуыл жасап, үш ретінде де шебін бұза алмадық. Өңшең көк сүңгілі жаяу қол найзаларын серт ұстап, толқын-толқын болып ілгерілеп келе берді. Қанша жанталассақ та иін тіресіп, қос қапталдан түйілген сидалы шеп қырсауын қыса түсті. Аттар болдырып, жігіттер тасқа шапқан қылыштай шырқырап, жігері құм болып тұрды. Сол кезде қарсы беттен лап қойған бес түмен қол ойда жоқта қатарымызды ойсыратып кетті. Олар ат үсті аламанға әбден төселген, бес қаруы сай, адырнадан атылған оқтай ұшқыр, айбалтадай жарқыраған өңшең сайыпқырандар еді, бәрі де түрік еді. Қарап тұрып ойладым: шіркін, иісі түркі жұрты осыншама күш қайратын өзіне емес, өзгеге, ортақ жауларына жұмсаса, жұдырықтай жұмылып, өз елдігін қорғаса деп. Сол жолы қол астындағы түрік қолының арқасында Су Диңфаңның айы оңынан туды. Бөрілердің таласынан құзғындар пайда тапты. Біз отыз мың адамымыздан айырылдық. Тұтап тарқан секілді екі жүз төбе ұлыс бектерім мерт болды. Ол ерлердің сүйегі Тарбағатай мен Арқастың белінде, Алакөлдің ойында шашылып қалды.

	Уақыт қара күзге айналды. Қытай қолының келе жатқанын естіп, Ілік бек Ябғұның ұлы Идұқ тардұш шад бес нүшебе халқын маған қарсы қойып, батыс жақтан бүлінді. Табғаш қағанға елші жіберіп, егер патша әскері шығыстандыбыс берсе, өзінің батыстансоққы беретіндігін білдіріпті. Енді күніміз тіптен қиын болайын деді. Арқастың күнгейінде – Екіөгізде тіккен ордамызды жау басты. Бақсақ, Табғаш қолы үш бағытпен келіпті. Терістікте Алтай арқылы, ортада Ерен қабырғаны қапталдай, түстікте Әнге мен Күсән арқылы жүз мыңдаған қол келіпті. Орта бағытта Өненнің12 кеми-басқағы Сяо Сы-иэ де салбурынға салған тазыдай аласұрған қалың қолын бастап Екіөгізге жетіпті. Қыс таяп қалғандықтан олар сойысқа керек мал мен баспананы, киім-кешекті жолындағы жұрттардан талап алыпты. Су Диңфаң қол астындағыларға:

	«Қайтсеңдер де Қараны тірідей ұстап, алдыма алып келіңдер, Қара қолға түспесе, Батыс Түрікті бағындырдық дегеніміз бос әуре болады. Соғыс біткен жоқ. Қараны айдап алып келсеңдер, менен және патша ағзамнан алатын сыйлықтарың дайын», – депті. Сонымен қалың қол Мыңбұлаққа құйылды. Қар жауған еді. Су Диңфаң борай жауған қасат қарға да, қатты суыққа да қарамай Тәңір тауларының қойны-қонышын сүзіп шықты. Мені бір жағына сытылып шығып кетпесін деп асу-асудың бәріне қарауыл қойды.

	Табғаш қолы Таң патшалығының таңбасы айшықталған үш құйрықты шашақты ала байрағын биік көтеріп, ой мен қырға ереуілдеп, Он оқ халқын аяусыз қырып-жойды. Талады. Осылайша бұрынғы түліс, тардұштағы Он иелік, алты есір түрік жұрты түгелімен Табғаш қағанның боданына айналды. Жат жұрттық басқыншылар түркі халқының мәңгілік заңдарын аяққа басып, құлақ естіп, көз көрмеген сұмдыққа барды. Олардың алдында елдігімізді елсіреттік. Береке-бітім болмағандықтан түркі жұрты осы бәле-қазаны өзіне тілеп алды. Ол кезде Шаш өлкесі, арысы Темір-қапыққа дейін менің иелігімде еді. Ондағы жұртым Табғаш қағанның мұншалықты жауыз, айлалы екенін, ебін тауып, тұзағына түсірсе, одан құтылу қиын екенін түсінбеді. Ондағы елге бір басшы жақпай қалса, қолайына жаққан екінші біреуін ауыстыра салу түк емес еді. Олар Табғаш қағанын және оған сатылғандарды уақытша пайдаланамыз деп ойлады. Мәңгілік мойнына ажырғы, бұғалық түсерін білмеді. Мен Шаш өлкесіне барғанда ондағылар, кеше ғана өз қызметімде болған қосшыларым, әскер басыларым Табғаш қаған жағына шығып кетіпті. Мені алдап, көңілімді жайландырып қойып, қапыда басты. Ол кезде мұның бәрі Табғаш қағанды құдды бір құтқарушыдай көрді. Нәтижесінде ата-бабасынан аманат қалған түркінің киелі жері мен елін Табғаш қағанға жаулап алып берді. Біз бәріміз Түмен қағанның, Мұқан, Істеми, Тоң Ябғұ қағандардың киелі аруағының алдында қара бет болдық. Түркі төрін, мемлекеттігін ұстап тұра алмадық.

	Өнендік кеми-басқақ Сяо Сы-иэ мені ажырғылап, қол-аяғымды кісендеп, көк сүңгінің астына алып, Су Диңфаңның алдына алып барды. Мыңбұлақта – кеше ғана өзім билік құрған, кезінде ата-бабам Істеми, Тоң Ябғұ қағандар отырған қасиетті көк ордада Табғаштың ала байрағын тігіп тастап, алшайып қарап тұрған Су Диңфаң өрт өшіргендей ашулы екен. Мен талағы тарс айырылып, түкірігі жағына жабысқан, қара суға қан құйған мұндай зұлымды бірінші рет көруім еді. Шынымды айтсам, бұл зұлымның алдына тірі келгенше өлгім келді. Бірақ, айдауылдар еркіме қоймады. Еріксіз кежегемнен кейін тартып, қолымды артымнан айқастыра байлап, топшымнан қайырып дедектетіп алып келді. Сол сәтте ата-бабам төрін емін-еркін билеп-төстеп, айдарынан жел есіп тұрған жатыры басқа жауларымды көргенде жігерім құм болып, күйіп кеттім. Әсіресе, оның шашбауын көтеріп, етегі елпі, жеңі желпі болып жүрген түркі бектерін көргенде даланы бір демде қара түнек басқандай болды. Мен еңсемді тік ұстап:

	– Су Диңфаң, сен жеңдің, мен жеңілдім. Басымды кес!

	Енді алатын нең бар менен? – дедім.

	Су Диңфаң:

	– Сен – бүлік тудырған елдің тұтқынысың! – деді көзімді шұқып тұрып.

	– Тарт қолыңды! Мен – сендер айтқандай ешқандай бүлікші, ұры-қарақшы емеспін. Бар болғаны өз елімнің бостандығын қорғадым! – дедім. Қасындағы нөкер сардарлары қылыштарын суырысып, айқұлақтанып тұра қалды.

	– Тоқта! – деді Су Диңфаң оларды кейін қарай ысырып. – Кезінде марқұм патша саған көп қамқорлық жасап еді, сен оған опасыздық жасадың. Жақсылыққа жамандық қылдың. Сенің күнәң басыңнан асады. Көзіңді осында жоя салсам да менен ешкім сұрап алмайды. Бірақ, сенің көретін жазаң әлі алда! – деді.

	– Менің көзім тірі тұрғанда сенің көңіліңнен күдік кетпес. Өлтірсең осында өлтір! – дедім.

	Су Диңфаң басын шайқап, мысқылдай күлді:

	– Сені кезінде марқұм патша Тәңір қаған қарамағыңа екі мың түтін беріп, Боғда тұтығы етіп өзі тағайындап еді. Енді мұрагер патша Гаозоңның алдында істеген істеріңе өзің жауап бересің. Қолыңмен істегенді мойныңмен көтересің! – деді.

	– Мен ешкімнің алдында жауап бермеймін. Жауап берсем өз еліме, халқыма беремін! – дедім.

	Су Диңфаң тағы да басын шайқады.

	– Мынаны апарып қара үйге қамаңдар. Сыртынан күзет қойыңдар! – деді. Осылайша алыстағы Мыңбұлақтан мынау Чань-Аньға дейінгі азапты ұзақ сапарым басталды. Мойнымда ажырғы, қол-аяғым кісенделген күйі, табғаштың қиралаңдаған ағаш арбасымен бес мың шақырым жол басып, бір жыл дегенде Чань-Аньға жеттім. Мен келгенде бетімді түк, етімді күс басқан, табанымның сірісі бір елі, денемнен ащы тердің иісі мүңкіген, құдды бір торға түскен қоңыр аю секілді едім. Мен арбаға таңылған бойда Чань-Аньнның көшесіне кіргенде дүйім жұрт қақ жарылып қарап тұрды. Кезінде Тай (Қабы) қаған қолға түсіп, Чань-Аньға жеткізілгенде де мойнында ажырғы, аяғында ауыр кісен бар еді. Мен оны Ханқорғанның Суан-у қақпасынан кіре бергенде көрген едім. Енді оның тағдырын мен де қайталадым. Іліктің, Қабының, мен Қара қағанның тағдыры бір-біріне ұқсас болды. Бәрімізді сырттан жау алған жоқ. Өз бауырларымыз ұстап берді.

	Тарихтан бері патша ағзам астанаға сүргінделген түркі төрелерінің бәрінің жанына араша болған деседі. Бұл жолы да Көктің ұлы мейірімінің молдығын, құшағының кеңдігін көрсеткісі келді. Мені шаһ бабалар ғибадатханасы Зумяу мен Тәңір қаған Таң Тайзоңның қабір кешеніне зиярат еткізіп, қылмысымды мойындатып, жанымды алып қалды.

	– Бүгін қолға түсіп, басынан бағы тайып тұрғанымен, бұл да бір елдің патшасы. Ел билеген адам. Оны осыншама күйге түсіргендерің дұрыс емес. Жаңылмайтын жақ, сүрінбейтін тұяқ жоқ дегендей бұл келме-кезек дүниеде адам баласының бәрі қателеседі. Жаратқан ием олардың бәріне сондай қасиет жазған. Әулиелердің жолы – сараман. Арғы заманғы әулие затты патшалар адам баласын алаламай, тәрбиенің құдіретіне мықтап жүгінген деседі. Бүгінде түркі бұдұны мен қағандары, бектері талай жылдар бойы істеген тағылықтарынан бет бұрып, тәубаға келіп, бізге ел болып отыр. Мұндайда жығылған үстіне жұдырық жұмсамай, бізге шыбын жанын аманат етіп келгендерді қорғауымыз керек. Біз оларды құшағымызға тартып, әмірімізге көндірейік, әдеп-ибаға тәрбиелейік. Бұл – әкем Тәңір қағанның жолы. Ұлы әкем Таң Гаузудың жолы. Біз түріктің қолға түскен қағандарына жақсылық жасап, өткен істерді кешіріп, оларды астанада жақсы орналастырсақ, олардың ағамандарынан талдап кептеуілдердің қатарына алсақ, өмір бойы алыс-жақындағы жаттар біздің айбатымызды танып, шапағатымызды жадында сақтайтын болады. Бұл олардың біздің алдымыздағы борыштарлық сезімін күшейте түсетін болады. Мұның несі жаман?! – деп патша ағзам жан-жағына қарады.

	Сол кезде оның сөзін У-Мэй қатұн іліп әкетті:

	– Бұл тұтқын сонау Батыс аймақтан астанаға жеткенше бір жыл бойы арбаға таңылып, желкесін ажырғы, қол-аяғын кісен қиып, азапты алыс жол басып, адам кейпінен шығып келген екен. Бұл дегеніңіз тұтқын тиісті жазасының бір бөлігін өтеді деген сөз. Енді қалғанын ақ үйлі аманат ретінде өтесін, қаған ендігәрі жақын жұрттарының, бұрынғы қосшы-қолаңдарының қайтадан бүлік шығаруына жол бермеуге уәде берсін. Әйтпесе, басы алынады! – деді.

	Бұл кезде менің де уәдеге тұрар шамам қалмаған еді. Онсыз да Он иелік, алты есір жұрты менің емеурініме қарап тұрмаған болатын. Көтерілейін десе көтеріле салатын.

	– Ұлы мәртебелім, бүгінде ол ел менің еркіме ғана қарап қалған жоқ. Өз қағаны, өз заңы бар. Кезінде төбесінен басқарып отырғанда қайыру бермеген халық бүгін мен итарқасы қиянда жатқанда қайыру берер дейсіз бе? Одан да мені қазір өлтіре салғаныңыз, – дедім.

	Патша ағзам алтын тағына шалқалай, сақал-мұртын саумалай отырып, өте бір ойлы жүзбен сүзіле көз тастады. Сосын тағы да басын шайқады. Әлі де болса көңілі жай таппағандай.

	– Болмайды, сен бізге қалайда керек адамсың, – деді. Сосын қасымда тұрған айдауылдарға:

	– Алып кетіңдер! – деп ишара қылды.

	Артынша патша ағзам мені Ілік қаған секілді арнайы қарауға алу туралы жарлық шығарыпты. Чань-Ань қаласынан берілген қора жайда жата-жата ішқұста болғандықтан, биыл жазда бақыршы-қосшыларымды ертіп, қала маңындағы нулы, сулы осы жерге көшіп келдім. Енді қанша күндік дәм-тұзымыз барын жаратқан ием өзі білер. Мекенге қайтуға патшадан рұқсат жоқ.

	Қара қаған алдындағы шарап толы тостағанды басынан асыра қағып салды. Мәй тартып отырған Меңүтай шора да оған қосыла сімірді. Ол Қара қағанның шынымен шарасыз, дәрменсіз қалпын көріп, аяп кетті.

	Сол күні Қара қаған онымен түн ортасына дейін сөйлесті. Тоныкөк өрен ол екеуінің әңгімесін зейін қоя тыңдап отырып, ақыры көзі ұйқыға кетті.

	Ертеңгісін Чань-Аньнның ақ таңы қайта атқанда, күн шығып, алыстан әтештердің шақырған үні үздік-создық естіліп тұрған сәтте Қара қаған да, Меңүтай мен Тоныкөк өрен де тау сағасындағы осынау қоналқада тамаша тәтті ұйқының құшағында жатыр еді.

	Бұл Қара қаған өміріндегі ең соңғы көңілді кездесу болды. Бұдан соң оның ғұмыры да ұзаққа бармады. Алыстағы ел-жұртының тағдырын ойлап, түн ұйқысы төрт бөлінген оны туған жеріне деген сарғайған сағынышы меңдетіп жіберді. Онсыз да қиырдағы Мыңбұлақтан Чань-Аньға дейінгі азапты алыс жол, жол бойы көрген қорлығы мен жәбірі, жеген таяғы мұның түбіне жетіп, еңсесін езіп жіберген еді. Енді оны тіктеу қайда. Тұла бойы болаттан жаралса да мұқалатын кезі болды. Шаршады.

	Меңүтайлар кетерде Қара қаған Тоныкөкті қимады.

	– Қасымда бірнеше күн болсын, атқа мініп саяхаттап, бой жазсын! – деді.

	– Қаған, мен мұнда ойын-тамашаға келгенім жоқ, оқу іздеп келгемін. Қала алмаймын, – деді Тоныкөк те жұлып алғандай.

	Қара қаған телпегін көтеріп қойып, қарқылдай күлді.

	– Бәрекелді, сенің іздегенің оқу болса, бұл жерден ол да табылады. Мен сені осындағы Фань рахипке сөйлестірейін. Оның білмейтіні жоқ, – деді қаған.

	– Мен будда іліміне қызықпаймын, – деді Тоныкөк басын шайқап. Осы кезде сөзге Күлік бек араласты.

	– Онда неге қызығасың? – деді ол табғашша қызыл мешпетін қусырынып жатып.

	– Қару өнеріне және ел басқару іліміне.

	– Бәле, талағыңның биті бар екен, – деп сөзін ары қарай сабақтады Күлік бек. – Сен айтқанның бәрі де Фань рахиптің бойынан табылады. Оның шәкірттері түгелдей астанадағы Гоцзыцзяньде оқиды. Гоцзыцзянь – Табғаш еліндегі ең жоғарғы білім ордасы. Онда ылғи да ақсүйектердің балалары оқиды. Ал, жат жұрттықтардың балалары онда оқиды дегенді өз басым естіген емеспін. Бірақ сенің тіл білігіңе қарағанда түсу емтиханынан сүрінбей өтетініңе сенемін. Ол үшін ең әуелі Куңзы ілімін терең білу қажет. Куңзы ілімі будда тариқатына сәйкес келеді деп естігенім бар еді. Сондықтан қазіргі монахтардың бәрі Куңзы және оның ел басқару ілімінен молынан сусындаған.

	– Тоныкөк, сен бұл кісілердің айтқанын тыңда. Олар дұрыс айтады. Қазір сенің осындағы Фань рахип арқылы сарайдағы ең таңдаулы білім ордасына түсу мүмкіндігің туып тұр, – деді Меңүтай.

	– Қалайша?

	– Сен мені бірден Гоцзыцзяннің есігінен енгізіп жібермеді деп ренжіме. Әрқандай істің өз жөні, ебі болады.

	Тоныкөк ойланып қалды.

	– Ұстазың не айтса соны тыңда, көңілін қалдырма, – деді Күлік бек, – шынымды айтсам, Табғаш елінде үйренетін өнер, білік жетеді. Әйтпесе, сонау қиырдағы Жапон мен парсы, араб елдерінің талабалары мұнда несіне жүр дейсің. Табғаштың өнер – білімін бүкіл ғұмырыңды жұмсасаң да үйреніп бола алмайсың. Бірақ сенің тек қана қару өнері мен ел басқару білігіне көңіл аударғаның өте құптарлық екен. Ендеше сол білікке баратын жол сан тарам. Саған қазір екі бірдей жол ашылмақ. Бірі – білім жолы. Ол болса – сені Гоцзыцзяннің емтиханына дайындайтын Фань рахип. Енді бірі – амал жолы. Ол болса – Фань рахип пен Гоцзыцзяннің бұрыннан бар байланысы. Гоцзыцзяндегілердің бәрі дерлік Фань рахипті жақсы таниды әрі құрметтейді. Осы күнге дейін Фань рахиптің алдынан өткен талабалардың Гоцзыцзяньге кірмей қалғаны жоқ.

	– Бірақ Фань рахиптің де өз шәкірттеріне қояр талабы бар, – деді Ли Цзай. Ол бұл баланы бойына тоғытып тұрған жоқ. Алдымен Фань рахиптің сынағынан өтіп алсын, Гоцзыцзянь мұның қай теңі дегендей мұрнын шүйіріп қояды. Тегі, осы істе де өзін білермен етіп көрсетіп, үстінен тағы да қалқып ішіп қалғысы келетіндей.

	– Иә, Фань рахиптің өз шәкірттерін алдымен бір сынап алатынын елдің бәрі біледі. Бұл бала да бойында бірдеме болған соң талаптанып тұр ғой. Әйтпесе құр арам тер болып қайтеді, – деді Меңүтай.

	Сонымен Тоныкөк қазірше осында қалып, Меңүтай астанаға қайтуға қамданды. Лауға алған атының бірін мініп, бірін жетектеп Қара қағанмен тағы да бір-бір тостаған пие-пэй божымасын соғыстыра сіміріп алып, Тоныкөкті Күлік бек пен Қара қағанға, Ли Цзай төреге тапсырып жүріп кетті.

	***

	Батар күннің алауы Арқа төсін арайға бөлеген. Ербұлан сегізінші қабаттағы Қарекеңнің кабинетінен кешкі Астанаға, одан ары Арқаның сонау қиырына көз жіберуде. Білге қартпен болған ішкі күбірі, алыс та болса жақын, жақын да болса алыс бабалар тарихының сүреңді соқпағы, қиқуға толы қидалы ғасырлар ой елегінен бір-бірлеп өтіп жатты. Білге қарт әңгімесін одан ары жалғады.





Үшінші тарау


	ТАБҒАШ ОРДАСЫ





	Табғаш халқының сөзі тәтті,

	ақығы асыл...

	Білге қаған





ҚАРА МЫСЫҚ




	– Балам! Балам!

	Қара терге түскен У-Мэй қатұн басын жастықтан жұлып алды. Әлгінде ғана көз алдында болғанның бәрі түс екенін білгенде көңілі сәл сабасына түсті.

	– Сұмдық-ай, қу шайтан, қайдан ғана кіре қалғансың түсіме! – деп төсегінен түсіп, ұзын сүйретпе желбегейін жамылып, айна алдына келді. Көзінің қиығымен әлі де тәтті ұйқыда жатқан Тайзоңға ту сыртынан қарап қойды. Көзінен бір сәт таса қылғысы келмейтін адамның қасында алаңсыз ұйықтап жатқанына жаны жәй тауып, басқаның бәрін ұмытқысы келді. Патша ағзам өліп-талып аймалаған сұлу жүзін айна алдынан тағы бір көргісі бар. Жасы отыз алтыға келген оның өн бойында әйел затының ең бір толысқан сәтіне тән бұлқынған ақбөрте марқалық бар еді. Бүгінде оның патша ордасына келгеніне табаны күректей жиырма екі жыл болыпты. Иә, жиырма екі жыл...

	Осы жиырма екі жылда ол тісін тісіне басып жүріп, көздеген мақсаттарын ептеп іске асырып келеді. Алдымен цайрэн, одан чжау-и, одан бике, бикеден қатұн дәрежесіне көтерілді. Шешесіне айтқан антын орындады. Тәңір қаған – Таң Тайзоңнан жастай жесір қалса да, таудай тәлейі оны тұлдықтан, құлдықтан құтқарды. Мұрагер патша Таң Гаузоңмен тағдыр қосты. Енді, міне, патша ағзаммен қатар отырып, жүміле жұртқа билік айтатын дәрежеге жетті. Бірақ бұл биікке жету оған оңайға түскен жоқ. Есесіне көп бодау беруіне тура келді... Беттің айын белбеуге түйді, ар-намысты, адамгершілікті аяққа басты. Тәсіл талғамады. Енді соларын ойласа, тұла бойы түршігеді. Әсіресе Ван қатұнды патшаға жеккөрінішті көрсету үшін бауыр еті баласын өз қолымен тұншықтырып өлтіргені, күні кеше ғана Ван қатұн мен Сяо бикені қол-аяғын балтамен шауып, одан соң арақ ашытатын күбіге тоғытып өлтіргені көз алдынан кетпейді.

	Сондағы Сяо бикенің өлім мен өмір арпалысында зарлағаны, зарлап жатып айтқандары әлі күнге еміс-еміс құлағының түбінен естіліп тұрғандай болады.

	– Сен жаман қар, албасты, кеше ғана есігіміздегі күң едің, айлакерлігіңе басып, төбемізде ойнадың. Есіктегі басыңды төрге сүйреген біздің түбімізге жеттің! Екі дүниеде де оңба! Жасаған ием жазаңды берсін! Егер бермесе ол дүниеде кездесерміз. Сол кезде мен түз мысық сен тышқан болып жолығармыз. Кеткен кек, алынбаған есемді сонда алармын! – деген.

	Адам баласын жазықсыздан жазықсыз соншама азаптап өлтіретіндей олар бұған не жазып еді? Жазығы жоқ. Олардың бар жазығы – бұған дейін патшаның ең жақын ханымдары болғаны ғана. Әйтпесе, мұның жолына көлденең болып, қолынан келген аярлығын істеп баққан олар жоқ. Сяо бике өлер алдында айтқандай, керісінше мұның есіктегі басын төрге сүйреген солар болатын. Әсіресе Ван қатұн.

	У-Мэй жұрт алдында қанша балағаттап, жер-жебіріне жетсе де, олардың жазықсыздығына қу іші куә еді. Олар мұның мақсатқа жетудегі құрбандығы ғана болды. Сол үшін бар пәлені олардың үстіне үйіп-төкті. Бір ғана мақсат – үздіксіз өрмелеу, патшаға ең жақын адам болу еді. Сол үшін құдайынан да қорықпады.

	Бірақ соңғы уақытта ордада күбір-сыбыр көбейді. Біреулер Ван қатұн мен Сяо бикенің аруағын көріпті-мыс. Олар тапа-тал түсте өздерінің бұрынғы бөлмелерінен кіріп-шығып жүріпті. Біреулер оларды дәлізден көрсе, біреулер айна алдынан, енді біреулер патша ағзамның төсегінің басынан көріпті.

	У-Мэй қатұнның бүгін көрген қорқынышты түсі де сондай көп елестің бірі еді. Бірақ бұл жолы ол өзінің ол дүниелік болған күндестерін емес, кеше ғана өз қолымен жөргегінде тұншықтырып өлтірген сәбиін көрді. Аяғын апы-тапы басып, тәлтіректеп қасына келді. Өңі қу шүберектей бозарып, күтім көрмеген шаштары үйпе-түйпе болып, көзінен қан парлап тұр еді.

	– Апа, мені неге өлтірдің? Мені жақсы көрмейсің бе? – деп қолын созды. Ол қан-сөлі қалмаған, қорғансыз сәбиінің әлсіреген нәзік саусақтарын ұстай бере оянып кетті.

	Енді қайтып ұйқысы келер емес.

	Чань-Аньнның күзгі ұзақ түнінде көрер таңды көзімен аттырды.

	Таң атты. Ұйқысы келмеген У-Мэй қатұн таңғы алакеуімде өзінің жатын бөлмесінен шығып, үлкен дәлізді бойлап жүріп келе жатты. Кенет дәліздің бір бүйіріндегі мәрмәр баспалдақтың үстінде көзін ашып-жұмып маужырап ұйықтап отырған қара мысықты көрді. Алғашында терең ұйқы құшағында отырған мысық бұл жақындай бере оянып кетті. Жүндері тікірейіп, көзі тұздай болып ышқынып қалды. Ханым ондай тағы, жыртқыш мысықты бұдан бұрын ешқайдан көрмеген еді.

	Жүріп бара жатып мысыққа қайта қарады. Мысық болса бұдан көзін тайдырмай, өте бір тампыстықпен ішіп-жеп қарап отыр еді. Есіне Сяо бикенің айтқаны келді. «Сол кезде мен түз мысық, сен тышқан болып жолығармыз. Кеткен кек, алынбаған есемді сонда қайырармын» деген сөздері құлағының түбінен саңқ ете қалды. Денесі мұздап, суық тер басты. Жүрегі кеудесіне сыймай лүпілдеп, буын-буыны құрып кетті. «Мына кесапатқа тап болған жерім-ай» деп аяғын алып жүре алмай есі шықты. Сяо бикенің аруағына айналып, алдынан кескестеген қара мысық енді атылып келіп, алқымынан ала кететіндей қорықты. Сол-ақ екен сарайды басына көтере бақырып жіберді. Дауысы ұшпаққа жетті. Не болғанын білмей қара мысық та жанынан қасым болып, есі кете зытып берді.

	Жаны мұрнының ұшына келген У-Мэй есінен танып құлады. Талып жығылып бір күн жатып, өз-өзіне әзер келді. Көзін ашқанда қасында отырған ең сенімді уәзірлері Шуй Цзинзоң мен Ли И-фуды көрді.

	– Сендер не қарап отырсыңдар, тез барып ордадағы мысықтың бәрін құртыңдар! – деді.

	– Ханым, кешіріңіз, біз білмей қалдық, – деп ол екеуі орындарынан өре түрегелді.

	– Тоқта! – деді У-Мэй тағы да.

	– Сендер Тибет жағынан не хабар алдыңдар?

	Екеуі бір-біріне қарап, жайсыз хабарды ханымға қалай жеткіземіз деп жерге кіре жаздады.

	– Ханым, кешіріңіз. Тибеттер тоғондардың шекарасынан баса көктеп кіріп, олардың көптеген жерін басып алыпты. Енді тоғондардың ордасына қауіп төніп тұрған сыңайлы, – деді Шуй Цзинзоң екі жеңін қусырына тағзым етіп.

	– Тоғон елі – біздің Тибетпен арадағы батыс қақпамыз. Егер Тоғон мемлекеті жойылса, тибеттер біздің іргемізден лаң салады. Онда оларды немен тоқтатамыз? Оның үстіне...

	– Иә, ханым, жақыннан бері батыс түріктері де қайтадан бас көтеріп, солармен бірігіп, біздің Он оқ жеріндегі басқақтарымыз бен тұтықтарымыз, патша жасағына қарсы шығып жатыр дейді.

	– Ондай болса Қараны несіне бағып отырсыңдар?

	– Ханым, ол патша ағзамның әмірі ғой.

	– Патша ағзам оны еліне ие болсын деп ұстап отыр. Ол Чан-аньға келгенде патша ағзамға ендігәрі түркі жұрты менің еркіме қарсы келмейді, бүлік тудырмайды деп уәде берген болатын, – деді У-Мэй қатұн төсегінен түсіп жатып.

	– Ханым, Қара онсыз да өлім аузында жатыр. Оған қараушы Ли Цзай төренің айтуына қарағанда ол ұдайы бір ай арақ ішкен көрінеді. Іші-бауыры езіліп, қан құсып жатыр дейді.

	– Оған неге сонша арақ берген?

	– Ол да патша ағзамның бұйрығы ғой. Патшам: «Ол болса бір елдің қағаны. Егер ақ үйлі аманатқа алады екенбіз, онда патшаға лайық құрмет көрсетуіміз керек, оған киіз үй, ат-әбзел, қару-жарақ дайындап, саят құруына жағдай жасауымыз, не істеп, не жеймін десе қолын қақпауымыз керек», – деген еді. Сол бойынша біз оны У-тай тауындағы бұтханаға, Фань рахиптің тұрағына көшірген едік. Ол – суы тұнық, орманы жайқалған тамаша жер. Су бұғысы, сілеусін, аю-қабылан бәрі бар. Бірақ Қараның оған көңілі толмады. Өзіне арнап тігілген киіз үйде отырып, күні-түні арақ ішіп, ебіл-себіл жылайды екен.

	– Тегі, бұл да Ілік қаған секілді құсадан өлетін шығар, – деді Ли И-фу сөзге араласып.

	У-Мэй үндемеді. Тағы да терезе алдына барып, сыртқа қарап ұзақ ойланды. Ли И-фу мен Шуй Цзинзоң ханымның не білген ойы бар дегендей бір-біріне жалтақ-жалтақ қарайды. Екеуі де ханымның қай жағынан шығып, көңілін қалай табарын білмей әуре. Өзімен-өзі ойланған ханым бір кезде сұқ саусағын жоғары көтеріп:

	– Маған Су Диңфаңды шақырыңдар! – деді.

	Су Диңфаң демекші, батыста Сұябқа дейін қол бастап, Қараны Чан-аньға айдап әкелдірген ол бұл күнде Таң ордасында шығауыл тай санғұн деген мәртебемен, ұлы айлакер, қару өнерінің қыр-сырын бес саусағындай білетін, Табғаш мемлекетіне атасынан бері қызмет етіп келе жатқан атақты дегдар, сайыпқыран Ли Цзимен бірге астанада еді.

	Ханымнан бұйрық болғанда Шуй Цзинзоң мен Ли И-фудың қай-қайсысы да қолды-аяққа тұрмайтын. Екеуі де Таң Гаузоңның Ван қатұн мен Сяо бикені жазалап, У-Мэйді қатұндыққа көтеруінде бір кісідей еңбек көрсеткен, әрі У-Мэйге бұрынғы уәзірлер Чансун-ужи мен Чуй Суйлянды жамандап, оларды биліктен тайдыруға және адам естіп көз көрмеген жат өлкеге сүргіндеуге көмектескен ақылмандар еді.

	Чансун-ужидің жайын сұрасаң, ол – осы күнгі патша ағзам Таң Гаузоңның нағашы ағасы, Тәңір қаған – Таң Гайзоңның сүйікті ханымы, Чансун қатұнның туған бауыры еді.

	Тәңір қаған өлерінде мұрагер патша Ли Чжи (Таң Гаузоң) мен келіні Ван қатұнды оған және өзі жақсы көретін тағы бір уәзірі Чу Суйлянға тапсырып, қандай жағдайда да оған бас – көз-болуды, аяғын шалыс бастырмауды қадағалап кетіп еді. Сол себептен ол екеуі Таң Гаузоңның Ван қатұн мен Сяо бикені шеттетіп, У-Мэйді қатұндыққа көтеруіне үзілді-кесілді қарсы болды. Соның кесірінен ол екеуі де шет аймаққа сүргінделіп, ой мен ауру қоса меңдеп, ажалынан бұрын көз жұмды. Енді Шуй Цзинзоң мен Ли И-фудың да, У-Мэй қатұнның да жері кеңіді. Уәзірге шек келер уәзір, қатұнға шек келер қатұн қалмады. Содан бері бұл екі уәзірдің тасы өрге домалап тұрған. У-Мэй қатұнның күні-түні сенетіні де сол екеуі.

	Олар келгенде атақты қолбасы Су Диңфаң Ли Цзимен соғыс жайын ақылдасып отыр еді. Өздерін У-Мэй қатұнның шақырып жатқанын естігенде олар аң-таң қалысты. Өйткені, бұл екі дегдарды тек патша ағзам ғана өзіне келіп-кетуге бұйыра алатын.

	Өз құлақтарына өздері сенбеген олар бір нәрсені жаңылып айтып тұрған болар деп қайталап сұрады.

	– Кім шақырып жатыр дейсіз?

	– У-Мэй қатұн шақырып жатыр.

	– У-Мэй қатұн?

	– Иә, тақсыр, патша ағзам сырқаттанып қалғандықтан, оның үстіне ақылдасатын шұғыл шаруа шыққандықтан, У-Мэй қатұн сіздермен сөйлескісі келіп отыр.

	– Мәссаған!

	Су Диңфаң «мына қызықты қара!» дегендей, Ли Цзидің жүзіне қарап аңырап қалды. Көпті көрген Ли Цзи сақалын саумалай отырып, ойлы жүзбен кеңкілдей күлді. Бұдан алдын патша ағзам: «Осы әйелді ханымдыққа көтерсем қайтеді? – деп өзінен кеңес сұрағанда: «Бұл өз жеке басыңыздың шаруасы ғой, менен несіне сұрайсыз!» – деп еді. Ол сол жолы-ақ бұл әйелдің жолындағыны басып-жаншып төскейлеп тұрғанын сезген болатын. Патша ағзамның өзінің көңілі құлап тұрған соң, оған ал десе де, алма десе де басына пәле болайын деп тұрған еді. Екі жастың біріне келгенде ордадағы сайқал саясатқа араласып нем бар, одан да ел шетінде, жау өтінде болып, амал-айламды төрт рейлерді бағындыруға жұмсайын деп ойлаған ол бұл істен ат-тонын ала қашты. Істі «өзің білге» салып, жауапкершілікті патшаның өз басына ысырып қойды. Кесімді ештеңе айтпады. Таң мемлекеті құрылғаннан бері әкелі-балалы, немерелі үш бірдей патшаға жан-тәнімен, адал қызмет етіп келе жатқанына бола өз басын төменшіктететін әйел затына қатысты әңгімеге араласқысы келмеді. Патша кім болса ол болсын, егей ерлер елін қорғайды. Оларға күн түбіне күңірене жортып, жат жерлердің суын ішкен, ойдан-қырдан еліне олжа салған ұнайды. Кезінде марқұм патша Таң Тайзоң ел үшін еткен ерлігіне бола өзі жүміле жұртқа асыра мақтағаны әлі есінде: «Сүй патшасы Яңдидің миллион қолды аттанысқа келтіріп, солтүстіктен Ұлы қорған салғанын қайтейін, ол менің сайыпқыран сардарым Ли Цзидің бір басына татымады», – деп еді. Айтып-айтпай Ли Цзи жалғыз өзі он төрт жыл бойы ел шетіне қорған болды. Төккен тер, еткен еңбегін бұлдамады. Бір жолы ол науқастанып қалып, дәрігер аурудың емі сақалдың күлі екенін айтқанда Тайзоң патша өзінің сақалының күлінен дәрі жасатып, оның ауруын емдеткен еді. Сонда Ли Цзи басын жерге қанағанша ұрып, тағзым еткен болатын. Еңбегі атадан балаға жалғасқан атақты сардар бүгін ханға да, қараға да жағатын. Чансун-ужи мен Чу Суйлян У-Мэй ханымды қатұндыққа көтеруге қарсы болғанда, мұның істі Таң Гаузоңның өз еркіне қалдырғаны да У-Мэйге ұнайтын.

	Сайыпқыран Су Диңфаң Ли Цзидің неге күлгенінің байыбына бара алмай қалды. Қарт сардар:

	– Ханым шақырған екен, ендеше барайық! – деп орнынан тұрды.

	– Барсақ барайық! – деп Су Диңфаң да көтерілді. Десе де «ханымның мұнысы несі?» деген бір ой басынан кетер емес.

	У-Мэй қатұн оларды Тайцзи сарайында қарсы алды.

	Қанша жерден жақын тартса да ханымның өңі суық еді.

	Есіктен кіре қол қусырып жай ғана тағзым еткен оларға өз айбатын, салауатын көрсетіп алғысы келді.

	– Сендер немене, патша ағзамның кешеден бері сырқаттанып жатқанын білмеуші ме едіңдер?! Қазіргі таңда ел басына төнген қатер ол кісінің сауығып кетуін тосып отыруға мұрсат берер емес. Тибеттер батысымыздағы тоғондардың жерін басып алып, алыстағы он иелік жұртын да өздеріне қаратпақ көрінеді. Ал, біз болсақ марқұм Тәңір қағанның тірі кезінде іске асыра алмай кеткен асыл мұраты Корей елін жаулап алуға әскер аттандырғалы отырмыз. Егер тибет пен түрік біріксе, біздің бұл ізгі мақсатымыздың күлі көкке ұшады. Сондықтан тез арада Тибетке қарсы қол аттандыруымыз керек. Сендерді сол іске бола осында шақырып отырмын! – деді.

	– Ханым, бұл іс жөнінде бұдан алдын патша ағзаммен біз де кездесіп сөйлескен едік, – деді Ли Цзи, – патшам бұл істе асығып-аптықпаңдар. Батыстағы он оқ түріктері енді ғана тыныштандырылды. Тибетке келсек, олар бізден сүйек тістеп отырған ел. Тоғондар да солай. Бізге аяқ астынан жауласуы мүмкін емес. Тибет пен тоғондар қырқысып жатса, бұл олардың өз ісі. Біздің араласқанымыз қапелімде отқа май құйғандай болады. Сөйтсек, тыныш жатқан жыланның құйрығын басып, сау басымызға сақина тауып аламыз. Одан да әліптің артын бағайық деп еді. Сол себепті біз де бұл іске кірісе алмай отырмыз.

	– Сардар дұрыс айтады. Әйтпесе Тоғонның Нохобо қағаны жақында ғана араға кісі салып, бізден тибеттерді тыйып тастауды сұраған еді. Патшам оған да кесімді жауап қайтармады.

	У-Мэй ойланып қалды.

	– Ендеше сендер де патшаның айтқаны болсын дейсіңдер ғой.

	– Жоқ, ханым! Бізге салса осы қазір қол бастауға дайынбыз. Тек патша ағзамның бұйрығын ғана күтіп отырмыз. – деді Су Диңфаң.

	– Бүгін ертерек қол аттандырмасақ тибеттер тым қауіпті. Олар Хэси дәлізін басып алып, орта жазықтан батысқа қатынайтын керуен жолын өз ілкіне алғысы келеді. Кезінде Тибетті жиырма жыл билеген Сронцаң Гампо біздің Вэнчэн ханшайымды әйелдікке алып, Тәңір қағанға күйеу бала ретінде құрмет көрсетіп, екі ел арасында тыныштық орнап келіп еді. Ендігі кезде бар билік Сронцаң Гампоның көзі тірісінде оған қарсы болып келген Гар әулетінен шыққан әскер басы Донцанның қолында көрінеді. Ол Тибеттің Таң әулетімен жақындасуына қарсы. Қолынан келсе Түрік, Таңғұт, Қытай елдерімен бірігіп, Таң мемлекетін жоюды көздейді. Демек, бүгінгі таңда Тибет үшін Тоғонды жаулап алу қаншалық маңызды болса, бұған жол бермеу Таң мемлекеті үшін де сондай маңызды.

	Ли Цзи сөзін аяқтап, У-Мэй ханымға еңкейіп ілтипат білдірді. Ішінен: «Қанша дегенмен кеудесінде оты бар, мемлекет ісіне шөгел, адуын әйел екен»? – деп ойлады. Бұған дейін ел ішінде тараған Таң мемлекеті үшінші ұрпағына барғанда аспан астын әйел заты билейді деген қауесетке сенбей келген еді, бүгін У-Мэй қатұнның уәзірлерді жұмсап, Таң мемлекетінің ең даңқты сардарларын сарайға шақырып, оларға патша ағзамның атынан өзі билік айтып тұрғанын көргенде иманы қырық кез ұшты. Кезінде атақты жұлдызшы, амал-білік іліміне жүйрік Ли Чунфэннің айтқаны айнымай келгеніне таң қалды. Осындай қауесетті құлағы шалған марқұм патша Тәңір қаған Таң Тайзоң да қатты алаңдап жатып дүние салған деседі. Өзі құрған мемлекет пен жер-судың келешекте кімнің қолына өтерін сұрағанда сақалы сала құлаш Ли Чунфэн оған: «А, құдіретті патшам! Көрген көз, естіген құлақта айып жоқ. Ақыры сұраған екенсіз, айтайын. Осындай бір әлеметтің болары бұрыннан аян болып тұр. Бұл көне кітаптарда жазылған. Ол кітаптың аты «Құпия тәпсір». Кітапта жазылған сол әйел заты әлдеқашан дүниеге келді. Бүгінде ол әкелі-балалы екеуіңіз құрған қасиетті қағанаттың көгінде Тайбай жұлдызы боп жарқырап тұр. Бұл оның рухы. Ал, оның өзі ордада. Енді отыз жылдан кейін ол аспан астын билейді. Әрі Ли әулетінің тұқымын тұздай құртады», – деген екен.

	Осы жайлар есіне түскен Ли Цзидің У-Мэй қатұнның жүзіне тура қарауға дәті бармады. Дүйім дүниені дара билеуге ұмтылған әйелдің жүзі сұлу болса да, сұмдық үрейлі еді.

	– Ендеше, Су Диңфаңды Көкнор бағытының аға жорық төбенайы, тыныштандырушы елші, аға тежеуіл, Тоғон елін қорғаушы етіп жіберу туралы патша ағзамның атынан бұйрық шығарамын. Ли Цзи, сіз барлық бағыттағы соғыс ісін бір орталықтан басқарушы бас қолбасы ретінде астанада қалып, келелі істерге кеңесші боласыз. Осы орналастыруға қарсы пікірлерің болса қазір айтыңдар, артынан сөйлеуші болмаңдар, – деді У-Мэй.

	– Ханым, айтқаныңыз жөн. Бұған қарсылығымыз жоқ. Десе де, осы іс бойынша патша ағзамның өзімен де жүзбе-жүз сөйлесіп қалсақ деп едім.

	– Сөйлесетін түгі де жоқ. Бостанбосқа ауырып жатқан адамның мазасын аласыңдар. Патша ағзаммен кездессеңдер де бәрібір осы сөзді айтады. Одан да тездетіп іске кірісіңдер! – деп У-Мэй қолын бір-ақ сілтеді.

	– Ханым дұрыс айтады, патшам қазір науқастанып қалды. Ол кісіні мазаламай, ханымның айтқанын істей беріңдер! – деп Ли И-фу да олардың жолына көлденеңдеді.

	Амалы таусылған сайыпқыран Су Диңфаң мен бас қолбашы Ли Цзи Тайцзи сарайынан тауы шағылып қайтты.

	Бірер күннен соң Су Диңфаң Тибетке қарсы қол көтерді.





ҚАРА ҚАҒАННЫҢ ҚАЗАСЫ




	Осы кезде Табғаш елінде ақ үйлі аманатта жатқан Ышбара Қара қаған дүниеден өтті. Ол араққа тоймай, егіле-егіле іші-бауыры езіліп, бақилық болды. Өмірлік мақсат-мұраттары, мен төккен тер, еткен еңбегі еш болды. Ол өлгенде Түркі жұртын, мемлекетін алғаш құрған Ел-етміш Бумын қағаннан тараған алпыс бес ата түркі төрелерінен бірде-бірі қасында болмады. Өлім аузында жатқан қағанның аузына су тамызып, қарғадай болып жалғыз Тоныкөк өрен отырды.

	Тоныкөк Меңүтай шорадан қалып, У-тай тауында Қара қағанның қасында болған күндері ол айтқан әңгімелерден тағы талай жайларға қанықты. Бір айда бір мүшел өскендей болды. Ілгері – күншығыста Қыдырхан тауына, кері Темірқапыққа дейін жаулаған алып мемлекеті бола тұра түркі халқының неге сормаңдай болғанын түсінді. Сол алып мемлекеттің соңғы қағаны, Істеми қағанның туажаты Ышбара Қара қаған өлерде иісі түркі жұртынан жалғыз өзі оның аузына су тамызып отырғанына қайран қалды. Иә, бұл да болса тағдырдың бұйрығы болар деп ойлады. Қараның соңғы сөздерін жадына түйіп қалғысы келді.

	– Тоныкөк, сен әлі жассың. Бірақ жас болсаң да бас болатын баласың. Түркі төрі, ел-жұрты саған аманат. Дүние бірқалыпты болмайды. Өмірдің өрі мен ылдиы, күнгейі мен теріскейі болады. Елдің де есеңгірейтін, ес жиятын кезі болады. Табғаш қағанның да өмір бойы айдарынан жел еспес. Сондықтан орайы келгенде түркі, оғыз бектері, халқы ту түбінде бірігіңдер. Есеңгіреген, тозған елді қайта жинап-теріңдер! – деді Қара соңғы демі таусыларда үздігіп жатып, – сен, Тоныкөк, Ашиде әулетінен, жиен жұрт, аналықтан болсаң да Ашына тұқымынан шыққан жүз бекке бергісіз болдың. Мені өз қолыңмен аттандыр. Аруақ, Тәңір ием жар болсын саған, – деді.

	Тоныкөк жылап отырып, оның аузына су тамызды. Өмірінде ешкімге есе бермеген арыстай Қара қаған шырқау көктен көзін алмай алдында сұлап жатып, демі үзілді.

	– Бұл өте қайсар адам! – деді Фань рахип, – о дүниеде жаны жаннатқа кірсін.

	– Айтқаныңыз келсін, ұстаз!

	Тоныкөк Қараның тастай болып қатып қалған қолдарын төмен түсіріп, басын жастыққа қойды. Табғаш аспанына қарап жұмылмай қалған а ялы үлкен көздерін алақанымен жапты.

	Фань рахип айдары жылтырап жылап отырған Тоныкөкті орнынан демеп тұрғызды.

	– Тұр. Сен жылама! Ол елін сүйген ер екен. Ондай құлын құдай да сүйеді, – деп оны бұтханаға қарай алып кетті.

	– Сен оған араласпа! Қазір Ли Цзай төре ордаға хабар жіберді. Онда патша ағзамның қызметінде жүрген түркі төрелері көп. Олар келіп, марқұмды түркілердің салт-дәстүрі бойынша жерлейді, – деді.

	Тоныкөк үндемеді. Бірақ көпке дейін өксігін баса алмады. Бұтхана терезесінен Қара қағанның жатағы жаққа қарап, күн батқанша отырды. Қара қаған барда оған бұл жер Түркі қағанатының төңкелі төріндей көрінуші еді, енді ол өлгенде оның анау тамақ ішетін шатыры да, түнейтін киіз үйі де қу моладай күңіреніп қалды. Ол өлгенде Ли Цзай төре босағада шаншулы тұрған бөрі байрағын да жұлып алып тастады.

	Кеш кірді. Тау іші өте үрейлі еді. Әбден қас қарайғанда Фань рахип майшам жақты.

	– Сен жалғызсырама, әрине, мұнда тамақтан қиналасың. Жабайы саңырауқұлақ пен жуаға тәбетің тарта қоймас. Дегенмен, әлі де қиыншылыққа шыда. Ертең мыналар кетеді. Қағанды жерлегеннен кейін мұнда қайтып келмейді. Суық түскенше осында болып, оқуыңды аяқта, – деді жақын тартып.

	– Ұстаз, онда қағанды жерлеуге барып қайтсам бола ма? – деді Тоныкөк одан рұқсат сұрап.

	– Әрине болады. Сен астанадан киім-кешегіңді, жейтін азықтарыңды ала кел, үш күн жете ме? – деді Фань рахип үш саусағын көрсетіп.

	– Жетеді!

	Тоныкөк көңілденіп қалды. Фань рахип оның басынан сипады.

	– Жарайсың. Ер жігіт осындай қайсар болуы керек. Тағдырдың қандай сыйы болса да қасқайып қарсы тұр. Әр нәрсені қуанышпен қабылда. Абыржып, аптықпа. Қиыншылыққа жасыма. Ойлаған ізгі мұраттарыңды аспай-саспай, тиянақты түрде біртіндеп іске асыр. Жалғыздыққа үйрен! Тамақсау болма, – деді.

	Тоныкөк басын изеді. Күмістей аппақ сақалы кеудесіне судыраған, қасы мен шашын бірдей қырау шалған, жасы сексеннің сеңгіріне келген Фань рахип бұдан үш күншілік жерде Тайбай-Шань тауын мекен еткен атақты Сун Сымияо тәуіптің замандасы еді. Өмір бойы сыпа тамақ ішіп, бойын ширақ ұстаған ол түстіктегі Циньлин мен батыстағы Тайбай-Шань тауын түгел аралап, шығыстағы Хуа-Шань тауының құз-қияларына талай өрмелеген еді. Соңғы кезде будда тарихатына ұйып, пірәдарлыққа біржола бет бұрған ол жастық шағында Лаузы, Жуаңзы, Коңзы іліміне ден қойып, Сун Сымияомен бірге дәрі шөптер жинап, өлместің емін іздеген болатын. Бірақ адам түбінде бір өлетініне көзі жеткенде мұның бәрі жаратқанның ісі екеніне, әрі адам жанының ол дүниеде де өмір сүріп, бұл пәниге түрлі жан-жануар кейпінде тағы қайтып келетініне кәміл сеніп, будда номдарын оқуға кіріскен-ді.

	Тоныкөк басын көтерді. Фань рахип әлі де өзіне күлімсіреп қарап отыр екен. Қалтылдап жанған майшам жарығында оның ағарған бейнесі құдды бір түстіктегі Циньлин тауларының дара билеушісі, падишасы іспетті көрінді. Бірақ Тоныкөк будтардан қорқатын еді. Олар ғибадатхананың екі қабырғасынан, төбесінен төне қарайтын. Будтардың риясыз жымиған, жым-жырт, өте сырлы жүздері екі дүниенің де қиырын түгел барлап, күллі адамзатты, олардың істеген істерін қалт жібермей қадағалап тұрғандай еді, әсіресе шам жарығында олардың бәрі бірдей Ганга ойпатын шарлап, Тибет тауларын тербеп, Орта жазыққа жайылған қасиетті Бұрхан тәңірінің сармана сазына мүлгіп, күллі машайыққа арнап дұға бағыштап тұрғандай еді.

	– Сен олардан қорықпа, – деді Фань рахип Тоныкөктің көңіл күйін түсінгендей, – олар мейірімді, жүректері ізгілікке толы. Олар жауыздықпен белдесе алады. Ақиқатқа араша болады. Кімде-кім ізгілік, қайырымдылық және мейірімділік жолына түссе, Ұлы бірлікке ұмтылса, қантөгіске қарсы болса, олар оны қорғайды.

	– Маған олардың бойларында жаны бар, қозғалатын секілді, – деді Тоныкөк.

	– Иә, олар бәрін біледі. Өйткені, олардың бәрі Бұрхан құдайдың бейнесі. Ал түркілердің құдайы жоқ па? – деп Фань рахип Тоныкөкке қарады.

	– Бар.

	– Ендеше оның аты кім?

	– Оның аты – Тәңір.

	– Тәңір?

	Фань рахип күлімсіреп тұр.

	– Ол қайда өмір сүреді?

	– Ол шексіз құдіретті. Көзге көрінбейді. Асқар таулар мен жасыл жазираларды, өзен-көлдерді, күллі мақұлықтарды сол жаратқан. Әркімнің тағдыр-талайы оның еркіне байланысты. Жаратқан тәңірім бізді аш-жалаңаш қалмасын, жауына жем болмасын деп жер бетіне түркінің бөрі иесін жіберген. Ол тұтас түркінің жебеуші пірі. Құдіретті киесі. Түркі жұрты көк бөріше өмір сүріп, өзін көк бөріше қорғайды. Түптің түбінде бөрілерше өледі.

	Фань рахип басын шайқады.

	– Бөрі – жыртқыш, қанқұйлы жануар. Онда қандай ізгілік болуы мүмкін?

	– Бөрі бөрі болмаса өледі. Ол тумысынан қатал табиғатпен, айнала төнген қауіп-қатермен күресе жүріп өмір сүреді. Ол қайсар, тағы. Солтүстіктің қатал қысын сүйеді. Тоныкөк ойындағысын сарқып айтты.

	– Адамның жыртқышқа табынғаны қызық екен! – деді Фань рахип. – Сен ата-бабаңның неліктен бөріге табынғанын білесің бе?

	– Бөрі бөрі болмаса өлетіні секілді, менің ата-бабаларым да солтүстіктің қатал қысында үйір-үйірімен жүретін бөрілердей күн кешкен. Олар бөрі болмаса қатал табиғатқа да, күнбе-күн қар астынан қиқулап шапқан жауына да төтеп бере алмас еді. Біреуге мал қайғы, біреуге жан қайғы еді. Олар өз тұрақтарын, ін түбіндегі бөлтіріктерін қорғап қалу үшін зар желіп азық іздеді. Заманның заманында құтты мешін жерінен, жекен суларынан айырылған түркілер олай етпесе өлетін еді. Олар солтүстіктің жалтаң даласына шыққанда алдарынан көкше бөрі жол бастап, азық тауып беріп отырды. Жаугершілікте далада қалған бір баланы көк бөрі асырап, қол-аяғын жалап жүріп ержеткізді. Ол бала кейін түрікке қаған болды. Содан кейін күллі түркі жұрты Тәңір-Ақпан, Алтай, Өтүкен тауларының қасиетті от-суымен қайта түледі. Сондай халықты Түркі демей не дейді?! Ондай халықты көк бөрі киесі бар демей не дейді?!

	Фань рахип ойланып қалды.

	Көк бөрі бұлардың рухын жаулап, қанына дейін сіңген екен. Түркілердің ата-бабасынан табиғаты қанқұйлы, тағы, қайырымсыз болып келетіні Сондықтан болса керек. Ендеше, оларды мұндай қанқұйлылықтан ізгілікке, тағылықтан бауырмалдыққа үйрету керек. Сонда ғана аспан астында ата-бабаларымыз армандағандай ұлы бірлік, келісім болады. Ол үшін бұларды Коңзы іліміне үйретіп, будда тәпсірлерімен тәрбиелеу керек деп ойлады.

	Сол күні Тоныкөк Фань рахиптің аядай лашығындағы ағаш еденге қамыс бойра төсеп, соған жатып шықты.





ҚАРА ҚАҒАНДЫ ЖЕРЛЕУ




	Ертеңгісін күздің күрең тоғайы қымтаған осынау иендегі тұраққа шеттерінен құйрық-жалын шарт түйген ызғыған тоқ жарау аттарға мініп, бастарына қайқиған қара бөрік, үстілеріне тізеден қызыл бешпент киген табғаш пен түркі төрелері қаптап кетті. Олар қағанның денесін сай тағанына дейін зембілмен көтеріп, одан соң қос ат жеккен үлкен доңғалақты ырдуан арбаға салып алып жүрді. Қара қайтыс болғанда патша ағзам: «Бұл бұдан бұрынғы Ілік қаған секілді ел-жұртының қайғысынан өлді. Ел-жұртын сүйетін мұндай адамға кім болса да құрмет көрсетілуі керек. Ілік түліс түріктерінің соңғы қағаны болса, бұл тардұш түріктерінің соңғы қағаны. Бұл екеуінен соң бір кезде атақ-даңқы шығыс пен батысқа жайылған Түркі қағанаты Таң мемлекетіне қарады. Қараның өлімінен соң түріктердің салтанат құрған дәурені келмеске кетті. Сондықтан бұл екеуінің өмірі, тағдыры кейінгіге ғибрат болуы үшін Қараның сүйегін де түріктердің салты бойынша өртеп, Ілік қағанның қасына жерлеп, құлпытас орнатыңдар және оған Ышбара Қара қағанның қолға түсуімен Батыс қағанаттағы он оқтардың Таң ордасына кірім болғаны жайлы жазылсын», – депті.

	Сол жарлық бойынша Қара қағанның сүйегі астананың шығыс жағын айналып ағып жатқан Башуй өзенінің бойындағы Ілік қағанның қабірінің қасына жерленді.

	Жерлеу мүрәсіміне астанадағы Түркі төрелері мен тұрғындары, талабалары мен саудагерлері түгел келді. Аттылы-жаяу шұбырған қаралы керуеннің бас-аяғы бір шақырымға созылды. Оларды астана тұрғындары үйді-үйлерінен шығып, көшелер мен жол жағалауларында тамашалап тұрды. Түркі елінің тағы бір тірегі құлады десті. Ол кезде Чань-анда түріктер көп тұратын. Оның жайы былай-ды: Түрікше барыс жылы, табғашша Таң патшалығы женгуан жылнамасының төртінші жылы13 Ілік қаған қолға түсіп, Шығыс Түрік қағанаты талқандалғаннан кейін, Тәңір қаған Таң Гайзоң ішкі жарлауыл Янбоның ұсынысы бойынша елдігінен айырылған түріктерді Сарыөзеннің оңтүстігіне көшіріп, астанаға жақын орналастыруды өтінді. Сол кезде Вэй Жың қатарлы уәзірлер: «Түріктер бұрын дәл мұндай ойсырай жеңілмеген. Тәңірдің жазасы мен шах бабалар ғибадатханасының киесінен олар осындай күйге түсті. Олар Кіндік қағанатқа – Жоңго еліне ғасырлар бойы шабуыл жасады. Халық олардан әбден мезі болды. Бүгінде олар бізге бағынған екен, оларды тұқым-тұқиянымен жоюға болмайды. Қайта оларды Сарыөзеннің солтүстігіне қайтарып, ата қоныстарына орналастырғанымыз жөн. Бұлар ата-бабалары ғұндар секілді. Кіндік қағанат олардан қашан жақсылық көріп еді. Олар – ата-тегінен адам бейнелі жыртқыштар. Жаратылыс тегі бізден бөлек. Олар күшейсе қарақшылық жасап, әлсіресе сұрқиялықпен тізе бүгеді. Жақсылықты білмейді. Бұл олардың сүтпен бітіп, сүйекке сіңген қасиеті. Кезінде олар кесірлі апатқа айналғанда Цинь, Хань патшалықтары егей ерлерін аттандырып, олардан Сарыөзеннің оңтүстігін тартып алып, онда егінші жатақтарды орналастырып, аймақ, аудандар құрған еді. Тақсыр, бұрынғы өткен патшалар солтүстікке Ұлы қорған орнатып, олардан әреңге құтылғанда, біз келіп оларды қайтадан ішке тартсақ, онда сау басымызға сақина тілегендік болмай ма? Оның үстіне бүгін бізге кірім болғандардың саны жүз мыңға жетіп отыр. Енді айналасы бірнеше жылда олардың саны жүз есе өседі. Астана байтағымызға таяқ тастам жерден қоныс берсек, ордаға қауіп төндіреді. Сол себепті бағынған елді Сарыөзеннің оңтүстігіне орналастыруға әсте болмайды», – дейді. Янбо тұрып: «Көктің ұлы баршаға Көк пен Жердей аялы болуы, бағынған жұртқа пана болуы керек. Қазіргі таңда Шығыс Түрік қағанаты талқандалды. Оның ел-жұрты бізге бағынды. Тақсыр, дәл осы сәтте оларды есіркеудің орнына сыртқа тепсеңіз, суық бауыр болсаңыз – мұныңыз Жер-Көктің жосынына қайшы. Бүйте берсеңіз күні ертең Корей де, Тибет те бізден ат-тонын ала қашатын болады. Пақырыңыздың білімі қаншалықты таяз болғанымен, дәл осы істе кең болғаныңызды қалайды. Сарыөзеннің оңтүстігіне қоныстандыру оларды өлімнен өмірге бастау, қырғыннан аман алып қалу деген сөз. Күндердің күнінде олар біздің бұл жақсылығымызды жадында сақтап, мәңі-бақи опасыздық жасамайтын болады», – дейді.

	Вэй Жың тарихтан мысал келтіре сөйлеп келіп: «Тақсыр, оларды сөзсіз Сарыөзеннің оңтүстігіне қоныстандырсақ, онда жауды аяған жаралының кебін киеміз», – дейді.

	Янбо: «Әулиелер жолы – сара жол. Арғы заманғы әулие затты патшалар адам баласын алаламай, тәрбиенің құдіретіне мықтап сенген деп естуші едік. Бүгінде түріктің аш-арық жұрты шыбын жандарын бізге аманаттап келіп отыр. Біз оларды қанатымыздың астына алайық. Олар ұзақ жылдар бойы соғыс аласапыраншылығынан әбден қажыды. Енді оларға бейбіт-мамырастанзаман керек. Біз оларды ел ішіне орналастыру арқылы әмірімізге көндірейік, әдептілікке, ізгілікке тәрбиелейік. Коңзы жолын көрсетейік. Жылдар өте келе олар мал соңынан ергенді қойып, егіншіге айналады. Аттан түсіп, түйемен көшкендерін қояды. Ат, түйесі болмаған соң ешқайда тырп ете алмайды. Басқаруға да қолайлы. Сонымен бірге олардың ағамандарынан талдап кептеуілдердің қатарына алсақ, біздің айбатымызды танып, өздеріне істеген жақсылықтарымызды жадында сақтайтын, әрі оны өз еңбегімен ақтауға тырысатын болады. Біз оларды Корейге, Тибетке және Батыс Түрікке (он оқ немесе он иелік жұртына) қарсы жорықта маңдай қолды бастайтын қолбасшы ретінде жұмсауымызға болады. Кезінде Хан Гуаңди патша Күнгей Тәңірқұтты өзіне жақын орналастырып, Хань әулетінің қалқаны ретінде пайдаланғанын білетін шығарсыз. Ол өмір бойы опасыздық жасаған жоқ», – дейді тағы да.

	Янбо ойға шүлен, сөзге шешен еді. Сөзінің бәрін өткен заманның оқиғаларынан мысал алып, мақалдап, мәтелдеп сөйлейтін. Ол көп уәж айтқандықтан, Тәңір қаған – Таң Тайзоң оның пікірін қабыл алады. Кірім болған түріктерді Сарыөзеннің түстігіне көшіріп, оларды алты дуанға бөліп орналастырады. Олардың ағамандарына түмен санғұн, нөкер сардар деген шен беріп, сарай төңірегіне тартылған жүзден астам адамға бесінші дәрежеден жоғары лауазым берді. Осылайша түріктердің мыңдаған отбасы Чань-Анға көшіп келген еді.

	Бүгін Ышбара Қара қағанды ақтық сапарға шығарып салуға жиналғандар да содан бері Чань-анда тұрып қалған түріктер болатын. Бірақ өз кезінде Таң Тайзоң сөзіне құлақ түрмегенімен Вэй Жыңның айтқаны келді. Доңыз жылы, табғашша Ұлы Таң патшалығы женгуан жылнамасының он үшінші жылы14 Ілік қағанның немересі, нөкер сардар Кезшуат қол астындағы қырық кісімен патшаны өлтірмек болып, мақсатына жете алмай қолға түсті. Кейін тауық жылы, табғашша женгуан жылнамасының жиырма үшінші жылы15 Ашына әулетінен Қабы Табғаш ордасына бағынбай артынан ерген жүз мыңдай елді Алтай тауына жеткізіп, сонда кішігірім қағанат құрды. Кейін келе патша жасағы оны да бағындырып, Чань-Анға алып келді.

	Осы аралықта Табғаш ордасы түріктерді Ұлы қорғанның сыртына, Сарыөзеннің терістігіне қайта қоныс аударды. Ордаға қауіп төндіре ме деп қорықты. Бірақ Чань-андағы түріктер сол бойы қалып қойды. Өйткені, табғаштар күшейіп Шығыс түріктің жеріне түгел билік жүргізе бастады. Сол үшін бұларға қайда тұрса да бәрібір болатын.

	Тоныкөк өрен топ ішінен өзін шақырған жаққа жалт қарады. Меңүтай екен. Астындағы атын тебініп, бұған жақындап келді.

	– Қағаннан айырылдық! – деді Тоныкөк төмен қарап.

	– Иә, сұм өлім оның да басын жалмады.

	– Ол қайғыдан өлді ғой.

	– Қайғыратын жөні бар. Мұның да өлімі Ілік қаған секілді болды.

	– Ілік қаған…

	– Оны білетін шығарсың?

	– Қара қаған ол туралы айтып берген.

	– Қайран қаған-ай…

	Меңүтай ат үстінде келе жатып жылап алды. Алдыңғы жақта біреу түріктің бөрілі байрағын көтеріп барады екен. Көзі соған түсті.

	– Байрақ көтерген кім екен?

	– Білмеймін. Әлгінде астанадан қосылды, – деді Тоныкөк.

	– Япырай, ә! Өзі желкілдеген жас жігіт екен. Кеудесінде оты бар екен.

	– Ұстаз, мен бұлардың бірде-бірін танымаймын.

	– Оған асықпа. Алдымен Фань рахиптен бір нәрсе үйрен. Одан соң емтиханыңды дұрыстап тапсыр. Фань рахиптің бойында күллі табғаштың білімі бар, – деді Меңүтай.

	– Сіз кеткелі Қара қағанның қасында болдым. Көп нәрсе білдім. Сіздің мені онда қалдырғаныңыз қандай жақсы болған, – деді Тоныкөк. – Қара қаған басынан кешкендерінің бәрін айтты.

	– Ол деген қазына ғой, қазына! – деп Меңүтай бір желпініп қалды.

	Тоныкөк те көңілді. Меңүтай оның айналасы бір айда едәуір пісіп, есейіп қалғанын байқады:

	– Айтпақшы, Қара қаған өтерінде бір нәрсе деді ме? Тоныкөктің жүзі тағы да салқын тартты. Көз шанағы жасаурап:

	– Деді, – деп жан-жағын барлай қарады.

	– Не деді?

	Тоныкөк ұстазының көзіне тіке қарады:

	– Түріктің туын жықпаңдар. Түптің түбінде қайта ел болуға қамданыңдар деді.

	– Япыр-ай, деген!

	– Иә, ұстаз. Ол осы сөзді өте шегелеп айтты. Үй-іші, бала-шағасы туралы ештеңе айтқан жоқ. Тек осы сөзді ғана қайталай берді.

	– Солай ма!?

	– Солай, ұстаз.

	Меңүтай әдетінше әдемі шақша сақалын саумалап ойланып қалды.

	Қаралы керуен Башуй өзенінің шығысындағы Ілік қағанның кесенесіне келді. Ол жерде үйілген отынды айнала мәйіт өртеушілер күтіп тұр еді.

	Қағанның мәйіті арбадан алынып, үйілген отынның ортасына қойылды. Бір кезде бақсылар мәйітті айнала зікір айта бастағанда майланған тамыздықтарға от қойылды. Сол кезде тігінен қаланған қу бөренелер мен жаңқалар лаулап жана бастады. Одан соң үлкен жалынға айналды. Бақсылардың зікірі мен дауылпазы отты одан ары лаулатып, қағанның сүйегін күлге айналдырды. Сөйтіп, оның рухы тынышталды. Денесі құдіретті оттың қуатымен табиғатқа күл болып қайта сіңіп кетті. Осылайша кезінде Бумын, Мұқан қағандар құрып, Істеми, Ешбара және Тон Ябғұ қағандар жалғастырған Ұлы мемлекеттің соңғы қағаны, қара көктің тұқымы Ышбара Қара қаған да Табғаштың тас қамалында жатып көз жұмып, топырағы күллі Қытайдың астана-байтағында қалды. Оның күлі түрікше жылқы жылы, табғашша женгуанның сегізінші жылы16 ел-жұртын ойлап дүниеден өткен Түрік Ілік қағанның қасына көмілді.

	Бұл Тоныкөктің де атақты Ілік қағанның қабірін бірінші рет көруі еді. Есіне әкесінің: «Чань-Анға барғанда Түрік Ілік қағанның басына бар. Ол – тұтас түріктің айбары. Сен оның рухына тағзым ет!» – деген сөзі оралды.

	Кезінде Тәңір қаған Таң Тайзоңның бұйрығымен салынған шағын кесененің кіре берісінде биіктігі екі жарым кез, үлкен тасбақа тұғырға орнатылған мәңгітас тұр еді. Онда патша ағзам өз қолымен жазып, бәдізшіге ойдырған, шытыра гүлді өрнектері көз тартқан көркем мәтін бар еді. Мәтінде бүй деп жазылған-ды.



	Ілік қаған – Түліс Түріктің соңғы қағаны, Қымын қағанның үшінші ұлы. Ол бағадүр шад болып тұрған кезінде ордасын У-Юаньнның терістігіне тікті. Удэ жылнамасының үшінші жылы17 Түліс түріктерінің бас қағаны болып, Суй патшасының И-чэн мәликесін әйелдікке алды. Шібірдің ұлы Ыспар биді Төле қаған етіп көтерді. Суй патшасын тірілтіп, Таң патшасына қарсы қоймақ болып, Ян Жэндауды оның патшасы деп таныды. Ол әкесі мен ағасынан қалған ырғын байлыққа және қалың қолға ие болып, елімізге жиі-жиі қауіп төндірді. Бастабында Гаузу патша Орта жазықтың енді ғана тынышталғанын ескеріп, оған тосқауыл қоюға асықпады. Олардың әр жолғы зорлық-зомбылығына көніп, қисапсыз тарту-таралғы беріп отырды. Сөйткен сайын Іліктің сөзі іріленіп, талабы шектен аса бастады. Олар ат ізін суытпай елімізді талан-таражылап тұрды. Тек Тәңір қаған Таң Тайзоңның кезінде ғана олар тәубаға келді. Ілік қаған сонда да патша ағзамды алдап, екеуара жасасқан келісімге опасыздық қылып, шекарамызға сұғанақтық жасауын қоймады. Осы кезде солтүстікте ұдайы бірнеше жыл қалың қар жауып, олардың мал түліктері қырылып, халқы соғыстанқажыды. Патша ағзам осы орайда жаза жорығын жасау жөнінде жарлық шашты. Женгуанның төртінші жылы жасақ бөлім санаты Ли Цзин мен Ашына Адал бастаған қосын оны қолға түсірді. Содан бастап Шығыс Түрік Таң мемлекетіне бағынды. Олардан жүз мың бұқара Сарыөзеннің түстігіне қоныстандырылып, Кіндік қағанаттың мейіріміне бөленді. Бұрын қанша қылмыс жасаса да патша ағзам Іліктің күнәсін кешіп, оған арнайы қора-жай сыйлады. Оның өз елінің жағдайын ойлап, қайғыдан қаусағанын көріп, «әділеткер хан» деген лауазым берді. Өлгеннен кейінгі лақабы Далалық болып бекітілді. Ауылдастарына өз елінің салты бойынша мәйітті өртеп, осы жерге жерлеу туралы жарлық берілді.



	Тоныкөк құлпытастағы жазуды оқып болғанда жанына біраз кісілердің жиналып қалғанын байқады. Көбі Ышбара Қара қағанды жерлеуге келген түріктер еді. Олардың кейбірі бұл ескерткішті жай тамашалауға жиналса, кейбір хат-сауаты барлары мәтінді ежіктеп оқуда.

	– Тасбақа тұғырлы бұл құлпытас мәңгілікке, мың көнелікке жетсін, арттағыларға ғибрат болсын деп жазылған ғой. Өмір бойы өз елінің қамын жеп, сол үшін табғаштармен талай мәрте тірескен, қапелімде жауына тұтқын болып шарасыздың күйін кешкен, жаралы қасқырдай жанталасқан, ең соңында сол алпарыстанкөз жұмған Түркі қағанын осыншама әспеттеп, оның атына әйдік ескерткіш қойған Тәңір қаған Таң Тайзоң да ер екен! – десті жұрт.

	– Ерлікті бағалау ғой бұл! – десті тағы біреулер.

	– Кімде-кім өз ұлтын, Отанын сүйсе ол сондай құрметке ие. Бұл өзімізге де сабақ болсын дегені, – деді манағы бөрі басты байрақ көтерген жігіт.

	– Қалайда тектіліктің белгісі! – десті топ ішінен бір қария.

	– Ендеше Тәңір қағанның түрік халқын түгелімен өзіне кіріптар еткенін де ақтап алайық!

	– Ол – Табғаш қағаны, Түріктің қағаны емес. Өзіме болсын дейді. Сол үшін амал-айласының бәрін өзгені өзіне кіріптар етуге жұмсайды. Ол үшін бүкіл жер жүзінің халқы дәргейіне бас ұрса, көптік етпейді. Өз елінің тілеуін тілейді, – деді Тоныкөк.

	– Жөн сөз. Оған түркі халқы осы беті құл болып тұра берсе игі.

	– Апырай, деген!

	– Демек, бұлардың пешенесіне билік, біздің пешенемізге құлдық жазылған болды ғой.

	– Олай деме! Күні кеше осы Табғаш елін түріктер құрысып, оның патшасын түріктер тағына отырғызғанын, сол үшін күллі Табғаш елі түріктердің алдында құлдықтан, алман-салықтан көз ашпағанын ұмытып қалдыңдар ма?

	– Иә, иә, ол бір түріктердің танауынан құрты түсіп тұрған заман еді ғой. Түрік қағаны Табғаштың алтын-күмісін керуенмен тасып, құлдың өзі құлды болған, күңдері күңді болған еді. Табғаштан алған құлдар Шу мен Таласқа дейін барып егін егіп, құмдан өртеп, қорған салған еді, – деді манағы қария сақалын саумалап қойып.

	– Енді түріктің қағандарын Табғаш жеріне әкеліп, бірін-бір, екісін-екі көміп жатырмыз.

	– Бұдан соң көметін қаған да қалмады ғой.

	Жұрт үнсіз тына қалды. Манағы бөрілі байрақ көтерген жігіттің сөзі бәрінің көңілін су сепкендей басып тастады. Іштерінен «жөн-ау, Түркі халқы елдігінен, жерінен айырылып, қағандары Табғаштың тас қамалында жан тапсырып жатқанда бірер мойынтұрық пен он неше кез матаға, жер жыртатын жалғыз соқаға несіне мәз боламыз» десті. Кезінде Табғаш қағаны түліс түріктерінен жүз мың халықты Сарыөзеннің оңтүстігіне қоныс аударғанда оларды Хэтау маңына жерсіндіру үшін әр отбасына бірден соқа, бірден мойынтұрық, он неше кез мата беріп, оларды егіншілікпен айналысуға көндірмек болып еді. Мұндайда егер түркілер отырықшы елге айналса басқаруға қолайлы еді. Ал түріктер үшін өздерінің көшпенді өмірі бәрінен қымбат еді. Олар үшін өмір сүруге ол шетінен бұл шеті алты айшылық келетін сайын сахарасы қолайлы еді. Сырттан келген жау-лары да атты түріктердің даланың қай қиырына сүңгіп кеткенін білмей, бостан-босқа арып-ашып кері қайтатын. Сол үшін түріктерді қайтсек отырықшы жұртқа айналдырып, өз ырқымызға көндіреміз деп ойлап келген табғаштардың басты мақсаты – оларды астындағы ат-көлігінен айыру, одан жерге байлау болды. Егер түркі жұрты отырықшы елге айналса, онда мәңгі-бақи бас көтере алмайтын еді. Ет жеп, ат үстінде өскен халықтың рухы қашан да биік болар еді. Отырықшы болып қара су мен жуаға, дәнге қараған халықтың жігері жасыңқы, рухы пәс болар еді. Ондай халық соғыса алмас еді. Сондықтан оларды құлдану оңай болатын. Ондай жасық, кіріптар халық қауіп-қатер де болмайтын, илеуге оңай көнетін. Соны ертерек ойлаған Таң Тайзоң түріктерді мың бір айламен алып, алдына бір шөкелетті. Түріктердің ата жауының айдарынан жел есіп, небір есіл ерлердің жігері құм болды. Аңдыған жау алмай қоймады.

	Айтып-айтпай әлгі бөрілі байрақ көтерген, айдарын төбесіне шарт түйген, жүзіктің көзінен өткендей жылтыр, қара жігіттің сөзінің жаны бар еді.

	– Рас, енді түліс, тардұштағы түркі баласы түгел улап-шұрқырап көметін қаған да қалмас, – деп манағы шал күрсініп жіберді.

	– Е, Тәңір жалған-ай, елді халық едік еліміз қайда, қағанды халық едік қағанымыз қайда? Бұл бетімізбен енді кімге барып ел жасап, қаған жасап бермекпіз! – деп бір жігіт жылап отыра кетті.

	Ол жылағанда бәрі жылады. Жылай жүріп Түркі қағанатының ең соңғы қағанын туған жерінен алыс жат жерге мәңгілікке жерледі. Шеттерінен қызыл мәутіден шен-шекпен, бастарына қайқима қара бөрік киген мойшақты ұлықтар қолдарын қусырына хан жарлығын күтіп, қаз-қатар тұрды. Сол сәтте Ұлы Таң патшалығының патшасы, Табғаш қағаны Таң Гаузоңның жарлығы оқылды:



	Ашына Қара – Істеми қағанның туажаты. Батыстағы он оқ түріктерінің соңғы қағаны. Ұлы Таң патшалығының Юнхуэй жылнамасының екінші жылынан Сяньцин жылнамасының төртінші жылына дейін18 Батыс Түрік қағанатын биледі. Бұрын Ілік Бек Тулы қағанның қол астында Ябғұ еді. Ордасы Ертіс өзенінің бойында еді. Елінде бұлғақ басталғанда марқұм патша Таң Тайзоң оған сол аду тосқауыл санғұн, Боғда тұтығы дегенлауазымберді. Юнхуэй жылнамасының екінші жылы Ашына Қара өз ұлы Терғұнмен бірге қарамағындағы ел-жұртын, аламанын бас-тап Батыс Түрік қағанатының жерлерін өз қол астына қаратты. Ордасын Екіөгіз бен Мыңбұлаққа тігіп, Ышбара қаған деген атпен он оқ түрік, нүшебе ұлыстарына билік жүргізді.

	Соғысқа жарамды неше жүз мың атпал азаматы болды. Соған арқаланған ол Ұлы Таң патшалығының иелігіндегі жерлерге көп мәрте сұғанақтық жасады. Марқұм патша ағзамның оған жасаған жақсылықтарын ұмытты. Мейманасы күннен-күнге асып-тасты. Сол себепті, Юнхуэй жылнамасының үшінші жылынан бастап оған қарсы жаза жорығын жасадық. Сяньцин жылнамасының екінші жылы19 оң тұрғауыл санғұн Су Диңфаң бастаған жазалаушы қосын Қараны Шаш өлкесінің Сұдыр-балық деген жерінде қолға түсірді. Ол айдауыл арқылы астанаға келген соң оған Чжаулин кесенесіне және Шах бабалар ғибадатханасына тәу ету рәсімін өткіздіріп, оны өлім жазасынан кешіру, қарамағындағы елдерді Таң патшалығының ұлықтарына бөліп басқарту туралы жарлық түсірдім. Қараның өзіне арнайы қора-жай беріп, белгілі аумақта жүріп-тұруына, аңшылықпен айналысуына рұқсат еттім. Енді тағы да ол қайтыс болғанда сүйегін Далалық арыс Ілік қағанның қасына жерлеу және осы оқиғалардың бәрін мәңгітасқа ойып жазу туралы жарлық түсіремін!





	Патша жарлығын ұлылы-кішілі ұлықтар мен жай бұқара үнсіз тұрып тыңдады. Жарлық оқылып болған соң ұлықтар бір-біріне үйіріліп, патша сөзінің мән-маңызын сөз етіп жатты. Біреулер:

	– Патша ағзамның мұнысы әділдік. Істің ақ-қарасын, аражігін ажыратып айтыпты, – десе, енді біреулер:

	– Айтып-айтпай, бұл да бір елдің қағаны ғой. Қанша қылмысы болса да, басына ескерткіш орнатып, құрмет көрсеткені орынды болған, – десті.

	Олар патшаның бұл жасағанын алдымен қағанның өз басына, одан соң бүкіл түркі қауымына істеген жақсылығы деп аузы-аузына тимей мақтаса, былайғы қаймана жұрт – қалың түркі алдағы күндерінің не боларын білмей, туып-өскен мекендерін сағынып, қасіретті көз жасын тыя алмай тұрды.

	Тоныкөк топ ішінен манағы ту көтерген жігітке мойнын соза тағы бір қарады. Ол өте елпек, жасындай ойқастаған жігерлі жігіт екен. Төбесіне шарт түйген айдары желк-желк етіп, анаған бір, мынаған бір сөйлесіп, жер-суды баспай жүр. Тоныкөк қасында тұрған Меңүтай шорадан:

	– Ұстаз, мына жігіт кім? – деп сұрады.

	– Оның аты Үнбе, – деді Меңүтай. Өзі күнде көріп жүрген Ашиде Үнбеге көңіл бөлмеген ол енді қалт ойланып:

	– Айтпақшы, мен сені онымен таныстырайын, – деді.

	Сөйтті де басындағы бөркін жұлып алып:

	– Үнбе! Үнбе! – деп айқайлады.

	Үнбенің құлағы шалт екен, өз атын естіген Заман жалт қарады. Меңүтайдың бөркін бұлғап тұрғанын көріп, қалың топты қақ жарып тура тартты. Бағанадан оны алыстан тамашалап тұрған Тоныкөк келе бере байқады: бұл өзі күш-қайраты тасып, буыршындай бұлқынған бұла-сал екен. Бірақ беталды емес, сөзге сараң, түбі бір ойлаған биік мақсаты бардай. Аман-сәлемнен соң Меңүтай оған Тоныкөкті таныстырды.

	– Тоныкөк, Тәңірқұт басқағындағы Ашиде оғұз бектің баласы. Чань-аньға оқу іздеп келді, – деді.

	– Ендеше бәріміз жиендер екенбіз, – деп күлді Үнбе. Жиен дейтін себебі, оның өзінің де тегі Ашиде еді. Ашиделер тегінде ашыналарға жиен еді. Ашыналар ұлдан туса, ашиделер қыздан туған әулет еді. Жүзінде күлкі үйіріліп тұрса да Үнбенің қанжардай өткір көзі мұның өңменінен өтіп кетті. Ол Тоныкөкті бір қарағанда-ақ парлаған болар, қасына жақын келіп:

	– Оғыз бекті жүзін көрмесем де естуім бар еді. Ауыл-аймағы бізден қашық емес деп еститінмін. Бұл жігіт маған ұнады! – деді.

	Меңүтай енді оны Тоныкөкке таныстырды:

	– Түліс түріктерінен шыққан табғашша қылыш өнерінің майталманы, білікті де білекті, атағы алысқа жайылған сайыпқыран Ашиде Үнбе осы жігіт.

	– Ашиде Үнбе!

	Тоныкөк ойланып қалды. Ол туралы әкесінің бұрын да бір айтқаны есіне түсті.

	– Ашиде Үнбе, исі түркінің жас буыннан шыққан жалынды ұландарының бірі. Жастайынан Чань-аньда тұрып, қару өнерінің қыр-сырын біліп, күллі Қытайдың ата-бабасынан жалғасқан айла-амалын меңгерген, ел басқару үрдістерін үйренген, сөйте жүріп бодандықта әуре-сарсаңға түскен халқына қормал болған, жас та болса бас болған ондай жігіттерге сүйінемін. Өзімнің де перзенттерім солай болса деп ойлаймын, – деген еді әкесі. Тоныкөк онда ат жалын енді-енді тартып жүрген балаң жас еді. Сондағы әкесінің өзін жанып, қайрап айтқан сөздері есінде қалған. Содан болар, Ашиде Үнбеге қызыға қарады. Айтса айтқандай, Ашиде Үнбе бұған бойлы-сойлы, білікті де бірегей көрінді. «Түбі елді бір бастаса осы бастар», – деп ойлады. Бірақ, ол ойын айтпады, ішінде сақтады. Тек қана:

	– Кішкене кезімде әкем сіз туралы айтып отыратын, – деп Үнбеге иіліп тағзым етті. Үнбе қарқылдай күлді.

	– Сен өзіңді ержетіп кеттім деп жүрсің бе?

	– Ержеттім ғой, аға!

	– Жасың нешеде?

	– Он үште.

	– Бәрекелді! Мен он үш жасымда не істеп едім? Иә, он үш жасымда Іліктің немере інісі Кезшуатты басымды бәйгеге тігіп, Вэйшуй өзенінен өткізген едім. Расында ержеткен екенсің.

	– Ержеттім!

	– Бәрекелді. Ендеше қатардан қалма!

	– Бұл оқуын бітірсін! – деді Меңүтай сөзге араласып. – Сендей болып, сенің қатарыңда жүру үшін де бұған бір нәрсе білу керек.

	– Жөн-ақ! Олай болса бұған табғаштың ең жақсы оқуын оқыт! – деді Үнбе Тоныкөкті арқадан қағып. Тоныкөк оған едәуір марсиып қалды. Ол әсіресе кішкентай кезінен аты аңызға айналған осынау жалынды жасты көргеніне мәз еді. Одан алар өнеге-үлгісі де мол еді. Тоныкөктің есіне Фань рахиптің айтқан сөзі оралды. «Тез қайтуым керек» деп ойлаған ол Меңүтайды асықтыра бастады. Тоныкөк қоштасарында Үнбеге жиі келіп тұратынын айтты. Үнбе де қуанып қалды.

	– Көрім болды. Сен секілді ойы аңғарымды, сөзі дәйекті баланы мен де бірінші мәрте көріп тұрмын, – деді ақжарылқап көңілмен.

	Қағанды жерлеуге жиналған топ жан-жаққа тарай бастады. Арбалы-аттылы ұлықтар, жаяу халық Башуй өзенін жағалап, күзгі күншуаққа шомылып, Чань-аньнның мұнаралы, қорғанды қала қақпасына қарай, етектегі үйеңкілі белдерді, сарғайған атыздардың үстін жаба қайтып жатты. Аттар пысқырынып, арбалар тақылдап, алыстай түскен шушұрқан көпке дейін естіліп тұрды.





БӨРІЛІ БАЙРАҚ




	Олар қағанның топырағынан ең соңғы болып қайтты. Үшеуі жол бойы әңгімелесіп Чань-Аньнның солтүстігіндегі Гочэн қала жамбылына бірге келіп кірді. Жолшыбай түріктің қарабайыр асау торысына мінген Ашиде Үнбе сабы үш жарым кез шашақты бөрі байрақты ердің алдыңғы қапталына тіреп, тік көтеріп алып келді. Жол бойы аузын арандай ашқан арлан бөрінің бейнесін көргендердің құты қашты. Тұрғындар бірін-бірі шақырып, дабырласып сөйлесіп, ту көтерген әуейі түрікке қарап тұрды. Шығыс түріктердің ата-бабасынан қалған бұл туды кезінде Ілік қағанның қосшылары жорықта көтерген еді. Олар бұл туды көтеріп, Чань-ань іргесіндегі Вэйшуй өзеніне дейін келген еді. Ол кезде Тәңір қаған Таң Тайзоң енді ғана әке тағына отырып, мемлекет істерін қолға ала бастаған тұғын. Түрік қағанының самсаған қолмен Вэй-шуй өзеніне ат басын тіреуі астана Чань-аньнның қақпасын қаққанмен бірдей еді. Таң Тайзоң соны көре тұра қара басын қатерге тікті.

	– Түрікте «бөрі арығын білдірмей итке жүнін қампайтар» деген мақал бар. Біз де қолымыздың аздығын, қорғанымыздың әлсіздігін білдірмей оларға айбар танытайық. Әйтпесе, олар бізді басындағы бөркімен қағып алар жерге келді! – деді. Сөйтті де уәзірлерінің басу айтқанына қарамай жанына үш бірдей шығауыл шабандозын ертіп, қылпылдап қылаң ұрған ақ атқа мініп, бес қаруын асынып, Вэйшуй өзенінің жағасына желдей есіп жетіп келді. Қарсыда ту көтерген қалың қол тұр еді. Таң Тайзоң жарқыраған ақ алмасын қынабынан құлаштай суырып, оңды-солды сілтеп, атын аспанға қарғытып тұрып айқай салды:

	– Сен Ілік, атадан ұл боп тусаң, жекпе-жекке шық. Әскеріңе арқаланба. Менде ондай әскердің он есесі бар. Шық, кәне, шық!

	Ілік қаған өзіне тура қарсы бетте ат ойнатып, қылышын бұлғап, айғай салып тұрған Таң Тайзоңды көріп, көңіліне күдік ұялай қалды. Дереу қасындағы Ашына Сымаға бұрылып:

	– Мынау тегін келіп тұрған жоқ шығар? – деді.

	– Рас айтасыз, қаған ием. Бұл арттағы қалың қолына арқаланып келіп тұр. Әйтпесе осыншама жүрек жұтар ма?! – деді.

	– Онда қайтеміз?

	– Ақырын тайып тұрайық. Мынау бізді пәлеге бастап тұр. Тумысында табғаштар бүйтіп жекпе-жекке шақырмайды.

	Соған қарағанда мұның жүрегіне түк бітіріп тұрған бірдеңе бар, – деді.

	– Сенің айтқаның жөн. Бұл елінің қағаны ғой. Қара басын қараптан-қарап қатерге тікпейді, – деді Ілік қаған. – Ендеше, қайтайық.

	Ілік қаған сол жылы қоян жүрек Ашына Сыманың сөзіне алданып қалғанын, шын мәнінде Таң Тайзоңның артында арқаланатын түгі жоқ екенін кейін біліп, бармағын бір-ақ, шайнаған. Ілік қаған одан соң Чань-Аньға талай төнді. Бірақ ес жиып, әскер күшін толықтап алған табғаштар алдырмады. Керісінше күннен-күнге күшейіп, түріктерді Сарыжайықтың түстігінен қуып шықты.

	Ілік қаған сол жорықтың бәрінде осы байрақты көтеріп жүріп ұрыс салған еді. Кейін қаған қолға түскенде оны ұстауға көмектескен Ашына Адал бұл байрақты Таң ордасына тапсырған болатын. Таң Тайзоң Ілік қаған құсадан өлуге айналғанда бұл туды оның өзіне қайта тапсырып көңілін аулаған-ды. Ілік қаған оны күндіз-түні босағасына тігіп қойып, одан көз алмай, қыл қобыздың мұңлы сазына құлағын тігіп жатып, дүниеден өтті.

	Осылайша тарихта Ілік қаған деген қағанның өткені аңыз болып қалды. Ол бүкіл жастық шағын, ақыл-қайратын Түліс қағанатты күшейту, түркі мемлекетінің айбатын асыру, халқын бақуатты ету үшін арнады. Батыр бабалары секілді Табғаш елін мәңгі-бақи өз ықпалында ұстап отырғысы келді. Бірақ оның заманында Табғаш елінің бағына Таң Тайзоң таққа шықты. Ол әкесі секілді түріктерге тәуелді болып өмір сүруді емес, түріктерге үстемдік етуді ойлады. Сөйтіп, бас-аяғы бітпейтін шаңды жорық, аламан айқас қайтадан басталып кетті. Ақыр соңында түркі халқы діңкеледі. Өйткені, ұдайы бірнеше жыл қатарынан ақсүйек жұт болды. Өз іштерінен сатқын шықты. Олар Түркі төрін, халқын жауына жаулап алып берді. Өмірі жалына жаттың қолын тигізбеген Шұғай құзының көкше бөрісі Ілік қаған өз жамағайыны Ашына Сүңіштің ұлы Ашына Адалдың алдауымен қапыда қолға түсті. Түліс қағанаты жойылды. Қытайға бодан болды. Таң Тайзоң қанша жауласса да Ілікті өлім жазасынан кешірді. Астана Чань-ань қаласынан оған жайлы қора-жай беріп, қарамағына қызметшілер тағайындады. Далалық етсіз отыра алмайды деп оған күніне бір уақ ет бергізді. Бірақ мал аз болғандықтан, ет те аз еді. Ілік қаған ол етті жемей алдымен шешесіне, одан соң балаларына бергізді. Мұны білген патша шексіз әсерленді. «Ол нағыз әке-шешесіне, отбасына қайырымды жан екен! Кімде-кім алдымен әке-шешесін сыйласа, одан соң бала-шағасына қарайласса, ол адамның еліне де қайырымы мол болмақ, Сондықтан мен Ілік қағанға бұдан да артық кеңшілік беремін», – деп, оның түстіктегі Циньлин тауына барып аң аулап, көңіл көтеруіне рұқсат етті. Бірақ Ілік қаған бұған да көнбей күндіз-түні өзіне арнап тігілген киіз үйде отырып, ойран болған ел-жұртын ойлап, өзінің ата-бабалар мұратын жалғай алмағанына қапаланып, қылқобыз бен сазсырнайдың үнін күнде-күнде тыңдап, мұңлы әуенге қосыла өзі де егіле жылап, бұл пәниден аттанды.

	Осы жайлардың бәрін кешегі Қара қағанның аузынан естіген Тоныкөк, енді, міне, Қара қағанның тағдыры да онымен айна-қатесіз ұқсас болғанына қайран қалып келеді. Ол туға бір, Үнбеге бір қарап:

	– Мына туды сізге Ілік қағанның өзі берді ме? – деді.

	– Жоқ, ол қайтыс болған соң, ордасын жиғанда менің ағам алып келген.

	– Айбатты, әйдік ту екен!

	– Бұл қағанның жорық туы.

	– Мұны көргенде қандай жаудың да періштесі шошиды, сағы сынады.

	– Иә, мұны көргенде түріктің жүрегіне түк бітіп, көкжалы қонады. Көзіне қан толып, ажалға, қауіп-қатерге қарамайды.

	– Қандай ғажап! Не құдірет бар мұнда? – деп Тоныкөк туды сабынан сипап қояды.

	– Бүгін бұл туды алып шығып, жол бойындағы табғашты түгел шошыттыңыз.

	– Бәрінен бұрын Ли Цзай төренің иманы қырық кез ұшты ғой деймін.

	– Дәл айтасыз, ұстаз. Оны мен де байқадым. Ол туды көргенде ажалын көргендей болды.

	– Оның қорқатын жөні бар. Өйткені, оның қолы түріктердің қанына боялған.

	– Қара қаған қайтыс болғанда босағасындағы байрақты жыққан сол!

	– О, Тәңір жалған! Туын жықсам түрікті де жығам деп жүр-ау, шамасы.

	– Бүгін осында жиналған түріктер едәуір аруақтанып қайтты.

	Ту бәріне күш берді.

	Олар Чань-Аньнның оңтүстігіндегі Гочэн қала жамбылына өте салтанатты түрде енді. Бөрі байрақты көргенде қала тұрғындары тағы да таң-тамаша болысты. Торқа киген айдарлы төрелерден бастап, шекпен киген шаруаға дейін «бұл не жағдай?» десті. Біреулер отырған жерінен өре түрегеліп, біреулер артына қайырылып, енді біреулер келе жатқан бойында қазықтай қатып қарап қалысты. Бәрінің де көңілінде күдік ұялаған жұрт Табғаш астанасына көкше бөрілер қайта қаптап кетті ме деп үрейленді. Қоштасарда Меңүтай:

	– Үнбе, сен қой енді. Қазір басыңа бәле болар. Бұл туды нық көтеретін күн туады әлі! – деді.

	– Қауіп болса бағана болар еді ғой?

	– Жоқ, табғаштардың ондайда тарпа бас салмайтындарын білесің ғой. Олар көзге түрткі болар не қалды, соның бәрін су бетіне шығарып алып сүзеді.

	– Ендеше мені де жүні жетілсін деп жүрген шығар?

	– Абай бол, ұзын арқан, кең тұсау бара-бара тарылар. Басыңа бұғалық түсер. Сені қойып, кеудесін үшкір таспен ұрғылаған, тай жеген бөрідей түріктің небір алып қағандары да айналып келіп, табғаштың тұтқыны болған. Оны қазір де көзіңмен көріп келесің, – деді Меңүтай, – Сенің Кезшуаттың атқосшысы болып, Вэйшуй өзенінде қолға түскеніңді кім білмейді? Сонда түрік Айшора қарт өзінің басын жаңғырыққа қойып, жаза басса жастығына бола кеш деп сені ажалдан аман алып қалып еді. Онда он үште едің. Желкілдеген жас едің. Енді отыздан астың. Бәрін де ақылмен істегейсің.

	Үнбе Меңүтайға көзінің қырын салып, сәл жымиып, ойланып тұрып қалды.

	– Меңүтай аға, осындағы түріктерді түгелімен әскерге айдағалы жатыр, – деді өңі бұзылып.

	– Не дейді? Қайдағы әскер?

	– Табғашқа бодан болған түріктердің еркек кіндіктісін түгел жиып-теріп, Тибет пен Корей еліне қарсы салмақшы.

	– Қой ары, оны қайдан естідің?

	– Сіз секілді менің де сарайда тіл-көзім бар.

	– Әй қайдам, мұның түбі шикі болар?

	– Ендеше, көр де тұр. Ертең сарайға тартылған түріктің жүз ұлығы жүз жаққа шапқылап, қол құрауға шықпаса, мұрнымды кесіп берейін.

	– Демек, көзің жетіп тұр ғой?

	– Иә, ағасы. Олар тіпті түріктерден жасақталған қосынды маңдай қол етіп, қалқан ретінде пайдаланбақ көрінеді.

	– Осы Табғаш қағанның қайта-қайта төне беретін Корейде не әкесінің құны бар?

	– Өйткені, Корей күшейсе, Түрікпен тіл табысып, Табғаш мемлекетіне қауіп төндіруі мүмкін. Оның үстіне Корей елінің байлығы мол, жері шұрайлы, үлкен теңізге сұғынып жатыр деп естиміз. Табғаш қаған түбекті басып алса, байлыққа белшесінен батады. Құл-құтанға жариды. Олар түріктер секілді көшпенді емес, түгел отырықшы, шетінен өнерпаз деседі. Жақында сол елді жаулап алмаққа теңіздің ар жағынан наралықтар20 келе бастапты. Егер Табғаш қаған күні-бұрын қамданбаса, түбекті наралықтар жаулап алуы кәдік дейді. Бүйтсе Табғаш қағанның бетіне салық болмақ. Онсыз да Қытай тарихында өткен патшалардың талайы Корей елін жаулап аламыз деп тұмсығы тасқа тиген болатын. Кешегі Суй патшасы Суй Яңди, Табғаш қаған Таң Тайзоң – бәрі-бәрі Корей елін жаулап алмаққа барып, сан түмен аламан қолын түгел қидаға салып, ақырында қара бастарын ғана аман алып қайтқан жоқ па?!

	– Сол жолы емес пе, түрік Ашына Сыманың жарақатын

	Таң Тайзоң патшаның өз аузымен соратыны?

	– Иә, ол жолы да маңдай қолды бастаған түріктер еді. Бірақ аз еді. Корей түбегінің қалған үш жағы түгел теңіз еді. Корейлердің одан басқа барар жер, басар тауы жоқ болатын. Сол себепті олар тайлы-тұяғы қалмай не өмір, не өлім деп айқасса керек. Ақыры Табғаш қолын оңдырмай жеңді.

	– Бәсе, Табғаштар Корейге бекерге көз сүзбейді екен ғой!

	– Оның үстіне патша ағзамның Тайзоңның аруағы алдында қайтсем де Корей мен Он иелік жұртын бағындырып, әке арманын ақтаймын деген анты бар болатын.

	– Ал Тибетке не болды?

	– Тибеттер Табғаш елінің тура батысындағы Аталай мен Көкнұрдың арасын мекендеген Тоғондарды басып алыпты. Тоғондардың қағаны, алғаны Табғаш қызы екен, қашып астанаға келіпті. Патша ағзам мен У-Мэй ханым олардың одан ары күшейіп, батыстағы Он иелік түркі жұртын да өздеріне қаратып, Хэси дәлізін жауып тастауынан алаңдап отырған секілді. Он иелік жұрты Тибетке арқаланып қайта көтерілсе, онда Табғаш елінің күні қараң дей беріңіз. Сондықтан Табғаш елі осы күні шығыс пен батысқа бірдей әскер аттандыруға мәжбүр болып отыр. Оның үстіне, орданың жағдайы да қиын деседі.

	– Бәле! Бәрі де У-Мэй қатұнның кесепатынан шығар?

	– Патша ағзамның У-Мэйді билікке араластырғанына бұрынғы уәзірлер наразы дейді.

	– Бұл сұр жылан бәрін де жұтады әлі.

	– Айтпа!

	– Бәріндесабырменкүтейік. Қазірше сарайдағы ұлық-тардың көзіне көлденең болма. Айтқанына көніп, айдағанына жүре бер. Меңүтай Үнбені қапсыра құшақтап, арқасынан қағып-қағып қойды.

	– Жарайсың, бауырым, жортқанда жолың болсын!

	– Әлей болсын!

	– Түліс-тардұштағы, алты дуандағы қалың түріктің үміт-тілегі сендерде.

	– Ел үмітін арқалауға жарасақ, оны ақтауға да жарармыз.

	– Көргенше, сау бол!

	– Сау бол, ағатай, ендеше Чань-Аньнның божыма шарабын келесі жолы ішеміз бе? – деді Үнбе кеткісі келмей.

	– Келесі жолы Гочэн базарына барып, қабақханада қой етін жеп, «Дукаң» шарабын ішейік! – деді Меңүтай қарқылдай күліп. – Бірақ жоғалып кетпе!

	– Олай десеңіз неге жоғалайын. Гочэн базарына сізді өзім іздеп барамын! – деді Үнбе табғаштарша қайта-қайта иіліп. Олар осылай емен-жарқын тарасты. Кетерінде Үнбе Тоныкөкті тағы да арқадан қағып:

	– Сен алаңдамай оқуыңды оқы. Керек кезіңде өзім-ақ тауып аламын! – деді.

	Тоныкөк те мәз болып, айдары жылтырап, мұрнының ұшы терлеп, күлімсіреп қала берді.

	Ертеңінде ол Меңүтайдың қасында бір күн еру болды. Он екі қақпалы, сегіз өзен өрнектеген, гүлзарлар мен қауыздар, көпірлер мен қызыл сырлы, көк босағалы сәнді сарайлар, бау-бақшалармен көркейіп, абаттана түскен Чань-ань қаласын таңертеңнен қара кешке дейін аралап шықты.

	Сырттай қарағанда қала тыныш, мамыражай көрінгенімен, сонаудағы биік сұр дуалмен қоршалған патша ордасының сұрқы суық еді. Ол Хан қорғанның ішін көре алмаса да, босағаларына жоғары қарай өрмелеген қос айдаһар бейнесі нақышталған, екі жақтауына бөксесімен жер басып, шабынып отырған қос арыстан бейнесі сомдалған, биіктігі он екі кез әйдік қақпаны көргенде қайран қалды. Ішінен Түркі қағанының да осындай сарайы болса, босағасында екі бөрі жатса, бөкеуілдері сап түзеп тұрса деп ойлады. Басын сипап, тамсанып ұзақ қарады. Солтүстіктегі елі есіне түсті.

	Бұл кезде Чань-ань қаласының халқы жүз түменнен асқан еді. Оңды-солды ағылған жаяу жүргіншілер мен ат арбалар, салт атты серілер, сайқымазақтар мен құшнаштар, балгерлер, саудагерлер мен саяхатшылар, түрлі елдерден келген талабалар көшеге сыймайтын. Тарихтың бұл тұсында көне Чань-ань өзін жер жүзіне паш етуде еді. Онда келген әрбір адам өз аңсағанына жетер еді.

	Себебі, ондағы кеңдік пен тығыздық, әр алуандылық, молшылық бұл кезде дүниенің ешбір елінде жоқ еді. Сарайлардың сәнділігіне, адамдардың салауатына сөз жетпейтін. Батар күн, атар таңмен арайланған оның әрбір мұнара-биіктері алғаш көрген адамның қиялына қанат бітірер еді. Сондықтан Табғаш астанасы қолөнердің ғана емес, сөз өнерінің де астанасы болды. Онда ақындар, қара сөздің майын ішкен суырып салма шешендер, пәлсапашылдар, коңзышылдар, даошылдар, будда тарихатшылары, манихейлер, атешпарастар, самурайлар, тәңіршілер қабақханаларда, бұтханаларда жылы шарап ішіп, бір-бірімен дауласып, тәпсір ақтарып, таңертеңнен қара кешке дейін дүние сөзін сөйлер еді.

	Сырттай қарағанда тылсым да тұңғиық, айбатты орда-сарайларда түрлі елдердің талабалары тыныш, һәм алаңсыз білім алатын.

	Тоныкөк Табғаш елінің осынау абат-байтағына, оның сән-салтанатына, адамдардың білімі мен білігіне, дегдарлығына тәнті еді. Түріктердің ата-бабасынан бері неліктен Табғаш жібегіне, шайына, сәнді ыдыстары мен мекіре бикелеріне құмартуының, шығыс сәулесіндей атақ-даңқы шұғыла шашқан Чань-Аньды бір көруге ынтығының себебін енді түсінгендей болды.





ҚЫЗҒАНЫШ




	Қол-аяғы сырқырап ауырып, бір сәтке төсек тартып жатып қалған Таң Гаузоң патшаның бүгінде жүзі сынық, көңіл күйі пәс болатын. Оның жанын жегідей жеген үш нәрсе, бірі – тұла бойын тым ерте меңдеп алған жел-құз ауыруы, бірі – Табғаш елінің тибеттердің алдында тым дәрменсіздік танытуы, енді бірі – әйел билігінің шектен шығып бара жатқаны еді. Ауру демекші, Тайзоң биыл отыз жеті мүшелінде. Түріктер секілді олар да мүшел жасын ырымдайтын. Қауіп-қатерден сақтанатын. Беліне, аяғының білезігіне қызыл мата байлап, оны келер қауіп-қатердің белгісі ретінде жеңіл-желпі өткізіп жіберуді ойлайтын. Бірақ соңғы уақытта патша ағзамның қол-аяғы сырқырап ауырып, басының сақинасы жиі ұстайтын болды. Чань-Аньнның ми қайнаған ыстығында да әлде қайдан жел қағып, денесі мұздап тұрғандай сезінетін-ді.

	Оның үстіне Тибет пен Тардұш түріктерінен күнбе-күн жетіп жатқан хабарлар да көңіл көншітерліктей емес болатын. У-Мэй қатұнның әмірімен жолға шыққан жорықшы қол тибеттерге бөгет бола алмады. Түрікше доңыз жылы, табғашша луншо жылнамасының үшінші жылы21 тибеттер Сарыөзеннің жүйрік басында тоғондарды күйрете жеңді. Тоғондардың қағаны Нохобо қытай әйелімен және бірнеше мың киіз туырлықты ауыл-аламанымен ішкерге қарай үркіп, Табғаш елін келіп паналады. Тибеттер тоғондарды ауыл-аймағымен қоса иелеп, Гималай тауларынан етекке түсіп, Қотан мен Қашқарға, Күсәнге қарай жөңкіді.

	Бұл кезде Он иелік Түркі жұрты Істеми қағанның жүрежаты, табғашшыл Ашына Мише мен Ашына Бүтіннің бөліп басқаруында еді. Табғаш қаған Таң Гаузоң ана жылы Ышбара Қара қаған қолға түскеннен кейін Он оқ халқын олардың әр екеуіне бөліп берген болатын. Табғаш үстемдігіне және Ашына Мише мен Ашына Бүтіннің зорлық-зомбылығына қарсы Он иелік халқы төрт жыл бұрын22 Сегет Дұманның басшылығында көтеріліс жасаған-ды. Бірақ, оны да ауыр қолмен барған Су Диңфаң тізе бүктірді. Су Диңфаң осымен Тәңіртауға екінші рет келді.

	Артынша Ашына Бүтін мен Ашына Мише Табғаш қаған жіберген Юйхай бағытының төбенайы Су Хайжыңмен бірге Күсәнге кірген тибеттерге қарсы қол бастады. Жорық үстінде Ашына Бүтін Су Хайжыңға Ашына Мише бүлік шығарғалы жүр деп жала жапты. Мақсат – оның иелігін өзіне қаратып, Батыс Түрікке өзі жеке-дара қаған болу еді. Су Хайжың істің ақ-қарасын тексеріп жатпай-ақ, алай басыларын дереу жиып, оның көзін жою туралы ақылдасады. Табғаш төбенайы қаған мен ұлысбасыларға сыйлық үлестіреді деген қауесет таратады. Мише жағасы жайлауда сыйлық аламыз деп ұлысбасыларын бастап келгенде Су Хайжың оларды түгел жайратып салады. Мұны естіген Ашына Мишеге қарасты біраз ел түп қотарылып қаша бастағанда Су Хайжың ол елден де тігерге тұяқ қалдырмай қидалай береді. Осының артынан Он иелік жұрты Ашына Мише бүлік тудырмақшы емес еді, Су Хайжың Ашына Бүтіннің жалған жаласын тексеріп-тектемей бекерден-бекер бейуаз елдің қанын судай шашты, сол үшін недігәрі Табғаш қағаннан жақсылық күтпейміз деп, тибеттермен бірігіп кетеді. Сөйтіп, Гаузоң патшаның әке аруағы алдында ант бере отырып, он жыл бойы еткен еңбегі еш кетті. Он иелік жұртын аяқ астынан тау халқы тибеттер басып алды.

	Айналасы екі-үші жылда болған осы жайларды ой елегінен өткізген Гаузоң патша:

	– Түспейтін шырғаға түстік, баспайтын тұзақты бастық! – деді басын шайқап, өкінген бейнеде.

	– Тақсыр, болар іс болды, оған несіне таусыла бересіз!? – деді уәзір Ли И-фу басу айтып.

	– Осы Корей жорығын кейінге қоя тұрсақ та жарар еді. Тибет пен Он оқ түріктері біздің аламанның көбін Корей бағытына аттандырғанымызды біліп, әдейі бізбен жауласып отыр. Соған қарағанда біздің Корей еліне қанша қол аттандырғанымыздың өзі оларға мәлім секілді. Әйтпесе Түрік пен Тибет бізді бұлай басынбас еді.

	Патша қатты ауырған шекесін саусағымен сығымдап отыр. – Он оқ еліне жіберген біздің әскер басыларымыздың да бұрын-соңды ағаттығы аз болған жоқ. Олар қит етсе халықты қырып-жойып, қарумен қорқытып ұстағысы келеді. Бұл ата-бабамыздан келе жатқан мейірім мен қайырым жолына қайшы ғой? Ондай елде бірлік пен береке қайдан болсын! – деп бас уәзір Шуй Цзинзоң да екі жеңін қусырынып, иіліп ілтипат қылды.

	– Бұл рас! – деді Гаузоң дәрі-дәрмегін иіскеп отырып. – Он оқтарға жіберген Су Хайжың өсек-аяңға сенді, істің ақ-қарасын айырмай, бейуаз елді нақақтан-нақақ қанға бөктірді. Енді ғана каминамызға кірген жұрттың сенімінен айырылдық. Абыройдан жұрдай болдық.

	– Дат тақсыр! Егер де Ұлы Таң патшалығымыз осы жолы Корей соғысында жеңіске жетсе, батыстағы тибеттер мен түріктер қайда барар дейсіз. Мың асқанға бір тосқан дегендей, күндердің күнінде олардың ағамандары дәргейіңізге өздері-ақ келіп бас ұратын болады.

	– Бәрі сенің айтқаныңдай болса игі. Марқұм әкем дүниеден өтерде маған орындалмаған үш арманым бар деп еді. Сол үш арманының бірі – Тибет, бірі – Он оқ, енді бірі – Корей елі еді. Әкем соларды түбегейлі бағындырып, Таң мемлекетінің шекарасын шығыста Ұлы теңізден, батыста Темір қапыққа дейін кеңейтуді аманаттап кетті.

	– Ұлы Таң патшалығымыздың шығысынан батысына қарай Темірқазық жағын орай үш үлкен ел қоршап жатыр. Олар: Корей, Түрік және Тибет. Елімізге басты қауіп те осы үш көршімізден келеді. Атам заманда солай болған, қазір де солай. Ендеше марқұм патшаның олардың бәрін Таң қол астына бағындыру жөніндегі ойы өте ұтқыр ой, – деді Ли И-фу оған жақындай түсіп.

	– Сол үшін ең әуелі Корейге қол төңкердік, – деді патша.

	– Бұл өте көрегендік!

	– Егер Корей мен Түрік, Түрік пен Тибет біріксе, біздің күніміз не болмақ?

	– Бұл үшеуінің арасында қытандар тағы бар ғой!?

	– Оларды ата-бабаларымыз төрт рей, яғни біздермен жынысы басқа төрт ел деп атаған, – деді патша. Оның сөзін тағы да Ли И-фу сабақтады:

	– Бұлардың бәрі сөзге тұрмайды. Өз мақсаттарына жету үшін өзгені алдауға дайын тұрады. Жалпы пәтуәсіз жұрт. Ондайлар өзге түгіл өзіне де қайырым қылмайды. Сондықтан оларды бір орталыққа бағындырмай марқадам таппаймыз.

	– Бағындырудың да жөні бар. Әманда оларға қару мен амал-айланы қатар істету керек. Іргелі, келелі істерге келгенде тым асықпаған абзал. – Гаузоң назарын алдында құрша жорғалаған екі уәзірінің басынан асыра тастап, айтпағын кеңінен толғап отыр. Мұндайда ана екеуі патшаның емеурін бағып, ол не десе солай жығылуға дайын тұрар еді. Сол себепті өзіндік пікірі, беті жоқ, тек У-Мэй қатұнның айтқанына көніп, айдағанына жүретін, өз алдына неге болса да бас шұлғи беретін, көбінде қара басын күйттеп қалған бұл екі уәзірден патшаның өзі де мезі бола бастаған еді.

	– Сендер не айтар едіңдер, біздің Корейге әскер аттандырғанымыз дұрыс болды ма?

	– Дұрыс болды! Дұрыс болды, өте дер кезінде болды! – деді екеуі жарыса жауап беріп.

	– Біріншіден, бұл соғыс өте ұзаққа созылып кетті, екіншіден, мүйіз сұраймыз деп құлақтан айырылдық. Сонда мұның несі жөн болғаны?

	Шуй Цзинзоң мен Ли И-фу бір-біріне қарап, қапелімде не дерін білмей қалды. Патшаның есіне әкесі Таң Тайзоңның тоғыз бикесінің бірі Шуй Хуэй бегімнің айтқан сөзі оралды. Ол кезде Таң Тайзоң Кореяға қарсы үш мәрте қол бастап, соның бәрінде жолы болмай оралған еді. Шуй Хуэй бегім сонда:



	Еліңді аштық жайлаған сайын

	Араныңды басқаға бұрдың.

	Басқаның қолын құлданам деп

	Қара ормандай қолыңды құрттың.

	Цин Шихуаң алты бектікті жоямын деп

	Өзіне-өзі ор қазды.

	Цзин У-ди де Үш патшалықты біріктіремін деп

	Тұғырынан көз жазды.

	Соның бәрін барласаң,

	Өзім деген өркөкірек,

	Елінің жайын білмеген,

	Халқын тігіп қатерге

	Аздан да олжа іздеген.

	Байқасаңыз, хан ием,

	Кеңдігінен жердің не пайда

	Халқына қайырымы болмаса!?

	Қаһарынан ханның не пайда

	Халқына жайлы болмаса!?

	Халық деген –ең қатер

	Бір күні қарны тоймаса, –



	деген еді. Осындай ақылды мұның әкесіне атақты уәзірі Фан Суанлин де айтып еді. Ол Тәңір қаған Таң Тайзоңды шығыны шаш етектен, қауіп-қатері мол Корей соғысынан уақытша бас тартуға үгіттеп бақты. Қазір мұның қасында ондай шын жаны ашитын, беті-жүзің демей осып айтатын бірде-бір адам қалмады. Әкесі көз жұмғанда нақ жанашыр көне уәзірлерден Чансун-ужи мен Чу Суйлян ғана қалған еді. У-Мэй қатұн олардың да көзін жойды. Алдымен батыс бағыттағы тибеттерді тойтарып алмай тұрып, шығыстағы Корей еліне қарсы сан түмен қол аттандыруға түрткі болған да осы У-Мэй қатұн еді.

	Гаузоң күрсініп жіберді. Ел ісіне жаны күйіп кіріспейтін, кіріссе де біліктілігі жетпейтін, оның есесіне ордадағы әйелдердің ұсақ-түйек әңгімесін аңдудан ары бармайтын бұл екі уәзірден патшаның көңілі қалғалы қашан. Бірақ бұл екеуі У-Мэй қатұнға жағатын. Оған осындай орда ішінің ұсақ-түйек әңгімесін жеткізіп тұратын адам керек еді.

	Гаузоң арқасы құрыстап, ол екеуіне айтайын деген сөзін айта алмай қалды. Сол кезде ордада бұрыннан Гаузоңның жағдайын қадағалап, оның дәрі-дәрмегін дайындап беретін У-Мэй қатұнның туған әпкесі У-Ши бегім келе қалды. У-Мэй қатұн күні бойы мемлекет ісімен болып, патшаға қарайласа алмағандықтан, әпкесін алдырып, күйеуінің күтімін соған сеніп тапсырған еді.

	У-Ши бике патшаның жайсызданып отырғанын көріп, бірден арқасының құрыс-тырысын жазуға кірісті. Патша айтайын деген ойын әлі айтып болмағандықтан, Ли И-фу мен Шуй Цзинзоң оның сөзінің ақырын күтіп отырып қалып еді. У-Ши бегім У-Мэй қатұнның туған әпкесі болғандықтан, сұлулығы жағынан одан бір кем емес болатын. Жалғыз-ақ көңілі түзу, біртоға жан еді. Оның осы сүйкімділігінен және өзіне деген қалтқысыз құрметінен Гаузоң патша оны бірге туған қарындасындай жақсы көретін. Бірақ Гаузоңның қасында басқа әйел затының болуын қаламайтын У-Мэй қатұн енді өзінің сенімді, ең жақын әпкесінен де қызғанатынды шығарды. Сол себепті, мына отырған екі уәзірге орайы келсе, әпкесінің әрекетіне көз қырын сала жүруді тапсырған болатын. Бұлар байқаса, У-Ши бегім Гаузоңның желкесін, иығы мен жауырынын ерекше ықыласпен уқалайтын секілді. Тіпті, уқалап тұрып өзі де адам айтқысыз әсерге бөленетіндей. Екі беті албырап, бал-бұл жайнайды. Әсіресе Ли И-фу мұнда бір гәп бар деп ойлады. У-Ши бегім көзіне құдды бір бұқасына арқаланған құнажындай құтырынып, не істерін білмей тұрғандай әсер етті. Ал Гаузоң, ол да У-Шидің сүйрік саусақтары денесіне тиген сайын әукесін салып рақаттанады екен.

	Сәлден соң ауруы тарқағандай болған Гаузоң оларды көп ұстамады. Тек қана:

	– Сен екеуің қайтып барып, Корей бағытындағы жорықшы қолдың мән-жайын біліп, маған дереу хабарлаңдар! – деді.

	Ол екеуі патшаның дәргейінен шығысымен Тайцзи сарайының келесі бір қапталында жасақ бөлімі санатының ұлықтарымен оңаша сөйлесіп отырған У-Мэй қатұнның қасына келді. У-Мэй бұлардың асығыс-үсігіс келгенін көріп, қалайда бір маңызды бұйымтайларының барын сезіп, отырғандарды сыртқа шығарып жіберді.

	– Ханым, айыпқа бұйырмаңыз, – деді Ли И-фу тұтыға тіл қатып, – әпкеңіз бен патша ағзамның қатынасы жай қатынас емес сияқты.

	– Сонда қалай?

	– Сіз ойлағандай секілді.

	– Көздерің жете ме?

	– Иә, ханым, біз әлгінде ғана патша ағзамның қасынан келдік. Ол онда әпкеңізге арқа-басын қасытып отыр екен. Бірақ У-Ши бегімнің қасысы жай қасысқа ұқсамайды.

	– Не дейді!? Сонда қалай қасиды екен?

	– Ханым, әпкеңіз патша ағзамның басын әбден айналдырып, ырқына көндіріп алғанға ұқсайды. Тіпті көрер көзге ұят. Патшаның жүзіне тура қарап сөйлеуге де дәтіміз бармады.

	– Қолы сумаңдап патшаның өне бойын түгел тінтіп шықты, – деді Шуй Цзинзоң да отқа май құйып.

	– Сендердің көздеріңше сөйткен кісі оңашада не істемейді?

	– Соны демейсіз бе, ханым, оңашада одан зорғысын істесетін көрінеді.

	У-Мэй қызғаныштан от болып өртеніп кетті.

	– Мен ол қаншыққа қасығанның қалай болатынын көрсетемін әлі! – деп алдындағы қылауыш құтысын есікке қарай лақтырып қалды. Құты есіктің әйнегіне тиіп, быт-шыты шықты. Екі уәзір не істерін білмей қалтырап, шошып кетті.

	– Ханым, ондайы бар, бегімді патша ағзамның қасына жолатпаңыз! – деді Ли И-фу қалтырап дірілдеген бойы.

	– Жөн сөз, бұл тіпті әдептен асқандық қой, – деді Шуй Цзинзоң да оны әдейі қайрап, – бүйте берсе бір күні өзіңізге билік айтатын болар.

	У-Мэй «не оттап отырсың?» дегендей Шуйге алая қарап, одан әрмен күйіп-пісті.

	– Мен бұл сайқалды бетіне жібермеймін! – деп тісін шақыр-шұқыр қайрап алды.

	Арада үш күн өткесін У-ши бикенің өлігі Тайцзи сарайының кіре берісіндегі көлшіктен табылды. У-Мэй қатұн оның денесін аямай тырнап, азаптап өлтіріпті.

	Осы оқиғадан соң Гаузоңның аза бойы қаза болды. Естіген елдің үрейі ұшты. Ордада Гаузоңға шын жаны ашитын, ең сенімді Шан Гуан-и деген уәзір бар еді. Сол келіп Гаузоңға:

	– Патшам, кезінде атақты жұлдызшы, амал-білік ілімінің майталманы Ли Чун фэн: «Таң әулеті үшінші ұрпағына барғанда аспан астын әйел заты билейді», – дегенде ешкім сенбеген еді. Қазіргі жағдай сол кісінің айтқанындай болып тұр. Ежелден бері Кіндік қағанаттың тарихында әйел заты билік құрған жағдай болған емес. Патшам, егер У-Мэй қатұнды осы беті тектеусіз, тежеусіз жібере берсеңіз, күндердің күнінде әкеңіз, ұлы әкеңіз тісін тісіне басып жүріп құрған айбынды Таң мемлекеті құриды. У-Мэй қатұнның тегі – Жоу әулеті. Ал Жоу әулетінің тегі – сиянбилер. Сиянбилердің тегі – ғұн. У-Мэй қатұнның жатса-тұрса ойлағаны – билік. Билік үшін ол бауыр еті баласын да құрбан етті. Сол арқылы Ван қатұн мен Сяо бикені сарайдан қудырып, артынан айуандықпен өлтірді. Енді, міне, бірге туған әпкесінің түбіне жетті. Хан ием, Таң әулеті әкеден балаға дейін жабысып айырылмайтындай бұл әйелдің не құты бар? Тақсыр, іс насырға шаппай тұрғанда бұл сұр жыланның көзін ертерек құртыңыз. Әйтпесе ол тағы талай адамның түбіне жетеді. Қан жаласып, шу жалмасып туған ет жақынына, бауыр еті баласына жақсылық қылмаған ол түбі сізге де жақсылық қылмайды. Тұқым-тұқияныңызды тұздай құртады.

	Гаузоң ойланып қалды. Аздан соң:

	– Сенің сөзің нақ сыздаған шиқаныма тиді. Кезінде уәзір Чу Суйлян У-Мэйді қатұндыққа көтерерде екі шекесін босағаға қан аққанша соғып, сақалын көз жасымен жуып тұрып қарсы болып еді. Ақымақ басым әкеме қанды көйлек серік болған сол дегдарлардың сөзін құлағыма да ілмеп едім. Енді соның тақсіретін тартып отырмын, – деді насыбайын танауына кезек-кезек атып отырып.

	– Қалт ойлансаңыз әлі кеш емес, хан ием. Ештен де кеш жақсы деген. Қолдан кеткен игілік қайтып келмес демеңіз. Оның да босағада қарайлайтын кезі болар.

	– Ендеше, сен У-Мэй қатұнды қатұндық салауаттан айыру туралы жарлық дайында.

	– Құп тақсыр!

	– Мен сені әдеби ақылшы етіп бекерге алмаған шығармын. Оның үстіне «Цзин патшалығы тарихын» жазған еңбегің және «Бас қаламгер» деген атақ-даңқың тағы бар. Жарлықтың мәтінін жұрттың жүрегіне жеткізіп жаз.

	Шан Гуан-и табанда сия сауыты мен қылауышын алып, үлкен қағазға қара сиямен мәтінді мұқият жаза бастады.

	Сарайда У-Мэй қатұнның көз-құлағы көп еді. Олар патша ағзамның қасына кімдердің келгенін және не себепті келгенін, қандай әңгіме болғанын жасырын естіп-біліп отыратын. Шан Гуан-и мен патша ағзамның арасында болған әңгіменің ауаны солар арқылы дереу У-Мэй қатұнның құлағына жетті.

	Ол Шан Гуан-и арызды жазып, соңғы нүктесіне қол қойып үлгерместен патша ағзамның үстіне баса-көктеп кіріп келді. Келді де оның аяғына жығылып, көзінің жасын көл қылып, жалынып-жалбарынды. Осы істеп жүрген тірлігінің бәрі де патша ағзам үшін, ел үшін екенін айтып ақталды. Шашын жайып зарлады. Гаузоңның көңілі бос еді. Оның үстіне тумысынан қайлақы, тілге шешен, іске шөгел, қылықты әйел заты мұның жүрегін әбден жаулап алған еді. Мың жерден қаттылық қылса да, ауашада төгіліп айтқан талай сыры, берген уәдесі бар еді. У-Мэй соның бәрін мұның мойнына қойып, жігіттігіне сын етті. Екі оттың ортасында қалды. Әйелдің сұр жыландай ысқырғаны, бұршақтаған көзінің жасы ес-ақылын алды. Тағы да арбалып қалды.

	– Болды, болды, ашуланба енді, – деп анадайда жазу жазып отырған Шан Гуан-иді саусағымен көрсетті, – тек Шан уәзір бір ұсыныс айтқан соң...

	– Сенімен мен туралы сөйлесетін ол кім еді? Айт, кәні, не ұсыныс айтты?

	Гаузоң У-Мэйді сүйіп қана қоймай, одан өлердей қорқады екен.

	Орнынан тұра бергенде буын-буыны қалтырап, шошып кетті.

	– Айт, ол не айтты? – деп тақымдаған У-Мэйдің алдында оған бір, Шан Гуан-иге бір жалтақтап, мейлінше шарасыз, жалтақай күй кешті.

	Шан Гуан-и осы жерде Таң әулетінің билік тұтқасының толығымен У-Мэй қатұнның қолына өткенін, Гаузоңның тек қуыршақ патша екенін, өзінің де дәм-тұзының осымен таусылғанын білді. Орнынан тұрып өзі жазған жарлықты көрсетіп тұрып:

	– Ханым, патша ағзамда жазық жоқ. Мұны жазған менмін.

	Алатын есебіңізді менен алыңыз! – деді.

	У-Мэй табанда орда жасауылдарын шақырып, Шан Гуанидің қол-аяғын байлатып:

	– Алып кетіңдер! – деп бұйырды. Сол сәтте Шан Гуан-и артына бұрылып:

	– Хан ием, ендеше менің де сызығым таусылған сыңайлы. Бірақ Чансун-ужи мен Чу Суйлян секілді уәзірлердің ізімен кеткеніме өкінбеймін. Ата-баба аруағы алдында арым таза.

	Сіз де қара тұяқтан қал кеткенше ата жолынан айнымаңыз. Төккен тер, аққан қанның бір қайырымы болар!? – деді.

	Осы сөзді естіп, Гаузоңның жүзі жер болды. Патша басымен өзіне ең жақын уәзірін қорғап қала алмады. Бұдан соң оның У-Мэй қатұн талдаған уәзірлерге өкпелейтін жөні де қалмады.





ҚАСИЕТТІ ТАҢБА




	Күндер өтіп жатты. У-Мэй қатұн Шан уәзірді де азаптап өлтірді. Кім өз рұқсатынсыз патшамен жақындасса, соның бәрін өлтірді. Бұл үшін ол өз жақындарын да аямады. Тайцзи сарайынан күнделікті бір өліктің сыртқа шығуы дағдыға айналды.

	Тайцзи сарайындағылардың үрейден есі ауыса бастады. Ешкім У-Мэй ханымға және Гаузоң патшаға қарсы бір ауыз сөз айта алмайтын болды. Айтса жағын айыратын болды.

	Елдер осындай үрей құшағында жүргенде аяқ астынан У-Мэй қатұн өзін және патша ағзамды «қос пір» деп атау туралы жарлық шығарды. Артынша атын өзгертетінін және оған лайық таңбаның болуын жария етіп, Чань-ань көшелеріне құлақтандыру ілдірді. Әрі ханымның көңіліне ұнаған таңбаны тапқан адамға қомақты сыйақы берілетінін де қоса жазып қойды. Мұны көрген қалам ұстаған дегдардың бәрі дерлік көне кітаптарды, бамбук шыпталарды ақтаруға кірісті. Бірақ ешбірі лайықты таңбаны таба алмады.

	Қала маңындағы бұтхананың отын жағатын Мин Коң деген бір монах бар еді. Бір күні ол қалаға көктат алуға келді. Іші қатты ауырып, асығыс-үсігіс әжетханаға жүгірген ол қолқағаз ретінде қабырғада жапсырулы тұрған құлақтандырудың бір парасын жыртып ала кетті. Мұны көріп тұрған көше күзетшісі оны табанда ұстап алып, Тайцзи сарайына У-Мэй қатұнның дәргейіне алып келді. Мин Коң қатты қорқып, өлген жерім осы екен деп ойлады.

	У-Мэй одан атының кім екенін сұрағанда әдетте көп сөйлемейтін Мин Коң сия сауытқа шаншулы тұрған қылауышты қолына алып, жоғарыдан төменге қарай «Мин» және «Коң» деген екі таңбаны жазды23. Екі таңба бір-біріне тым жақын жазылғандықтан бір таңба секілді көрінді. У-Мэй қатұн тағатсыздана:

	– Мынауың не таңба?– деп сұрады. Есі шыққан Мин Коң:

	– Бұл «жарқырау», «нұрландыру» дегендегі «чжао» таңбасы. Үстіңгі бөлігі – Күн мен Ай, астыңғы бөлігі Аспан дегенді білдіреді. Жалпы мағынасы «Аспандағы Күн мен Ай жер бетін нұрландырып тұр» дегенді меңзейді, – деді.

	У-Мэй қатұнның көктен тілегені жерден табылды.

	– У-чжао! У-чжао! – деп қуанышын жасыра алмай бірнеше рет қайталады.

	– Қалай, маған У-чжао деген ат жараса ма? – деп қасында тұрған Ли И-фу мен Шуй Цзинзоңнан сұрады.

	– Ханым, бұл сізге бек жарасады. Айтқанға да жеңіл, көрер көзге де көркем, әрі мағынасы да сіздің затыңызға сайма-сай! – деді Ли И-фу.

	– Ханым, Таң елінің көгіндегі Күні де, Айы да сізсіз. Сіздің нұр шұғылаңыз Таң елімен қоса төңіректегі төрт рейге де түсіп тұрған жоқ па! Ендеше, бұл ат маған да ұнап тұр. Ертең бүкіл ел-жұртыңызға да ұнайды, – деді Шуй Цзинзоң аузы-аузына тимей.

	– Олай болса мен осы таңбаны өзіме ат ретінде қолданайын! – деді У-Мэй қатұн өте ризашылықпен.

	Ертеңінде У-Мэй қатұн өз атын бұдан былай У-чжао деп атау туралы жарлық шығарды. Ал әлгі Мин Коң монах мол сый-сияпатқа, байлыққа кенелді. Ендігәрі ғибадатханада от қалаушы болып істемейтін болды.

	Осыдан бастап елдер У-Мэй қатұнды «У-Мэй пірім» деп атаумен қоса, У-чжао деп те атайтын болды.

	Әлқисса, патша көңілді оқырманды шатастырмау үшін біз де оны ара-тұра У-Мэй деп атай берейік.





ДАМИНЬ САРАЙЫ




	Гаузу таққа отырғалы Тайцзи сарайы оған жақпады. Жақпайтыны бұл қаланың ең бір дымқыл жеріне орналасқаны еді. Мұндай жерде аяқ-қолының сырқырауы асқына бермесе жазылмайтын. Сол себепті байтақтың солтүстік-шығысындағы Ұлубасы текшесіндегі бір кездері Тәңір қаған Таң Тайзоң әкесі Таң Гаузуға арнап салдырмақ болған Даминьгоң ордасын кеңейтіп құруға жарлық түсірді.

	Даминьгоң ордасы түсетін Ұлубасы текшесі биік әрі құрғақ жерде еді. Ол ордадан Табғаштың астана-байтағы құдды алақандағыдай көрініп тұратын. Даминьгоң дегені «Үлкен жарық сарай» деген сөз еді. Өйткені, бір кезде осы жерде сарайдың іргетасын қалау үшін ор қазып жатқанда Цинь Шихуаң дәуірінен қалған үлкен мыс айна табылған-ды. Айна жарық нәрсе ғой. Соған бола бұл сарайдың атын Даминьгоң атапты.

	Не болса да патша өзінің осы шешіміне көңілі тоқ еді. Бәлкім жаңа сарайға кірсем, көңілім өсіп, тыңнан күш-қайрат жинаймын ба деп ойлады.

	Бірақ, Даминь сарайын салу да мынадай аласапыран заманда оңайға түспесі белгілі. Гаузоңның құлағы онсыз да шартарапқа елеңдеулі. Батыстағы Тибет пен Түрік, шығыстағы Корей, іргедегі Қытан не боп жатыр деп күнбе-күн барлауылдары мен шабарларына жан-жақтан хабар алдырып отырды. Патшаны батыстағы жағдай бәрібір көңілдендіре қоймады. Сол баяғы тибеттердің қиындығы туралы аңыз. Олар бүгінде Таң мемлекетінің Кореймен соғысып жатқан орайында Жібек жолы өтетін Хэси дәлізі мен тұтас Батыс Түрікті жаулап алды.

	Ал бұл кезде Таң әскерінің жүрісі жаман емес еді. Сыртынан бір Корей делінгенімен, кішкентай түбекті солтүстігіндегі Когуре, оңтүстігінде Пэкче мен Силла деген үш патшалық бөліп билейтін. «Бөлінгенді бөрі жейді» дегендей бұл кезде түріктің басындағы нәубет бұл елге де төніп тұр еді.

	Гаузоң Ли И-фу мен Шуй Цзинзоңды сарайға шақырып, Корей жағдайынан мәлімет алды:

	– Тақсыр, Корей бағытының аға жорық төбенайы Су Диңфаң Тибетпен болған соғыста жолы болмаса да Корей түбегінде жемісті шайқас жасап жатқан көрінеді, – деді Ли И-фу.

	– Иә, тақсыр, қазіргі таңда Су Диңфаң Таң патшалығымызға қарсы шығып, Жапониямен және Когуремен тіл біріктірген Пэкче елінің астанасын басып алып, солтүстікке қол бастаған көрінеді.

	– Бәрекелді! Когуре дегені кімдер еді? – Патша Корей түбегінің жағдайын тым біле бермейтін.

	– Когуре – түбектің солтүстігіндегі ірі ел. Оның жері оңтүстіктегі Пэкче мен Силланың жерінен де үлкен.

	– Иә, иә, енді есіме түсті. Бір кезде марқұм әкем Корей еліне қарсы үш мәрте жорық жасаған болатын. Бірақ бәрінде жолы болмады ғой. Сол кезде ол маған Корей түбегінде үш ел бар. Олар бір кезде Қытай топырағында өмір сүрген Үш патшалық секілді деген еді. Иә, әкем маған олар осындай бөлшектеніп, бір-бірімен қырқысып тұрған кезде басып алмасақ, кейін бірлікке келсе, күш бермей кетеді. Онда тарихтан бері келе жатқан «Корей арманының» күлі көкке ұшады. Біз де Корейге қарсы төрт мәрте жорық жасап, соның бәрінде күйрей жеңілген Суй патшалығының кебін киеміз деген болатын.

	– Иә, Суй Вэнди патша даие жылнамасының сегізінші жылы24 бір жүз он үш түмен қолмен барып, екі мың жеті жүз қолмен қайтып келген еді, – деді Шуй Цзинзоң өзі білетін бір жайдан хабардар етіп.

	– Бұл тек құрлықтан барған қол. Ал теңізден барған қол кем дегенде елу түмен болар, – деді Гаузоң.

	– Егер Таң мемлекеті бұл жолы Корей түбегін бағындырып қайтса, онда патша ағзамның аты мәңгілік тарихта қалмақ! – деді Ли И-фу басын төмен иіп.

	– Жетер!

	Тым көсіліңкіреп кеткен Ли И-фу мен Шуй Цзинзоң айылын жиып ала қойды.

	– Сендер тым ерте масайрамаңдар. Таң қосындары бүгінде Пэкченің астанасын басып алғанымен, ол мемлекетті толық бағындырды деуге әлі ерте. Оның үстіне аралда тағы да екі ел – Когуре мен Силла бар емес пе!

	– Ол рас, ол рас! – деді Ли И-фу екі қолын қусырына құлдық ұрып, – Су Диңфаң аға төбенай Пэкченің астанасын ала сала солтүстіктегі Когуре еліне аттанып кетіпті. Ал, Пэкчені толық бағындыруды Лю Рэнгүйге тапсырған көрінеді.

	– Лю Рэнгүй!?

	– Иә, хан ием. Лю Рэнгүй ондай жұмыстың үдесінен шыға алар ма?

	– Сен оны қайдан білесің?

	– Ол мұнда сарайдағы кезінде де өзіне жүктелген жұмысын дұрыс атқармаған болатын.

	– Иә, біз оны Шандундағы Цин аймағының дуанбасы етіп жіберген едік.

	– Ол сол арадан Кореяға баратын теңіз қолының тасымал ісіне жауапты болыпты.

	– Оны тағайындаған Су Диңфаң болар?

	– Иә, тақсыр!

	– Ендеше арыз-арманың болса, Су Диңфаңға айт. Егер Су Диңфаңның адам танитыны рас болса, кезінде біз қателескен екенбіз.

	– Қалайша?

	– Ол Ли Цзи секілді алысты болжайтын көреген. Осы соғыста маңдай қолды бастайтын түркі сардарларын да өзі таңдап алды. Сол себепті бүгінде Су Диңфаң Лю Рэнгүйге сенім артқан болса, біліп артқан болар, – деді Гаузоң.

	Хан кеше сарайға сыйдырмаған Лю Рэнгуй бүгінде Корей шебінде еңбек көрсетіп даңққа бөленіп жатса, ішің күймесін дегендей Ли И-фуға көзінің қырымен мағыналы түрде қарап қойды.

	Лю рэнгуй кезінде Тайцзи сарайында Гаузоңның сенім артқан ұлықтарының бірі еді. Ли И-фу оның уәзірлікке көтерілуінен алаңдап, түрлі жаламен Цинчжоу аймағына жер аудартып жіберген еді.

	Патша ағзамның алдында күлбеттенген Ли И-фу енді ол жөнінде сөз қозғауға батылы бармады. Ішінен Ли Рэнгүйдің сүйегі Пэкче жерінде қалса екен деп тіледі.





ФАН ҚАЗІРЕТ




	Тоныкөк өрен бұл кезде У-тай тауында Фань рахиптің қасында будда және Коңзы ілімінен сабақ алып жатты. Жегені тау сарымсағы мен саңырауқұлақ және буға піскен күріш болды.

	Ол Коңзы және будда ілімін оқымай Гозыцзяньға оқуға түсе алмайтын еді. Сол үшін күні-түні Фань рахиптің айтқанымен болды. Түске дейін будда номдарының қытайшаға аударылған нұсқаларын көшіруге көмектессе, түстен кейін Фань рахиптің құлшылығын көріп, айтқан уағыздарын тыңдады. Бірақ Тоныкөк бұл уағыздарды тек емтиханнан өту үшін ғана тыңдайтын. Әйтпегенде оның Тоныкөк үшін ешқандай мән-маңызы жоқ еді. Тоныкөк бір ғана жаратушының – Тәңірдің барына сенетін. Ал, оның бейнесін мыстаннемесе балшықтан жасап киелендіретін будда дініне беріле қоймады. Дегенмен, Фань рахиптің айтқан уағыздарының да оған пайдасы тиді. Будда және Коңзы ілімі адамды қайырымдылыққа, мейірімділікке көбірек тәрбиелейді екен. Бұл түбін қуғанда адамды бара-бара жуасыту, нәзіктендіру. Сол арқылы алдымен әке-шешесіне, ағасына, одан соң патшаға, ең соңында жаратушы Буддаға шексіз адалдықта, бағыныштылықта тәрбиелеу дегендік еді. Бұл бөрілерге келе бермейтін.

	Тоныкөк бүгінгі таңда бұл екі ілімнің Ұлы Таң мемлекетіне неліктен қажет болып тұрғанына енді көз жеткізгендей болды. Шалдың лашығында ауаша қалған кездері көне тәпсірлерді, тарихи баяндарды оқуды қайырып қойып, қиялына ерік беріп, өзімен-өзі көп ойланатын еді. Оған буддалық нәзіктіктен гөрі өмір сүру үшін бөрі бүлкек түркілік тегі ұнайтын.

	Бөрілер! Тағы да дала тағысы бөрілер елестеді көз алдына. Шұғай құзының бөктерінде, қыстың бұрқасынды күндерінің бірінде, ақтүтек боранмен араласып, бірін-бірі тістелеп ойнап, өңшең бір көк бөрілер алыста – тау етегінде жортып бара жатыр еді. Бұл онда басына сусар бөрік, үстіне кең мол бұлғын ішік киген әкесінің алдында, үлкен құбақан, ақ шағыр аттың шоқтығында отырған-ды.

	Ақ шағыр ат алыстан бөрілерді көргенде құлағын әлсін-әлсін жымырып, бір түрлі елпектеп, ойқастап, бір орында тұра алмай кетті. Ауыздығын қарс-қарс шайнап, пысқырынып, бір жаққа ала жөнелердей тізгін сүзіп, әкесінің үлкен қарымды қолына есе бермей, тұқыртып тартып барады. Әкесі тізгінді серпе тартып, тебініп, бөрілерге қарай ентеледі.

	– Қарашы, қарашы, әне, бөрілер! – деп қамшысының ұшымен нұсқап, мұның назарын солай қарай аудармақ.

	– Көрдім, көрдім, әке! – деп Тоныкөк те үлкен күпиген жеңімен сол жақты нұсқап қояды.

	– Ә, көрдің бе, бөрілердің қандай екенін? Олар қазір тоқ екен. Тегі, бір жерден олжалы қайтқандай, – деді әкесі өзі де таң-тамаша болып.

	– Әке, бұлар қайда бара жатыр?

	– Шұғай тауының теріскейінде өздерінің апандары бар.

	Олар сонда барып паналайды.

	– Одан соң қайда барады?

	– Одан соң етекке түсіп, тағы да жем іздейді.

	– Оларға жем қайдан табылады?

	– Олар даланың қоңыр аңдарын, төрт түлік малды жейді. Олардың азығы далада. Түріктерде «бөрі азығы мен ер азығы жолында, таңертеңгі ас Тәңірден» деген мақал бар.

	– Қызық екен. Олар неге адамдармен жақындаспайды?

	Қолға неге көнбейді?

	– Оларға өздері бауыр басқан Шұғай құзы ұнайды. Олар онда еркін, көңілді. Ешкімнің босағасын күзетіп, жуынды-шайындыға, қу сүйекке көз сүзіп телмеңдемейді. Аштан өлсе де далада, жемтігін көрсетпей өледі. Олар намысшыл, қарлы боранға, аязға қайыспайды. Күніне жүздеген шақырым жол жүреді. Жейтін азығын жер түбінен болса да тауып жейді. Бірақ, бәрібір өзінің Шұғай құзы мен Өтүкен жынысына қайтып оралады. Қарашы, олар сері, ерке, үйдегі иттерге қарағанда әлдеқайда сергек. Рухы асқақ. Егер олар кісі қолына қараса, әлдеқайда тұқымы құрыған болар еді. Өйткені, олар тек еркіндікте ғана өмір сүре алады. Тәңір оларды солай жаратқан. Олар – Тәңірдің жердегі бейнесі. Түгел түркінің сиынатын киесі. Егер көк бөрі киесі болмаса түркілер баяғыда-ақ жер бетінен жоғалған болар еді. Сол секілді көк бөрі киесін ұмытқан күні де түріктер түркі болудан қалады. Түпкі тегінен, киесінен, рухынан айырылған жұрт дүбәрә, құл-құтанға айналады. Олардың ар-намысы азаяды. Рухы семеді. Шексіз жасиды.

	Тоныкөк шошып кетті. Бір-бірімен жұлысып ойнап, зар желіп алыстап бара жатқан бөрілердің үйіріне ту сыртынан қарап, үндемей отырып қалды. Әкесі де олардың қимыл-қарекетін алыстан бақылауда еді.

	Сол жылы қыс ортасы болғанда, солтүстіктің қатты аязы іргеден қысқанда түнделетіп бөрілердің де қараңғы түнде көздері жұлдыздай жарқырап, мал қотандарының маңына келгені есінде. Олар құйрықтарымен шоңқия отырып, тұмсықтарын көкке білеп, ұзақ-ұзақ ұли бастады. Сонда үлкендер далаға шығып:

	– Жер иесі, мал киесі, көктегі Тәңір қолдай гөр! – деп әр Қотан бірді-екілі нысаналы малдарын дала тағысына арнап құрбанға шалды.

	– Қасқырдың аузы қанамай мал құтаймас.

	– Бөрі жемей, тойып жемейсің! – деп шалдар жемтіктерді атпен тақымға баса сүйреп, ауылдан көз көрім жерге дейін апарып тастады.

	Қыстыгүні қатты ашыққан бөрілер өйтпесе қораға шабатын еді. Ашыққан арландарға қандай төбет иттер де қарсы тұра алмайтын. Осылайша әр күні әр ауылдан бірлі-жарым шығын шығып тұратын.

	Қыс жайлы болған жылдары бөрілер тек қоңыр аңдармен ғана ауқаттанып, қыстанаман-есен шығатын. Тіпті болмаса қиыр оңтүстікке – Хуанхэ қолатына қарай кететін. Ол жақтан оларға олжа көп табылатын. Бірақ, бәрібір бөрілер өздерінің боз жусанды солтүстігін сүйетін. Хэси дәлізі мен Сарыөзеннің солтүстігін, Қыдырхан қиясынан Каспий қиянына дейінгі маң даланың иісін аңсайтын.

	Тоныкөк бөрілер жайында бала кезінен қалған сол бір әсерден әлі күнге арыла алар емес. Ол мына тұрған Тайюаньда туып, одан үш күншілік жердегі Чан-аньға келсе де өзін солтүстіктің көкше бөрісіне балайтын. Бірақ, бұған дейін де Шұғай құзының қысы мен жазын талай мәрте көргені бар.

	Ол Фань рахиптің айтқандарын түгел жадында сақтауға тырысты. Қалғандарын көне бамбук шыпталардан, тері мен сарғайған киіз кітаптарда жазылған дүниелерден оқып-үйренді. Фань рахип оқуды бастамас бұрын оған ең әуелі көнеден келе жатқан Лаоцзы, Коңзы, Сунцзы секілді ағартушы, ойшылдар мен заңшылдардың, тағылымшылдардың, әскери айлакерлердің «Жол және құлық», «Ақылия», «Әскери амал» секілді кітаптарын оқып шығып, олардан түсінбеген сұрақтарын арнайы жазып отыруды тапсырды. Ол үшін алдымен осы аталған кітаптарды кімдердің жазғанын және не мақсатта жазғанын қысқаша сөйлеп беретін.

	Тоныкөк бұл кітаптарды жарты жылда оқып болды және түсінбеген жерлерін белгілеп жазып жүрді. Фань рахип алдымен кітаптың не туралы екенін оның өзінен сұрап, одан соң түсінбеген сұрақтары бойынша сөйлеп беретін.

	Көне заманның тағылымшылдары мен заңшылдарын оқып болған соң, Фань рахип оған тағы да құшақ-құшақ кітап әкеліп берді. Олар Батыс және Шығыс Хань патшалықтары кезіндегі Цы Мацянь, Бань Гулер жазған «Тарихи деректер», «Хан кітабы» секілді кітаптардан бастап, Таң дәуіріндегі Вэй Жэн, Янь Шигоу, Кун Индер жазған «Суйнамаға» дейінгі отыз тоғыз хандықтың тарихы еді.

	– Бұлар – Кіндік қағанаттың екі мың жеті жүз елу жылдық тарихы. Бұдан бұрынғы тарих – Яо, Шун, Юй деп аталатын үш үлкен ақсақалдың тарихы. Одан ары Егінші ата мен Бақташы атаның тарихы. Оларды қосып есептегенде бұл тарих төрт мың жыл арыға кетеді. Иә, мұны да өткендегідей оқы. Түсінбеген жерлеріңді жазып отыр, – деді Фань рахип.

	– Жарайды, ұстаз. Сіз айтқандай бәрін де қағазға жазып отырамын, – деді Тоныкөк. Оған қарап күлімсіреген Фань рахип баланың өз-өзіне деген сенімі мен ынта-жігеріне қайран қалды. Ол әр кітапты қолға алған сайын, Фань рахип сол кітапты кімнің, қашан және не себепті жазғанын және олардың қандай тағдырға тап болғанын қызықты етіп баяндап беретін.

	Бір күні Фань рахип қаладан оралды. Бірақ, тым көңілсіз еді. Тоныкөк одан неге жайсызданып тұрғанын сұрады. Ақсақал еш жері ауырмағанын, тек жаяу жол жүріп шаршағанын айтты. Сөйтті де қамыс бойра төселген төсегіне қисайып жата кетті. Ол жаз айы еді. Әдеттегідей бұл кезде астана Чань-ань от болып күйіп тұрған кез. Тек түстіктегі Циньлин тауының тұнық сулы сай-саласы ғана бейіш бағындай салқын-сабат еді.

	Ақсақал көп ұйықтады. Ол ұйықтап жатқанда Тоныкөк ұстазы жақсы көретін күріш көже жасады. Ішіне шылан, мейіз және көк бұршақ қосып, қыш күбіде қайнатылған күріш сорпасы өте дәмді болатын.

	Қария содан бір кесе ішіп, бойын жазған соң, кеудесіне түскен күмістей ақ сақалын сипап қойып, қырау шалған қас-қабағын жоғары серпе сөйлеп кетті:

	– Сен білесің бе, тағылымшылдардың тәлімі бойынша мемлекетті әйел басқаруға жол қойылмаған. Бірақ, бүгінде Таң мемлекеті ата-баба дәстүрінен жаңылып, ел билігін әйелдің қолына беріп отыр. Бұл деген сұмдық қой!?

	Қарт сөйлеп отырып, Тоныкөкке «осы жөн бе?» дегендей көзін төңкеріп қояды.

	– О заманда бұ заман, мұндайды кім көрген? Тіпті, бүкіл Қытай тарихында мұндай болмаған. Сен бір жерде сондай жазылғанын көрдің бе?

	– Жоқ, ұстаз. Мен оқыған кітаптардың ішінде ондай дерек жазылмаған.

	– Әні! Ондай жазылмаған. Ал бүгін ше? Бүгін патша ағзам бар билікті тоқалы У-Мэйге беріп отыр. Ол қатун емес, тіпті тоқал да емес. Кешегі орда кәнизегі. Марқұм патша Таң Тайзоңның тақымынан қалған байтал, патша ағзамның сол жаман қарды қалайша әспеттеп, қатун дәрежесіне дейін көтергеніне таңмын. Бұл өзі мемлекеттің күйреуіне көрінген болар.

	– Жоқ ұстаз, олай демеңіз, Таң мемлекеті күннен күнге айбаттанып келеді. Шығыста Корей елі мен Түліс түріктерін, батыста Он оқ түріктерін өзіне бағындырды. Енді Тибетті де тізе бүктірмек, – деді Тоныкөк.

	– Әй, баламысың деген! Сен осындай ертегіге сенесің бе? Саған ата-бабасынан берілмеген Корей елі бүгін беріле ме? Су Динфаң Он оқ түріктерін өзіне бағындырды. Бірақ, олар бағынып қарап отырды ма? Таң төрелері онда халықты күнде қырып-жойса, қарумен жасқаса, ол төзім мен мейірім, қайырым жолына қалай сәйкес келеді? Халық ондай қанды кезеп саясатқа, бірін-біріне қайрап салған жымсымалыққа қалай төзбек? Коңзы, Лаузы бұған қарсы.

	– Неліктен?

	– Неліктен дейтінің бар ма? Өйткені Коңзы, Лаузы және Мыңзыдан қалған тағылымшылық жолы адамдарды ең әуелі төзімділік пен қайырымдылыққа, мейірімге тәрбиелейді. Мемлекеттің негізі – патша емес, халық. Сондықтан елдің бірлігі халықтан, ал халықтың бірлігі отбасынан басталады. Ол үшін баласы әкесіне, інісі ағасына, әйелі отағасына міндетті түрде бойсұнады. Ал, отағасы ұлыққа, ұлық патшаға бойсұнады. Сол секілді әкесі баласына, ағасы інісіне, отағасы әйеліне мейіріммен, қайырыммен қарауы шарт. Патша да халқына мейірімді һәм қайырымды болуы керек. Сонда ғана мемлекетте ұлы бірлік, гүлдену болады. Егер біз төрт рейлерді өз бұқарамыз дейтін болсақ, оларға ең әуелі патша ағзамның мейірімін, махаббатын сездіруіміз керек. Олар жаратылысынан Кіндік қағанаттың халқына ұқсамайды. Олардың тілі, әдет-ғұрпы, жасаған ортасы, мінез-құлқы табғаштардан бөлек. Сондықтан олар әманда өздерін Кіндік қағанаттан бөгде сезінеді. Оларды жақын тарту үшін ең әуелі олармен бейбіт қарым-қатынас жасау керек. Олардың тіліне, әдет-ғұрпына, сеніміне, жер-суына тиісуге болмайды. Бұл – олардың басын тігіп қорғайтын құндылықтары. Бірақ, күндердің күнінде олар Табғаш мәдениетін қабылдайтын болады. Арада бірнеше ұрпақ өткенде олардың жан-тәні табғаштармен бірдей болады. Сол кезде толықтай өз бұқарамызға айналады. Тәңір қаған Таң Тайзоң осы мәселелерге көп көңіл бөлген еді. Оған Сун Сымяо, Шуанзаң секілді білгірлер көмектесті. Сол себепті, ол қолға түскен Ілік қағанды өлтірмеді. Одан үйренген Гаузоң да Қара қағанды кешірді. Бірақ, әке жолын ұзаққа жалғастыра алмады. Әйелдің ақылынан шықпады. Қымс етсе көрші рейлерге әскер шығарып, халықтың табан ет, маңдай терімен жиған байлығын төгіп-шашты. Ел-жұрттың үрейін алды. Мұның соңы жақсылыққа апармайды. Бүйте берсе ол да Суй Яңдидің аяғын құшады. Өйткені, Суй патшалығы да осындай соғыстардың кесірінен күйреген.

	Фань рахип назалы еді. Ол осы жерге дейін сөйлеп келіп, бәрінен күдер үзгендей басын шайқап, одан соң Бұрхан тәңіріне құлшылық етіп, көзін жұмып, ұзақ отырып қалды.

	Қайтып сөйлемеді. Сол күні таудағы ғибадатхананың шырағы ерте сөнді. Тоныкөк те қызыл іңірден төсегіне бас қойды. Бірақ, бәрібір көпке дейін көз ілмеді. Тау қойнауындағы бұлақ суларының сылдырына, орман-тоғай мен түнгі құстардың шуылына құлақ түріп жатып, Фань рахиптің манағы айтқандарын тағы да ой елегінен өткізді.

	«Тарихи жазбалардан» «Сүй кітабына» дейінгі отыз тоғыз хандықтың тарихы оның қамау терін шығарды. Оның үстіне «Тоғыз тараулы есеп» пен көнеден келе жатқан «Жұлдызнама», амал-білік ілімі тағы бар. Соңғы кезде Фань рахип оған осы дүниелерді де оқып шығуды жүктеген еді. Тоныкөктің бұған тура бір жыл уақыты кетті. Әсіресе, танымайтын иероглифтер жолына көп бөгет болды. Мұндайда Фань рахип оған осы иероглифтерді бір-бірлеп түсіндіретін. Кейбірін көне кітаптардан қарайтын.

	Осыншама көп дүниелерді оқи отырып Тоныкөк бір нәрсеге қайран қалатын. Ол осы күнге дейін өз елінің – түркі халқының тасқа басылып қатталған тарихының жоқтығы еді. Бақса, ерте заманнан бергі Орта Жазық тарихшылары түркілер мен олардың ата-бабаларын түгелдей жабайы, қанқұйлы қылып көрсетіп келіпті. Тіпті олардың аттарын да жыртқыш аңдарға қолданатын таңбалармен өрнектеп, сұрқия, адам айтқысыз тағы, жалмауыз, шетінен жезтырнақ етіп көрсетіпті. Ол бойынша батыстағы, шығыстағы, қиыр солтүстік пен шалғай теңіздердегі халықтың бәрі жалғыз көзді жалмауыз, денелерін түк басқан ұзын құйрықты құбыжық, пәле-машайықтар еді. Мұндайды естіген адамның аза бойы қаза болар еді. Бір қызығы – осы пәле-машайықтардың ең қауіптісі солтүстіктегілер делінген. Сондықтан Цинь Шихуаң дәуіріне дейін де біраз бектіктер өздерінің солтүстігін ұлы даламен бөліп тұратын, пәле-қазадан сақтайтын шағын қорғандар сала бастаған. Мың жыл, бәлкім одан да ертеректе Кіндік қағанатты мекендеген халықтар солтүстіктегі аң терілерін киген атты жабайыларды осылай тежемек болған. Бұлай етпей оларға жаяу-жалпы, найза-қылышпен төтеп беру мүмкін емес еді. Сол себепті Цин Шихуаң Кіндік қағанатты біріктірісімен, жабайыларды Сарыөзеннің оңтүстігінен қуып шығып, манағы шолақ қорғандарды бір-бірімен тұтастырып, Ұлы қорған салды. Иә, Қытай тарихының берер тағылымы осылай. Тым ертедегі тарихи кітаптардың бәрінің айтар ойы – тек Кіндік қағанаттағылар ғана адам, ал оның айналасындағылар түгел адам бейнелі жыртқыш хайуандар. Тоныкөктің соңғы көрген кітаптарында ертеректегі Чжан Цянь мен Суан Цзанның Батысқа сапарынан кейін ғана хансулар шалғай батыстағы елдерді адам ретінде елестете бастағаны байқалады.

	Тоныкөкке мұның бәрі тым қызық сезілді. Өйткені, бұл кезде түріктер батыстың батысында да ел бар екенін білетін және оларды өздерімен терезесі тең ел ретінде сезініп, қарым-қатынас жасайтын. Бірақ, түріктер де дүниеде түркі нәсілін ең биік, текті нәсіл деп есептейтін. Өйткені олардың бар киесі, қолдаушы пірі көк бөрі еді. Олардың ойынша түркіден басқа халықтар да адам, бірақ олар көк бөріден тумаған. Осы сезім, тек осынау асқақ рух оларды сайын дала төсінде одан сайын қанаттандырар еді. Қара қағаннан естуінше, түріктер Істеми, Тоң Ябғұ қағандардың заманында шығыста Корея мен батыста Римге дейінгі елдердің бәрімен қарым-қатынас жасаған. Түліс түріктері Кореяны – оның солтүстігіндегі Когуре елін өзіне ең жақын шекаралас тату көрші ретінде бағалаған. Орта Жазықпен де қарым-қатынасы мүлде жаман болмаған. Арада бейбіт, тату-тәтті кезеңдер көп болған. Ал Тибетпен көбінде алыстан сыйласқан. Бірақ, Чань-Аньннан батыс елдеріне баратын керуен жолдарына таласып, ара-тұра қақтығысып қалып жататын. Істеми, Тоң Ябғұ секілді білікті қағандардың, күлік қағандардың заманында Тардуш түріктері Анеткек25, Персия, Араб және Рим елдерімен де жиі барыс-келіс жасап тұрған. Соған қарағанда Түркі жұртының және оның даңқты қағандарының дүниенің шартарабы мен ондағы халықтар жайлы түсінігі терең болған. Өйткені, олар Шығыс пен Батыстың жүрек тұсында, жан-жаққа назарын еркін сала алатын ашық кеңістікте еді. Өздерін ынтық қылған шепке жету үшін олар желден жүйрік жануар – арғымақ азбан аттарға тақым артар еді. Осылайша көктегі Тәңірдің, жердегі Бөрі иесінің кереметімен түріктер жұмыр жердің бір бетіне еркін құлаш жайған-ды.

	Тоныкөк ұйықтай алар емес. Айдарын бұлқынтып, тағы бір қырынан аунап түсті. Оқыған-тоқығанын жадынан шығармайтын көсем ойлы бала күннен күнге кемелденіп, әр күні осындай ұшқыр ойдың жетегінде көпке дейін көз ілмейтін болды...

	Ербұлан соңғы үш күн бойы «Отырар» кітапханасына барып, Таң дәуірінің тарихын және оның деректерін бас алмай оқыды. Кезінде өзіне дейінгі Қытайтың отыз тоғыз патшалығының тарихын оқыған Тоныкөк Қытайдың кейінгі дәуірдегі тарихшыларының қаламына ілініп, өзі де тарихта мәңгі қалған екен.





Төртінші тарау


	ШИРЫҒУ




	Мен білікті Тоныкөк, Табғаш елінде тудым.

	Ол заманда Түркі халқы Табғаш

	қағанға бағынышты еді.

	Білге Тоныкөк ескерткішінен





ШҰҒАЙ ҚҰЗЫНЫҢ БӨРІЛЕРІ




	Тоныкөк У-тай тауындағы Фань рахиптің қасынан кетерде оның осында болғанына төрт жыл толған еді. Жасы он жетіде еді.

	Кетерінде Күлік бек те одан қалғысы келмеді. Фань рахип жалғыз қалатынына назалы еді. Ол тым жүдеу болатын. Бүгінде соншама жыл тау жастанып, өзін Будда тәңірі мен тағылымшылық жолына арнаған қарияның пікірімен санасатын да ешкім қалмағандай. Оның астанадан көңілі қалғаны сондай, өзінің өмірлік ұстанымдарын тек тәрки дүниеге барудың ең адами, тақуа жолы деп біліп, соған ғана разы еді. Қария ішкі және сыртқы болмысымен пірәдарлық ғұмырдың соңғы уақыттарын мағыналы да мәнді өткізуге үнсіз кіріскен-ді.

	Тоныкөк талай уақыт өзіне білім нәрін берген ұстазына дән риза еді. Берген білімі үшін Фань қазірет бұдан соқыр жармақ та талап еткен жоқ. Қайта мұның өзінен бір нәрселерді үйренгені оған үлкен күш-қуат сыйлады. Ол өзінің бәрібір қоғамға керек екенін сезінді.

	Одан кезінде атақты Ли Цзидің ұлы Чуй Цзин-ие де дәріс алған еді. Фань рахип ол туралы бұған әлденеше рет айтқан болатын. Сол себепті Тоныкөк астанаға барып, Чуй Цзин-иемен кездесуге асықты. Бірақ, Фань рахиптің тау қойнауындағы көне ғибадатханада жападан-жалғыз қалып бара жатқанына да қабырғасы қайысты. Күлік бекке:

	– Сен кетпей-ақ қойсаң қайтеді? – деді. Бірақ Күлік бек бәрібір қолға қарайтын.

	– Астанаға барып, Ли Цзай төренің қол астында жұмыс істесем бе деп едім, – деді ол шарасыздығын жасыра алмай, – әйтпесе Фань рахиптен бұрын аштан өлетін шығармын.

	– Бұған дейін де өмір сүріп келдік қой.

	– Иә, аң-құс аулап, жабайы цай жеп, өмір сүрдік қой. Қала болса шалғай.

	– Енді ше?

	– Енді олай ете алмаймын. Қалаға барсам ба деймін. Онда көптеген таныстарым бар. Өз күнімді өзім көрейін. Бұлай жүрген қол болмас.

	– Тым болмаса бір ай қарай тұр. Кейін бір амалын табармыз.

	– Оған да жағдайым келмес пе екен...

	– Келеді. Мен еңбегіңді төлейін.

	Тоныкөк жанында қалған бақыр ақшаларының біразын оған, енді біразын Фань рахипке берді.

	Рақметін айтып жолға түсерде Фань рахип оның қолын қимастықпен алып, тереңнен толғап бүй деді:

	– Балам, қайда жүрсең аман жүр. Талабыңа нұр жаусын. Мен өз өмірімде талай шәкірт тәрбиеледім. Олар Хуася26 топырағының түкпір-түкпірінде маңдай терін төгіп жүр. Мен олардан ең алдымен елеңшіл, ойға шүлен, парықшыл болуды, кісілік пен талантқа тел қарауды, әке-шешеге қайырымды, үлкенге ізетті, кішіге мейірімді болуды, туған жерін сүюді талап еттім. Мен олардың ең әуелі нағыз адам болғанына сенемін. Өйткені, олардың діңі жақсы суарылған. Сен де солай боларсың, балам. Мен сенің талантыңа тәнтімін. Менің шәкіртім болған уақытыңда бір айтқанымды екінші қайтып айтқызбадың, бір сұрағаныңды екінші қайта сұрамадың. Менің жақсы көрген шәкіртіме лақап ат беретін әдетім бар еді. Сол бойынша босаға аттап алыстап бара жатқан саған да Ашиде Юаньчжэн деген ат берейін. Мағынасы – Ашиде әулетінен шыққан нағыз ғұлама деген сөз. Сен осы атқа лайықсың, балам. Ендеше жортқанда жолың болсын! – деді.

	Тоныкөк ұстазына қайта-қайта иіліп тағзым етіп, табғаштардың салтымен екі қолын жүптей жоғары көтеріп қош айтысты. Балтырын таңып, айдарын төбесіне түйген ол жалпақ қамыс әпкіштің бір басына киім-кешегін таңып көтеріп алды да, ғибадатхананың аяқ жағындағы жалғыз аяқ жолға түсті. Біраз жүріп, ғибадатхана көзден ғайып болатын айланбаға келіп артына қарап еді, Фань рахип сақал-шашы қудай болып, соңынан қарап тұр екен. Бұл тағы бір рет басын иіп, қолын бұлғады. Фань рахип те соңғы рет қолын бұлғап қала берді.

	Ертемен У-тай тауынан аттанған ол кіші бесінде жаяу Чань-аньға жетті. Гочэн қақпасынан кірген бойда бірден солтүстікке созылған көше бойымен тіке тартып келіп, үлкен хан базарға бұрылды. Хан базар баяғыдай у-шуға толы екен. Иін тірескен елдің ішімен баяғы Меңүтай шораның ләпкесіне қарай жүрді. Күн ұясына батуға таяса да, қапырық ыстықтың беті әлі қайтар емес. Терлеп-тепшіп ләпкеге таяп қалғанда Меңүтай да оны алыстан көре қойды. Кездеспегелі көп болған екеуі құшақтасып көрісті.

	– Тез киімдеріңді ауыстыр, күн ыстық! – деді Меңүтай.

	– Айтпаңыз, мен таудың салқын ауасына үйреніп қалып едім, тіптен шыдай алар емеспін! – деді Тоныкөк те арт жаққа өтіп, киімін абың-күбің шешіп жатып, – Түу, жүре-жүре аяғым қоңыстанып кетіпті-ау!

	– Құр аттың жүрісін жүрсең қоңыстанбағанда! – деп Меңүтай оған табаны қатты қара ағаштан жасалып, түйе терісімен қайылған сүйретпе шорық әкеліп берді. – Мә, мынаны киіп ал, бұл қандай ыстыққа да зауал. Аяққа жайлы.

	– Рақмет, ұстаз! Енді нағыз табғаш болатын болдым.

	– Несі бар, елің қалай болса, бөркің солай деген. Онсыз да табғаштың жоғары білімін төрт жыл оқып, енді Гоцзыцяньге түсейін деп келіп отырсың.

	– Түсе алам ба, ұстаз?

	– Түсесің. Өйткені, сен Табғаш елін табғаштардан артық білесің. Әлгі Фань рахип мұндағы билік иелерінің көбін оқытқан деседі.

	– Оның бір шәкірті Чу Цзин-ие екен, атақты Ли Цзидің ұлы.

	– Ли Цзи қазір Корей соғысында жүр. Ұлы осында. Сен Фань рахиптің сәлемін оған жеткізіп сөйлесуің керек. Мен оны Фань ұстазды өте құрметтейді деп естідім.

	– Солай ма?

	– Солай. Біз оны сарайдағы түрік төрелері арқылы іздеп табамыз.

	Тоныкөк сол күні Меңүтай шораның тұрағына жайғасты. Ертемен ол екеуі Тайцзи сарайындағы түрік ұлықтарымен кездеспек болды. Түліс түріктері Таң бодандығына түскен жылы мұнда марқұм патша Таң Тайзоң жүз қаралы түрікті жұмысқа алған болатын. Бүгінде олар Ұлы Таң мемлекетінің түркі бұдынына қатысты саясатын жүргізудің негізгі тірегіне айналған-ды. Таң ордасы оларды түріктің әрбір рубасыларының балаларынан талдап алған болатын. Бұлар өз кезегінде сол рубасыларының аяқ астынан бүлінбеуі үшін сарайға берген кепілі іспетті еді. Сарайға келгенде бұлар 13–14 жастағы балалар болса, енді бәрі де қырықтың қырқасынан асқан-ды.

	Меңүтай олардың бірнешеуін танитын. Бірақ, бірден кездесудің сәті түспей қойды. Енді не істерін білмей жүргенде бір күні талма-тал түсте, дәл түскі самырдың уақытында Гочэн базарынан баяғы бөрі байрақты Үнбені кездестірді. Үнбе де мұны көрген жерден құшағын айқара ашты. Екеуі емен-жарқын кездесіп, ентігін басқан соң, Меңүтай оны ана жолы берген уәдесі бойынша қабақханаға бастады. Гочэн базарында қабақхана көп еді. Солардың ішінде жерлік «Дукаң» арағын сататын, қой етінен қуырдақ қуыратын, ысытылған пэйпи божымасы тағы бар ауаша қабақханаға бастады. Меңүтай оны алдымен қой еті қуырдағымен және жергілікті көмеш сорпасымен, ысытылған «Дукаң» арағымен күтті. Көмеш сорпасы бұл өлкеде ескі ғұндардан қалған. Қойдың сорпасына отқа көмген көмешті турап жейтін ескі әдет еді. Шараптың және көмеш сорпасының қызуымен желпіне сөйлеген Үнбе бұған талай жайдың бетін ашты.

	– Қазір Табғаш қолы Корей түбегін жаулап алудың аз-ақ алдында тұр, – деді ол тостағанын соғыстырып қойып, – Пэкчені а дегеннен басып алған ғой, бірақ пэкчеліктердің қарсылығы көпке жалғасқан көрінеді. Пэкче астанасында қоршауда қалған Табғаш қолына көмекке Лю Ренгүй барыпты.

	– Иә, ол әлгі Ли И-фу сарайдан қуған ұлық қой. Еңбек көрсетудің орайы келген екен оған.

	– Дәл айтасыз. Оның айы оңынан туыпты. Пэкчеге көмекке келген Жапон елінің төрт жүз кемесін түгел өртеп, қоршауды бұзып, қаланы қайтарып алыпты.

	– Мәссаған! Бұл Табғаш тарихында болмаған жеңіс қой.

	Солай ма?!

	Меңүтай қорқорын сорып отырып, басын жұлып алды.

	– Солайы солай, бірақ Солтүстіктегі Когуре елі әлі бағынбай жатқан сыңайлы. Онда Ли Цзидің қолбасшылығымен Су Диңфаң, Шуе Рэнгуй секілді сардарлар соғысып жатыр дейді, – деп Үнбе алдарындағы шарапты алып қоюды ұсынды. Екеуі тостаған толы шарапты бастарынан асыра-асыра қағып салып, ауыздарын жеңімен сүртіп, мәз-мейрам болып, көңілді әңгімені одан әрі жасғастырды.

	– Сенше олар Когурені ала ала ма?

	– Алады. Алатын себебі бұларға түбектегі Силла мемлекеті әскерімен көмектесіп отыр. Пэкчені алғанда да олардың көмегі болған деседі, – деді Үнбе Меңүтайға мына қызықты көрдіңіз бе дегендей ойлы көзбен күлімсірей қарап.

	Меңүтай басын шайқады.

	– Бәсе, табғаштардың онда қайтып жолы бола қойды десем, азғана корейді біріне-бірін салған екен ғой.

	– Үйтпей бола ма? Кезінде Түркі қағанатын құрған Түмен, Мұқан қағандар да түстіктегі қытайлық Чжоу, Ци патшалықтарының араздығын пайдаланған болатын. Бұл бұдан жүз жыл бұрынғы жағдай. Мүмкін мұндай айла-шарғыны ертеректе ата-бабаларымыз Хан патшалығынан үйренген болар.

	– Ол да мүмкін. Қалай дегенмен де жаттарды жаттардың қолымен жою, уды умен қайтару табғаштардың ата-бабасынан қалған әдеті ғой! Кеше Он оқ пен Түліс түріктерін де осы әдіспен шөкелеткен жоқ па?

	– Жөн сөз! Силлалықтардың Табғаш әскерін шақырғанда бір ойлағаны бар секілді. Түбектегі үш ел – Когуре, Пэкче және Силла, бәрі де аралды өз күшімен біріктіргісі, жеке-дара үстемдік еткісі келеді. Мақсаттары солай болған соң олар кімнің күшін болса да осы мақсатқа пайдаланғысы келеді. Бұл үшін Пэкче Нара еліне арқа сүйесе, Силла Табғаш қағаннан көмек күтіп отыр.

	– Сонда Силла бәрібір билікті Табғаш мемлекетіне бере қоймайды дейсің ғой?

	– Түбі солай болатын секілді.

	– Онда Табғаш қағандікі құр далбаса деші?!

	– Иә, Гаузоң алды-артын болжай алмай қалды. Табғаш қолы Пэкче мен Когурені тұтастай басып алған жағдайда да Силла елі Табғаш мемлекетінің көңілін уақытша жайландырып қойып, артынан өз дегеніне жетеді.

	– Рас па?

	– Көр де тұр, аға, силлалықтар бұған бекер арсалда болып жүрген жоқ.

	Меңүтай ойланып қалды. Қорқорын арт-артынан сорып, түтінін ауаға жайып жіберді де, тостағанды қолына алып:

	– Кел, бауырым, сендей есіл ермен бір кездесіп сөйлескеннің өзі үлкен ғанибет. Бұрынғылар айтқан екен, көп жасағаннан сұрама, көпті көргеннен сұра деп. Сен жас болсаң да көпті көрдің. Талай дегдармен дастарқандас болдың.

	Кішкене кезіңнен орда маңында өстің. Таныстарың да көп. Бәлкім, Ли Цзидің ұлы Чуй Цзин-иені білетін шығарсың?

	– Оны Ашына Низек менен де жақсы таниды.

	– Ашына Низек?

	– Иә, Ілік қағанның немере ұлы Ашына Низекті айтам.

	– Ол осында ма?

	– Осында. Іліктің тағы бір немересі Ашына Бөнем де осында. Жақыннан бері Батыс түріктегі Он оқ жұрты бүлініп, Тибет қол астына қарағаннан кейін, патша ағзам бұрынғы Шығыс түрік иелігіндегі елдерді басқаруды күшейте бастады. Сол себепті бұл екеуін Тәңірқұт басқақтығына жіберіп, ондағы ел-жұртты тікелей бақылуына алмақ.

	– Демек, оларға өте сенетін болды ғой.

	– Сенеді. Өйткені, бұлар қашаннан бері Орда тәрбиесін алды емес пе!

	– Ендеше, сен Ашына Низекке Тоныкөктің жағдайын айтсаңшы. Ол бізді Чуй Цзин-иемен кездестірсін.

	Үнбе екі алақанын біріне-бірін қағып-қағып жіберіп:

	– Ой, аға, несіне алаңдайсыз, сол да сөз бе, тәйірі! Мен сізді онымен ертең-ақ кездестірейін, – деді.

	– Кіммен?

	– Чуй Цзин-иемен. Мен Ашына Низекті тауып, ертең ол екеуін де осында ертіп келейін.

	– Онда ерледің!

	– Кәне, ағатай. Мұндай талабы таудай жігіттен қолдан келгенді несіне аяйық. Тек бәрі де сәтімен болсын. Кәне, сол үшін тағы да алып қояйық! – деп Үнбе тостаған толы шарапты тағы да басынан асырып тастай салды.

	Меңүтай да іркілмей тартып алды. Екеуінің де көзіне бұл дүние бал-бұл жайнап, астанадан шалғай Шұғай құзын мекендеген бағзы бір түркі тайпаларының әуеніне басты. Көз алдарында кең көсілген Шұғай құзы, оның төбесінде қалықтаған ақша бұлттар мен шырқау көкте шыр айналған кереге қанат қырандары, алалы жылқы, ақтылы қой өрген қырат-қырат белдері, көне заманның киіз үйлі алқа-қотан ауылдары елестеді.



	Шұғай құзы, Шұғай құзы,

	Ар жағында Өтүкен.

	Қайда менің асау тайым

	Бала күні үйреткен?

	Күн күркіреп, жаңбыр жауды,

	Кемпірқосақ асылды.

	Көз жасымды төгіп алып

	Сағынышым басылды.



	Түркі сарбазының Сарыөзеннің оңтүстігінде жорық жолында жүріп, ауылын аңсап айтқан осы бір әнін олар қайта-қайта шырқады. Шырқай-шырқай мас болды.



	Теле суы,

	Шұғай тау бөктерінде.

	Көк күмбезі төбеден төңкерілген.

	Зеңгір аспан, маң дала,

	Жел шайқаса –

	Шалғынның арасынан мал көрінген.



	– Шіркін, мұны Моншақ та қосылып айтса ғой! – дейді Үнбе.

	– Ол кім тағы?

	– Ол – менің досым. Ол – нағыз ержігіт. Көресіз, одан бірдеңе шығады әлі!

	Меңүтай оның не жөнінде айтып отырғанының байыбына бара алмады. Мүмкін осында патшаға жақын ұлықтардың бірі болар. Тірісінде тегін Ли-ге өзгертіп, өлгенде патша қабіріне жерленетін шығар. Одан басқа не тындырар? – деді ішінен.

	Кәйіп болып отырып, тағы қанша кесе шарап ішкендері де естерінде жоқ. Тек Тоныкөк жалыға бастады. Жалынып жүріп Меңүтайды қабақханадан әрең дегенде алып шықты. Ал Үнбе тәлтіректеп, есі шығып, жаңағы әнді қайталап, көше бойымен Хуанчэнге – Ханқорғанға қарай кетті





ЧУЙ ТӨРЕ




	Қанша масайып кетсе де, ертеңінде Үнбе Меңүтайға берген уәдесін орындады. Оны Ашына Низекпен және Чуй Цзин-иемен кездестірді.

	Кешегідей шерінен шығып шалқымаса да Меңүтай мен Үнбе екеуі сыйлы қонақ Ашына Низек пен Чуй Цзин-иенің көңілін табуға тырысты. Сөз-ләміне қарағанда Ашына Низек пен Чуй Цзин-ие бұрыннан жақсы таныс секілді. Еркін ішіп-жеп, емен-жарқын сөйлесіп отырды. Бір кезде Меңүтай шора тостаған толы шарапты алып:

	– Мәртебелі Цзин-ие төре, Қара көктің тұқымы, жаны бір, ділі бір Ашына Низек бауыр, бүгін сәті түсіп, Таң мемлекетінің астана-байтағында сіздердей асыл текті бекзаттармен дидар ғанибет әрі дәм ғанибет болып отырмын. Бұл бақытқа ие еткен жасаған ием – Тәңірге мың да бір рақмет! – деді сөзін салмақтай бастап, – Бұрынғы өткен әулие бабалар, тағылымшылдар мен мағрипаткерлер – адам тек өз бауыр еті баласына ғана емес, өзгенің баласына да өз перзентіндей қараса, жақсылық жасаса, оның сауабы өз баласын тәрбиелегеннен әлдеқайда артық болады деген екен. Мен де сондай сауапты істің жолында жүрген пендемін. Бірақ қолым қысқа. Жоқтық жомарттың қолын байлап, ойға алған ісімді діттеген жерге жеткізе алмай, жігерім құм болып жүрген жайым бар. Сол үшін сіздей біртуар, дегдар төрелердің күш-көмегіне зәрумін. Айтайын дегенім – мына отырған айдарлы ұл туралы еді. Өзі Шұғай құзын мекендеген Ашиде Оғұз бектің кенже баласы. Тайюаньда туып, табғашша тәрбие алған. Чань-аньға келгеніне төрт жыл болды. Осы уақыт аралығында У-тай тауындағы пірәдар Фань рахиптің қол астында болып, одан амал-білік, тағылымшылдық, заңшылдық ілімдерін және Сунцзы мен Сунбиннің әскери амалын, «тоғыз тараулы есеп» пен «жұлдызнаманы», бұған дейінгі отыз тоғыз хандықтың тарихын оқып шықты.

	Білімін шыңдаудай-ақ шыңдады. Енді бұған Гоцзыцзяньге түсіп, аты затына сай біліктілік алуына, Табғашқа қараған Түліс түріктерінің арасынан топ жарып көзге түсер, патша ағзамның сенімін ақтар атпал азамат болуына сіздей дегдардан бір ғана көмек керек болып тұр. Табғаш халқында сонау Коңзы заманынан келе жатқан «білімді тегіне қарап берме, бейіміне қарап бер», – деген аталы сөз бар еді. Мұндайды түркі бұдыны: «бұлақ көрсең көзін аш», – дейді. Ендеше сіз болып, біз болып бұл жігітті желеп-жебеп жіберсек деймін.

	– Бәрекелді, бауырым, бұл жігіт Таң елінің бесігі Тайюаньда туып, атақты Фань рахиптен білім алып, енді талайға арман болған, аңыз болған Ұлы Таң елінің байтағы Чань-ань қаласына дәм тартып келіп қалған екен. Өлместің жолын іздеп, өмір бойы оқымаған кітабы, термеген шөбі қалмаған, Қытай тарихының арғы-бергісін түгел толғаған, кезінде марқұм патша Таң Тайзоңмен де табақтас болып, оған «ел басқару» мен «бой басқарудың» сан қилы жолын нұсқаған, Тайбай тауының пірі, жүз жасаған Сун Сымяо тәуіптен тәрбие алған Фань қазіретті ұстаз тұтса, бұл өреннің тасы өрге домалады дей беріңіз. Қанеки, сол үшін ақ жол тілеп, алып қояйық! – деп Чуй Цзин-ие кесесін үшеуімен кезек-кезек соғыстырып, шарапты шалқая тартты.

	– О, бәрекелді, мұндайда ішкен шараптың буы да бойға тез жайылмай ма! – деп Ашына Низек сақпысын сайлап, дастарқан толы тағамға бас қойды.

	– Жеңіздер, ішіңіздер! – деп Меңүтай дастарқанды айналып бәйек болып жүр.

	– Шіркін-ай, осындайда солтүстіктің сұлу сазына да құлағыңды тоса отырсаң! – деп Үнбе тостаған толы шарапты көтеріп, Чуй төренің қасына келді:

	– Мәртебелім, сіз – Ұлы Таң мемлекетінің атақты сардары, ел қорғаны Ли Цзидің ұлысыз. Сіздің әкеңіз Таң мемлекетінің қабырғасы қатайып, айбыны артқан ел болуына өлшеусіз еңбек еткен. Жасы жетпістен асса да әлі де ел шетінде, жау өтінде жүр. Оның керемет айла-амалының арқасында Когуре елі тізе бүгуге шақ қалды. Кезінде сайыпқыран шығауыл тайсанғұн Ли Цзин екеуі қос бүйірден ұтылап, Ілік қағанды қолға түсіріп, Түліс түріктерін тыныштандырып еді. Одан кейін де Корейге үш мәрте жорық жасап, енді соның соңғысында жеңіс туын желбіретіп отыр. Түрік жұртында «әкеден ұл туса игі, әке жолын қуса игі» деген аталы сөз бар. Бүгінде сіз де сол ұлы әкеңіз секілді Таң мемлекетінің айбынын асыру жолында жанқиярлықпен еңбек етіп, баһадүр – ел сұлтаны деген атқа ие болдыңыз. Бұл да болса атадан балаға жалғасқан тегеуріндіктің, тектіліктің белгісі. Сондықтан бүгінгідей алмағайып заманда сіздей дегдардың саясына тартып, қайыр-дұғасында жүрсек, біздей пақырға одан артық не керек? Ендеше, қаншама жүрекжарды сөзіміз болса да соның бәрін сарқып айту қиын-ақ. Айтылмай қалғаны мынау кесе толы буырқанған бал шараптың ішінде деп ойлаңыз. Менің де сізге жүгініп айтар бір дәтім, осы баланың жайы еді. Қалайда бір көмегіңіз тисе екен! – деді.

	– Рас айтады. Мен де бұл баланың талантына тәнтімін.

	Түріктерде «сүйреп салған тазы түлкі алмайды» деген қанатты сөз бар. Талабына таланты сай болмаса сіздің алдыңызда құр бекерге тасын төрттен қоя ма! – деп Ашына Низек те батыл-батыл сөйлеп тұр.

	Сол-ақ екен:

	– Мен мына отырған Ашына Низек пен өзіңіздің ақ әділ пейіліңізге ризамын, әрі бұл бала жайында айтқан сөздеріңізге кәміл сендім. Ендеше, талабына нұр жаусын.

	Мен мұны Гоцзыцзяньге кіргіземін! – деп аға шөнең Чуй Цзин-ие кеудесін бір-ақ ұрды.

	Отырғандар өре түрегелді. Тостаған толы шараптарын қос қолдап, бір-бірімен соғыстырып, теңдессіз шалқып ішіп мас болды.

	– Мәртебелім, бүкіл Таң мемлекеті әкеңіздің және сіздің арқаңызда ел болып еңсе көтеріп тұрған жоқ па!

	– Иә, кезінде марқұм Тәңір қаған Таң Тайзоң сіздің әкеңіз туралы: «Сүй патшалығының ұлы қорған салдырғанын қайтейін, онысы менің сайыпқыран сардарым Ли Цзидің бір басына татымады ғой!» – деп бекер айтпаған болар.

	– Жөн сөз. Содан ғой, Корей жорығынан қайтып келе жатқанда марқұм патшаның әкеңіздің жарақатын сауықтыру үшін сақалынан дәрі жасап бергені.

	Ашына Низек, Үнбе және Меңүтай үшеуі үш жақтан мақтағанда Чуй төре қылпылдап отыра алмай кетті.

	– Рас айтасыңдар, мырзалар! Марқұм патша әкеміздің қадіріне жетудей-ақ жеткен-ді. Сөйте тұра күдігі де болған-ды.

	– Не дейсіз? – Меңүтай оның сөзін бөліп жіберді. – Сонда Тәңір қаған өзінің ең сенімді сардарын күдікке қалай қиды екен?

	– Иә, өзім өлген соң, мұрагер патшаның әлсіздігін пайдаланып, елді дара билеп кете ме деп қауіптеніп, әкемді Гансуге дуанбасы етіп жіберіпті. Сонда мұрагер ұлына – қазіргі патша Гаузоңға бүй деген дейді: «Егер Ли Цзи менің ұсынысымды бірден қабыл алып, алды-артына қарамай бұйырған жаққа кетсе, онда оның ойында дәнеңе де жоқтығы. Кейін қайта шақырып алып істетуіңе болады. Егер бұйрықты естіген заман қабағын шытып ойланса немесе айналсоқтап барғысы келмесе, онда ойында қалайда бір мақсатының барлығы. Онда ебін тауып көзін құртқайсың». Бірақ, әкем бұйрықты алысымен бала-шағасына да бармастан бірден Гансуға аттанып кетіпті. Мұны көрген Таң Тайзоң ұлына: «Бұл адамға сенуге болады. Сен таққа отырған соң оны кері шақырып алып, уәзірлікке қайта тағайында», – депті. Марқұм патшаның әкеме сенгені сондай, оған: «Мен өлген соң Чансун-Ужи екеуің ұлыма бас-көз болыңдар, алжасып аяғын шалыс басып жүрмесін», – деп тапсырып кетіпті.

	– Әкеңіз бір сынақтан сүрінбей өткен екен, – деді Үнбе жұлып алғандай.

	– Өтуін өтті. Бірақ, Тайзоңның соңғы үмітін ақтай алмады.

	 – Онысы қалай?

	– Әкеме мұрагері Гаузоңға бас көз-бол дегені бар емес пе? Бірақ сол уәдеден шыға алмады.

	Чу төре әлдекім естіп қоймасын дегендей жан-жағына жалтақтап қарап қойды:

	– У-Мэйді қатундыққа көтеру мәселесінде ол Чансун-Ужи, Чу Суйлян, Шан Гуан-и секілді уәзірлердің жағында бекем тұра алмады. Егер әкем келісім бермегенде Гаузоң У-Мэйді қатундыққа көтермес еді. Енді келіп, оның кесірі бүкіл Таң мемлекетіне тиіп отыр.

	– Қалайша, төрем?

	Чуй Цзин-ие айтсам ба, айтпасам ба дегендей ойланып отырды да, қанталап жасаураған көзін аспанға тігіп, басын шайқады:

	– Тоба, бұл әйелдің бар ойлағаны хан билігі екен! Патша ағзамның көзі тірісінде ешкімге дес бермей, билеп-төстеп алған адам оның көзі жоғалса не істемейді. Осы күннің өзінде ордада не болып, не қойып жатқанын жүміле жұрт біледі. Тек демдерің іштеріңде болсын, су ішерлігіміз болса, әлі талай жағдайды көзіміз көрер.

	Қанша кәйіп болса да Үнбе Чуй төренің сөзінен оның Тайцзи сарайындағы сұлу ханымға іштей өш екенін байқады. Ашына Низек те бір бармағын ішіне бүгіп қойды. Сөздің мөрті келгенде Үнбе ішінде жүрген бір сұрақты төтесінен қойып қалды:

	– Чуй төре, кезінде Тәңір қаған Таң Тайзоң он төрт ұлының ішінен неге осы күнгі патшаны мұрагерге таңдады екен?

	Чуй төре ойланып барып жауап берді:

	– Бұйрық солай болды. Әйтпесе, бұл патша болады деген елдің үш ұйықтаса түсіне кірмеген-ді. Елдің бәрі үлкен ұлы Ли Чэнцянь болады деп жүрген-ді. Тәңір қаған өзі де Ли Чэнцяньнің сегіз жасар кезінде оны тақ мұрагері деп жариялаған болатын.

	– Ендеше, Тәңір қаған артынан неге айнып қалды?

	Үнбе қадалған жерінен қан алатын қу еді. Сөз төркінін құрттай қуалап, Чуй төрені тығырыққа тіреді. Кесе-кесе шарап ішіп ауырлап қалған Чуй төре басын толғап, көзін аударып-төңкеріп отырып, сөзін қайта сабақтады.

	– Неге айнып қалды дейтінің бар ма! Бәрі де Ли Чэнцяньнің өзінен болды. Тәңір қаған оған қаршадайынан тағылымшылдық пен ел басқару ілімінен тәлім-тәрбие бергізді. Бірақ айналасындағылар оны болашақ патша деп тым қолпаштап жіберді. Солай бола берген соң күннен-күнге масайрап өзі де жер-суға сыймай кетті. Ол кішкентай кезінен мына сіздерді – түріктерді жақсы көретін. Атқа мініп, түрік болып ойнайтын. Кейін ержеткен кезінде де солай болды. Ылғи да өрен жүйрік, арғымақ аттарды ұстап, қару-жарақ асынып, саятқа шығатын. Садақ атуға, қылыштасуға машықтанатын. Бір жолы ол биіктігі сегіз ци27 келетін мыс ошақ және алты бүйірлі алып тайқазан құйдырыпты. Сосын ұры-қары, тентек-тебіздерді қасына жинап, елдің жылқы, сиырын ұрлатып, етін тайқазанға салып астыртып, өзі жақсы көретін құлдармен бірге отырып жепті. Өзі түрікше сөйлеп, түрікше киінуге құштар еді. Жанында жүргендердің арасынан түр-тұрпаты түрікке ұқсайтындарын таңдап алып, бес адамды бір ауыл етіп, шаш өргізіп, қой терісінен тон кигізіп, қой жайғызып қойыпты. Бес бөрі басты ту және байрақ жасатып, киіз үй тіктіріп, өзі сол үйде тұрып, піскен етті өткір пышағын алып, түрікше кесіп жепті. Бір жолы қасындағыларға: «Мен түріктердің өлген қағаны болайын, сендер олардың жерлеу салты бойынша бар рәсімін жасаң дар! – деп өлген адамша сұлап жатыпты. Өзгелер дауыс айтып, атқа мініп шыр айнала шауып, оның денесіне жақын келіп беттерін теміртекпен жыртып жылапты. Біраздан соң патшазада басын жерден жұлып алып: «Жер жүзі менің билігімде болса Алтын қаланың күнбатыс жағына неше түмен сарбазбен барып саят құрар едім. Одан соң айдарымды тарқатып, түрік болып, Ашына Сымаға берілер едім. Егер оның дәргейінде бір ұлыстың қол бастаған шады болсам, ешкімге сәлем бермес едім», – депті. Ол кезде Ашына Сыма Тәңір қағанға тәуелді бажақ еді. Мұны естіп, Тәңір қаған қатты ашуға басыпты: «Үміт артқан ұлым, болашақ тақ мұрагері менің қол астымдағы боданыма бағынса, онда Таң мемлекеті жетіскен екен! – деп ұлын тақ мұрагерлігінен қалдырыпты.

	– Бұл әлгі Ілік қағанның оң қолы, аламан басы Ашына

	Сыма ғой. Ол кезінде Ілік қағанмен бірге қолға түскен емес пе! – деді Үнбе.

	– Қолға түсті, бірақ Ілік қаған секілді халқына, түркі бұдынына мәңгілік адал болып қала алмады. Таң патшалығына жақсы атанып, Іліктің орнына қаған болғысы келді. Таң мемлекеті үшін ісін-күшін аямады. Корей соғысында маңдай қолды бастап ерен ерлік көрсетті. Сол ерлігі үшін марқұм патша оның улы жарасын өз аузымен сорып, қайтыс болған соң патша қорымына жерлеу туралы жарлық шығарды, – деді Чуй Цзин-ие.

	– Қалай дегенмен де ханзада Ли Чэнцяньнің түріктерге деген ықыласына разы болады екенсің! – деді Меңүтай күліп.

	– Сол бекер түрік болғысы келіп жүрген жоқ-ау! – деді Үнбе де қостай кетіп.

	– Түбін қуса Тәңір қаған Таң Тайзоңның да түріктермен ілік-шатысы бар. Ол: «Баяғы заманнан бері Кіндік қағанаттағылар теріскейдегі көшпенділерді сыпыра жамандап келген еді, ал мен олай етпеймін. Өйткені, менің қанымда да көк бөрілердің қаны бар», – деген еді. Айтып-айтпай, кезіндегі Чжоу әулеті, одан кейінгі Суй әулеті, Таң әулеті түгелдей бір-біріне бөле. Олардың нағашы жұрты түгел сиянбилер. Ал, сиянбилердің тегі ғұн емес пе! – деді Чуй Цзин-ие тостаған толы шарабын басынан асыра көтеріп.

	Қалғандар да солай істеді. Үнбе Чуй төремен тостағанын әдейілеп соғыстырып жатып:

	– Егер Ли әулеті түрікке туыс болса, онда сіз де бізге туыссыз! – деді.

	– Бәле, мен қалай саған туыс боламын? Менің ата тегім, сүйегім Чуй емес пе!? – деді Чуй Цзин-ие.

	– Әкеңіздің тегі Ли болғанда сіз қайда барасыз? – деді Үнбе қалжыңдап.

	– Әкеме Ли тегін патша ағзам сыйлаған. Ал, мен өз ата тегімде қаламын, – деді Чуй төре жұлып алғандай, – әкем қанша жерден Ли текті болғанымен, енді Ли әулетін зауалдан құтқара алмас.

	– Ол не зауал, төрем?

	Үнбе әдейі сұрады. Мақсаты осы орайда орданың ішкі жағдайын, патшаға жақын жүрген ұлықтардың ой ауанын біліп қалу еді. Сөйткенше:

	– Ол жағын қайтесің. Әлгінде айтты ғой! – деп Меңүтай оны жеңінен қағып қалды.

	Чуй төре шайқалақтап, қолындағы тостағанды қасында ғылармен кезек-кезек соғыстырып:

	– Зауал, зауал, көресіңдер әлі! – деп шарапты қос қолдап көтеріп, түгін қоймай ішіп алды. Басқалар да ішті. Тек Тоныкөк қана кешегідей аса сабырмен олардың мәзірден ертерек тарауын тосып отырды.

	Чуй төре анау айтса айтқандай, өр мінезді, есіп сөйлейтін, көп ешкімге дес бермейтін, шарапты судай сіміретін нағыз дөкейдің өзі екен. Сөз әрекетінен қолынан іс келетіні және өз-өзіне сенімді екені көрініп тұрды.

	– Саспа! – деді ол Тоныкөкті қасына шақырып, – Мен сені өзім оқытамын. Фань ұстаздың беті үшін аянып қалмаймын. Сен оған сәлем айт. Бұйымтайы болса маған жеткіз.

	– Иә, тақсыр, жеткіземін, айтамын, – деп Тоныкөк иіліп ілтипат қылды.

	– Сен өзі Ли Чэнцянь іздеген нағыз түрік екенсің. Егер ол әлі тірі болғанда сені төбесіне көтерер еді, – деп Чуй Цзиние қарқылдай күлді. Бәрі де оның сөзіне қыран-топан болды. Зияпат көңілді аяқталды. Чуй төре айтқанында тұрып, ертеңінде-ақ Тоныкөкті Хуанчэнға шақырып, ел перзенттері мектебіне – Гоцзыцяньге емтихан тапсыртты. Тоныкөк талабалардың алды болып емтиханнан өтті. Бір айдан соң ол өзінің және Чуй төренің сауға-сәлемін алып У-тай тауындағы Фань рахипті көруге барды.

	Ол кезде Фань рахип әлдеқашан дүниеден өткен еді. Күлікбек пен Ли Цзай төре оны астана маңындағы бір қорымға жерлепті. Чуй Цзин-ие мен Тоныкөк те оның басына Циньлин тауының қатты көк тасынан биік ескерткіш орнатты. Бәдізші шақырып, оған Фань рахиптің өмірбаянын мәңгі өшпестей етіп қашатып жаздырды.





КІМ БАЛАСЫН КЕПІЛГЕ БЕРМЕК?




	Түрікше ұлу жылы, табғашша Ұлы Таң патшалығы зоңжаң жылнамасының бірінші жылы28 күрең күзде, егін жиналып, мал семірген тоқшылық кезде астана Чань-аньға теңіздің ар жағындағы Корей түбегінен қуанышты хабар жетті. Таң қосындары сегіз жыл шайқасып, түбектің оңтүстігіндегі Силла елінің көмегімен Когурені тізе бүктіріп, оның астанасы Пехенян қаласын алыпты.

	Бұл хабар келгенде Гаузоң аурудан айығып кетті. Бірнеше күн бойы Тайцзи сарайының Бэйюань бағына орнатылған биік мұнараның басына шығып, жорықшы қолдың жеңіспен қайтып келе жатқанын көруге асықты. Ақыры сол күнге де жетті. Самсаған қалың қол алыстан шаң бергенде толқыған көңіл-күйін баса алмады. Дереу қосынның алдынан шабар шаптырды.

	Шабар тізгін ұшы барып қалың қолды бастап келе жатқан сайыпқыран Ли Цзиге оның сәлемін жеткізді:

	– Мәртебелім, патша ағзам Бэйюань бағындағы биік мұнараның басынан сіздерге қарап тұр, қалаға кірмей бірден марқұм патшаның басына – Чжаолин кесенесіне барып, тәу етсін дейді, – деді.

	Жетпістің төртеуіне келсе де әлі де жас жігіттей шалт қимылдайтын Ли Цзи бұйрықты естігенде қырандай қомданып, екі көзі оттай жайнады:

	– Бәле, патша ағзам дұрыс айтады. Біз алдымен марқұм патша Таң Тайзоңға зиярат етейік. Ат басын Чжаолинге бұрыңдар! – деді.

	Қосын астанаға кірмей Солтүстік Тәңірі қақпасының сыртындағы үлкен ханжолды бойлап батыс терістікке қарай жосылды. Қала халқы оларды дабыл қағып, шың тартып, кернейлетіп қарсы алды. Гаузоң дүбірі жер жарған, бас-аяғына көз жетпейтін ауыр қол қала сыртынан өтіп болғанша қарап тұрды, әсерленген ол:

	– О, Жаратқан ием, бұған да тәубә! Таң мемлекеті атасында көрмегенді ботасында көрді. Хуася нәсілі осы күнге жету үшін сонау Хан заманынан бері қаншама қан төкті. Ақыры соның өтемі бүгін қайтты. Корей елін бағындырдық! – деді.

	– Хан ием, егер тибеттер мен түріктерден қорғанып отыра бергенде бұл жеңіске жетуіміз де неғайбыл еді. Енді төңірегіміздегі төрт рейлер Таң мемлекетінің айбынынан сескенетін болады, – деді У-Мэй қатун Таң Гаузоңның қасына жанасалай беріп.

	– Айтқаның келсін. Марқұм әкем өз өмірінде Корей еліне үш мәрте жорық жасап, үшеуінде де жолы болмай, осы ұлы мұратты орындауды маған жүктеп кетіп еді. Ақыры әке арманын орындадым. Бұған сенің де қосқан үлесің мол. Егер сен болмасаң қайсыбір ханым мұндай тәуекелге барар еді? – деп У-Мэй қатунды қолынан сипап, көзінің қиығымен оған күлімсіреп қарап қойды.

	У-Мэй қатун да көңілі жайланып, әлденеге қанаттанып, марқайып тұр еді. Гаузоңның сөзіне одан сайын жадырап қалды. Сен менің ықпалымда болсаң, айтқаныма көніп, айдағаныма жүрсең әлі талай ұлы істерді істейміз дегендей бәлсініп қояды.

	Артынан аламан қол ерткен Ли Цзи астанадан жүз елу ли жердегі Цзю-зоң-шань тауының бөктеріндегі марқұм патша Таң Тайзоңның қабір кешеніне жеткенше аттан түспеді.

	Ол кезде Тәңір қаған Таң Тайзоңның қабірі Цзю-зоңшань тауының шығыс жақ бөктеріндегі қияда енді ғана салынып біткен еді. Астанадан қырық шақырым жүргенде алыстан сол таудың ұшар басы көгілдірленіп көзге түсетін. Ол бейне Таң мемлекетінің әлеуетін жарты әлемге әйгілі еткен осынау жеңімпаз патшаның өлгеннен кейінгі даңқы мен абырой-беделіндей асқақ көрінетін. Ол тірісінде Чань-аньнан шығып, осы таудың етегін қырқалай, солтүстіктегі Ордос үстіртімен түріктерге қарсы талай мәрте қол бастаған болатын. Осы таудың бөктерінен әр өткен сайын ол аң-құсы жыртылып айырылған, даласынан мың сан шөптің хош иісі аңқыған, баурайы сыңсыған орман-тоғайлы, сан тарам сайқын сулары етекке қарай сарқыған ғажайып мекенге ынтызар болып аттанатын. Бір жолы Тайзоң жорықтан қайтып келе жатып, қосынды тау баурайына дамылдатып, өзі жақсы көретін Тегінпырағын мініп, таудың бір биік сеңгіріне шығып, жан-жағына ұзақ-ұзақ көз салған-ды. Иә, өтпейтін өмір, сынбайтын темір жоқ, өзекті жанға өлім бар. Күні кеше Тайбай-шань тауында тұратын атақты тәуіп, амал-білік ілімінің білгірі Сун Сымяо қартты Чань-аньға шақырып, онымен өлместің емі туралы сөйлескенде де тәуіп оған осы сөзді айтқан еді. Сол себепті ол бұл пәниден аттанғаннан кейінгі мәңгілік тұрағын осы таудың баурайынан тапқысы келді. Онсыз да бұл жер ары өткен, бері өткен сайын оның көзіне жылы ұшырап, бір түрлі ыстық сезіле беретін еді. Осында жатса рухы жай табатындай сезінді. Сөйтіп, ақырғы шешімін айтты: «Мен өлген соң сүйегімді осы таудың терең қойнауына жерлеп, сыртынан кешен орнатыңдар. Өзім тірі кезімде мінген алты пырақ пен бас идірген он төрт түріктің балбалын қойыңдар. Олардың ішінде ең көрнекті жерде Ілік қағанның мүсіні болсын. Қабіріме дүние-мүлік, алтын-күміс қоймаңдар», – деп тапсырды.

	Патша өлгеннен кейін бәрі де оның айтқанындай болды.

	Табғаш еліндегі ең үздік тас шеберлері мен хаткерлер жиналып, Цзюзоң-шань тауының шығыс бөктерінде Тайзоңға арнап үлкен кешен жасап, мәңгітастар орнатты. Марқұм патша тірі кезінде мінген алты пырақтың мүсінін сомдап, Ілік қаған ішінде он төрт түріктің балбалын қойды. Тасаттық текшесі жасалып болған соң, таудың терең қойнауына қарай қазылған үлкен үңгірдің ең терең түкпіріне Тайзоңның сүйегін жерлеп, одан соң терең оқпан үңгірді үлкен қорым тастармен бекітіп, оның үстінен балқытылған шойын құйып, ешбір адам пендесі талқандап кіре алмастай етіп, қапысыз бекітіп тастады.

	Ли Цзи алыстан көк сүңгі дулығадай көрінген сол тауға жақындаған сайын Тәңір қаған Таң Тайзоңмен бірге болған бұлағай күндері көз алдынан елестеп өтті. Ең әуелі өзінің Шандуннан Хуажауға келгені, есімі патшаға ұйқас болғандықтан әке-шешесі қойған есімді өзгертуге мәжбүр болғаны, одан кейін де патшадан ақырып тұрып басына бостандық сұраған атақты Ли Цзинмен танысқаны, екеуінің бірігіп, солтүстікте түріктерге неше мәрте жорық жасап, Ілік қағанды Гоби шөлінде талқандап, Өтүкен қиясына дейін жорық жасағаны, аткөпір аламан қолмен Корейге төнгені, ең соңында патша ағзамның өзіне сенбей Ганьсуға дуанбасы етіп жіберіп алғаны, сол жолы әкелі-балалы патшалардың сынағынан өтіп, үлкен сенімге және құрметке ие болғаны, ақыр аяғында ныспын Ли-ге өзгерткені, бәрі-бәрі есіне түсті. Бақса, бұл Ли Цзидің Тәңір қаған Таң Тайзоңның аруағы алдында жүзі жарық екен. Әсіресе, Кореяны бағындыру Таң Тайзоңның өмір бойы көкейін тескен биік мұраты еді. Оның көзі тірісінде Таң ордасы Тибет зампосы Сунцангампоға Таң ханшасын ұзатып, оны өз ықпалына қаратса, шығыста түріктердің бір қанатын бағындырды. Бағынбаған тек Корей қалып еді. Енді, міне, сайыпқыран, аға жорық төбенайы Ли Цзидің арқасында Корей елі де тізе бүкті. Енді Ли Цзидің Таң мемлекеті үшін атқармаған несі қалды? Тек қана Тайзоңның аруағы алдында У-Мэйге байланысты қатан шешім айтпағаны қалды. Бұл жөнінен ол Тайзоңның: «Мен өлген соң ұлыма бас-көз бол», – деген өтінішін орындай алмады. Жеке басын қорғаштады. Асарымды асадым, жасарымды жасадым, енді қартайғанда патшаның көңіліне қаяу салып қайтемін. Өз қалағаны болсын деп ойлады. Сөйтті де Гаузоң өзінен ақыл сұрағанда:

	– Тақсыр, бұл сіздің жеке басыңыздың шаруасы. Оған басқаларды қатыстырып қайтесіз?! – деді.

	Дәл осы сөзі үшін ол өзін-өзі ар алдында талай мәрте тергеді. Бірақ бәрібір өткен іс өтіп кетті. Таң мұрагері Гаузоң әкесінен қалған ерке-тотайды әйелдікке алды. Әйелдікке алып қана қоймай, оны басқа ханымдардың бәрінен жоғары көтерді. Енді сол әйел тұтас мемлекетті меңгеріп барады. Өзекті өртейтіні осы еді. Ли Цзи көзін жұмды, ішінен:



	О, Жаратқан ием,

	Азуым барда тас шайнап,

	Арыным барда қол сайлап,

	Қиқулаған қырғидай жауды көрсе түйілген,

	Аш күзендей бүгілген,

	Қанды балақ күнімде

	Жасқанып сөз айтпаған,

	Алды-артыма бақпаған,

	Беталдынан қайтпаған безбүйректің бірі едім.

	Тасқа шапқан қылыштай балдағымнан майырылып,

	Қанатымнан қайырылып,

	Хан алдында қайраңдап, енді маған не болды!



	– деді. Атын тебініп, Цзюзоң-шань тауының емшек басына қарай өрмеледі. Сай саласы жыныс орманға толы саялы таудың күншығысқа қараған серек қапталына жете маңдай тіреді. Сол жерде аттан түсіп, дулығасын қолына алып, сылқылдап аққан тау бұлағына бетін жуып, атын жаяу жетелеген бойда Тайзоңға арналған тасаттық текшесіне келді. Ол бір қолына дулығасын алып, бір қолындағы қылышымен жер таяна басын иіп, шарт жүгінді. Сол сәт бүкіл қосынға «жүгініңдер!» деген айғай бірінен соң бірі жаңғырып жетіп жатты. Алды Цзюзоң-шань тауынан, арты Вэйшуй өзеніне дейін шұбатылған қалың қол бұйрықты естісімен, аттан түсіп, бәрі бірдей еңкейіп тәу етті.

	Ли Цзи қолын кеудесіне қоя:

	– О, ардақты хан ием, аруағыңнан айналайын дегдарым! Мені естисің бе?! Өзің бас болып, теңіз кешіп, тау асып, Когуреге қарсы шапқан аламан сегіз жылды артқа тастап, соңғы жорықтан жеңіс туын желбіретіп келіп тұр. Бұл жолы Когуре мен Пэкчені түгелімен тізе бүктірдік. Силла елі каминамызға тәуелділігін білдірді. Корей түбегінде Ұлы Таң патшалығына қарсы бүлік бастар, садақ көтерер ешкім қалмады. Сөйтіп, төрт төңіректегі жаттардың үрейі ұшып, әптігі басылды. Әкеңіз құрып, өзіңіз керегесін кеңге жайған Ұлы Таң патшалығы енді қалаулы ұлыңыз Гаузоңның заманында одан сайын нығайып, айбыны артып келеді. Бүгіннен соң оның жолына бөгет болар ешкім қалмақ емес! – деді. Сол сәт:

	– Ұлы Таң елі жасасын! Жасасын! – деген ұран аспан астын жаңғырықтырды. Ол үннен Цзюзоң-шань тауының терең қойнауында мәңгілік ұйқыда жатқан Тәңір қаған Таң Тайзоң да бір аунап түскендей болды.

	Желмен желбіреген Таң мемлекетінің шашақты ала байрағын көтерген қалың қол ту далаға сыймай, арт-артынан ереуілдеп, жер-көкті басына көтеріп бара жатты.

	Бірақ бір жылдан соң29 сайыпқыран Ли Цзи дүниеден өтті. Ли Цзидің өлуімен Таң мемлекетінің серке сардарларының заманы аяқталды. Тағы бірер жылдан соң Силла мемлекеті Таң әскерлерін қуып шығып, Корей түбегін өздері бірлікке келтірді. Таң әскерінің Корей жерінде жүргізген тоғыз жылдық соғысы түптің түбінде түбектің оңтүстігіндегі Силла мемлекетінің пайдасына шешілді.

	Таң мемлекеті Корей жерінде тауы шағылып, күйрей жеңілген кезде, тибеттер Қытайдың солтүстік-батысындағы он сегіз дуанды жаулап алды. Батыстағы Он оқ халқы Ашына Тушыны өздеріне қаған етіп, Таң мемлекетімен ат ізін үзді. Бұл оқиға Гаузоңды қатты ширықтырды. У-Мэй қатун енді Түліс түріктерінен айырылып қалмау үшін шұғыл шара қолдануды ортаға қойды. Сол жылдан30 бастап Таң ордасы Түліс түріктерінің ағаманру басыларының бір-бір баласын сарайға кепіл ретінде беруі туралы жарлық шығарды.





ӨТҮКЕН ЖОЛЫ-ҚҰМКЕШУ




	Бұл кезде Тоныкөктің сарайдағы оқуы әлдеқашан бітіп, орда ұлығы ретіндегі өмірі басталған-ды.

	Өткен жылан жылының31 қысында ол Үнбе, Ашына Низектермен бірге Өтүкен тауындағы сыр-ендалардың бүлігін жаныштауға қатысып қайтты. Ол жолы бұрыннан түліс түріктеріне теріскейден жау болып келген сыр-ендаларды бір тұқыртып алу түріктер үшін де аса қажет болды. Балаларын кепілге берген түріктің әрбір ағаман-ру басылары алда-жалда қағанатты қайта құрудың қам-қарекетіне кіріссек, әуелі ту сыртымыздағы белдеу жау – сыр-ендалардың қаупінен құтылайық деп Чань-Аньдағы ел беделділеріне жасырын қолқа салған еді. Олардың бұл қам-қарекетіне Таң мемлекетінің сырендаларға қарсы жаза жорығын жасау жөніндегі жарлығы да сәйкесе кетті. Қай-қай жағы да жауды жаудың қолымен соғып алуды ойлады. Кезінде түліс түріктеріне солтүстіктен түре тиіп, Таң қол астына түсуге итермелеген де осы сыр-ендалар болатын. Енді жазасын тартсын деді жұрт.

	Сол қарлы қыста Тоныкөк Өтүкен қойнауына дейін барып қайтты. Соңдарынан ерткені кілең түрік сарбаздары еді. Мұндай қыстың көзі қырауда алты малта ас қылып, ат жалында кірпік айқастырып, қарлы маңғар даланы көктей өтіп, атқан оқтай жебелер тартар тек түріктер ғана еді. Сақылдаған сары аязда майлы тобылғыдан салған ауыздықтарын қарс-қарс шайнап, тұмсығынан демдері атпалдаған тоқ жарау аттарға мініп, мұздай темір құрсанған қалың қол Орхон қыратына жеткенде сыр-енда елі тайлы-тұяғымен келіп қылша мойын талша деп тізе бүкті. Жасы жиырма үштегі Тоныкөк жас болса да бас болып қалған еді. Ашиде Үнбе, Ашына Низек секілді ағалары соғысқа шебер болғанымен, амал-айлаға келгенде Тоныкөктің аузына қарайтын. Отбасы, үйелменімен, кәрі-жас демей алдарынан шыққан елді – соғыстан, қорқыныш-үрейден әбден жүдеп-жадаған елді көріп, олардың аза бойы қаза болды.

	– Бұлар да өз түркіміз, бауырларымыз еді. Солай бола тұра қағандарының, ағамандарының берекесіздігінен араларында береке-бітім болмады. Елге де тыныштық бермеді. Енді не істейміз? – дегенде Тоныкөк ат үстінде қабағын түйіп, буырқанып, шырқы кете ширығып, оларға ұзақ қарап тұрды.

	– Енді не істейміз? – деп Ашиде Үнбе қылышын жалаңдатып екінші қайтара сұрағанда Тоныкөк:

	– Тек бүлік бастаған адамдарының басын алайық. Бұқара жұртқа тимейік, – деді. Қаған ордасында үш күн ерулеп, Тайзоң заманында оларға қаған болған Тобықчының ұлдары Ярман мен Баршұқтың жақ-жақ болған ағамандарын ұстап әкеліп, басын кесті.

	– Неге бұлай істедіңіз? – дегенде Тоныкөк:

	– Бұлар біздің аяғымызға қадалған шөгір. Ертең өзімізге оралғы болады. Бір туған бауыр бола тұра бұлардың бізге пайдасынан зияны көп болды. Таң мемлекетінің алдында олар бізді ылғи да жарға итеріп келді. Кезінде бұлардың атасы Інжу Білге қаған да солай еткен еді. Кейін оның ағасының ұлы Тобықчы да солай істеді. Енді, міне, Тобықчының ұлдары мен олардың жақтастары шықты! – деді.

	Інжу Білге қаған демекші, бір кезде оның балбалы да Ілік қағанмен бірге Тәңір қаған Таң Тайзоңның қабір кешеніне қойылған еді. Олай болатын да жөні бар. Кезінде Інжу Білге қаған сыр-енда елінде Инан деген атпен белгілі болды. Алтайдың күнбетінен көшіп, Өтүкен қойнауына барған оның ұлысы алғашында Сыр елі атанды. Кейін Өтүкендегі Енда елін өзіне қосып алып, Сыр-енда болды. Оларға Инан қаған болып тұрған кезде елінде қиын-қыстау күндер болып, ол қарамағындағы жетпіс мың түтінмен келіп, Ілік қағанға кірім болды. Ілік Таң мемлекетіне қарсы ұрыс салғанда Тәңір қаған Таң Тайзоң Инанға сырттай Інжу Білге қаған деген атақ беріп, оған дабыл мен бөрібасы байрақ тарту етті. Мақсат – Ілік қағанды ту сыртынан әлсірету еді. Осыған күпіне қалған Инан Ілік қағанды көзге ілмей, бұрындары өзіне еріп келген елін қайта бастап Өтүкен тауына барып, ордасын сонда тікті. Таң мемлекетінен тағы да қолдау болып қала ма деп үміттенге н ол інісі Тоң-тегінді сарайға сауға-сәлемге жіберді. Патша оған алмас сапы мен дырау қамшы тарту етіп:

	– Қарауыңдағы елден бағынбағандардың басын кес, ауа жайылғандарды аямай дүреле! – дейді. Ілік қолға түскен соң Тайзоң оның күш бермей кетуінен қорқып, ұлдарына кіші қаған деген лауазым береді. Сырт көзге мұның өзі үлкен ілтипат секілді көрінгенімен, іс жүзінде патша осы арқылы оның әл-қуатын жоюды ойлады. Сырттай сыйласқанымен Инан Інжу қағанның да Таң патшалығына бір бармағы бүгулі еді. Тайзоң патша шығыстағы Тай-шань тауына барып, Көк тәңіріне тәу еткен орайында Инан екі жүз мың әскермен Қапыт Тегін32 иелігіндегі Табғашқа қараған түліс түріктерін шапты. Сол жолы сайыпқыран Ли Цзи оны тойтарды. Кейін Инан қаған өліп, қылмысы Ілікке теңестіріліп, балбалы Цзюзоң-шань тауындағы Тәңір қаған Таң Тайзоңның қабір кешеніне қойылды. Елі Түліс түріктерімен бірге бодан болды.

	– Иә, Инан ақылды болса, сол кезде Ілікке сүйеу болуы керек еді. Басына күн туғанда Ілікті барып паналады. Табғаш қағаны арқадан қаққанда Ілікке қарсы шықты. Оның ұлдары да не Түрікке, не Табғашқа қайыр қылмады, – деді Ашына Низек.

	Топ алдына шығып, қара халыққа араша тілеген бір қария да осылай деді. Кезінде сайыпқыран Ли Цзи Тобықчыны талқандағанда бұлардан бес мың адамды бауыздап, жиырма мыңнан астам ер-әйелді қойша көгендеп, көк сүңгінің астына алып айдап, Ұлы қорғаннан кіргізген еді. Бұлар олай істемеді. Қанша дегенмен өз халқы, өз түрігі еді. Өз қолын өзі кесе алмады. Тек олардан өлімге үкім етілген бүлікші ағамандарының басын алып, Чань-аньға қайтып кетті.





ҚАҚПАН




	Олар қайтып келгенде Тибеттен суық хабар жетті. Көкнор бағытының аға жорық төбенайы Шуе Рэнгуй бастаған үш жүз мың Табғаш қолы Да фэй бұлағы деген жерде тибеттерден оңбай жеңіліп, түгелге жуық күйреп, Чань-аньға қара басын алып қайтқан екен. Таң мемлекеті осы соққыдан ұзаққа дейін ес жия алмады. Соған бола Шуе Рэнгуй міндетінен төмендетілді. Арада сен тимесең мен тимемен біраз жылдар өтті. Барыс жылы көктемде патша орда ұлықтары мен уәзірлерін жинап, төрт рейлерге төтеп беру жөнінде ақылдасты. Соған дейін бұл оқиғаның дақпырты басылмады.

	– Басқаныкі басқа, атағы Ли Цзиден кем емес, оған ізбасар, Корей мен Он оқ еліне қарсы талай соғыста атойлап алда жүрген Шуе Рэнгуйді не қара басты екен? – десті жұрт.

	– Жаңылмайтын жақ, сүрінбейтін тұяқ жоқ. Бір ағаттық болған шығар, – десті бәз біреулер.

	– Иә, кім біледі. Бұл да болса сайыпқыран Ли Цзидің көзінің жоқтығынан болар. Әйтпесе, сонша көп әскермен барып жеңілетіндей не жетті? – десті тағы біреулер.

	– Мүмкін Көк тәңірінің қаһарына жолыққан болар!

	– Тибет жері – құз-қиясы көп, таулы, қиян жер. Тәңірінің өзі оларға сондай берік қамал сыйлаған. Сол себепті, олар оңай-оспақ берілмейді әрі ешкім де олай ат ізін сала алмайды. Олардың тұрған жері – жердің ең биігі. Олар Тәңірге ең жақын.

	– Жап аузыңды!

	– Дауласпаңдар! Үйдегінің ақылы түздегіге жүрмейді деген. Шуе Рэнгуй де ет пен сүйектен жаралған. Талайдан бері патша ағзам оны әр қиырға салды. Шығыста Корейден, батыста Көккарт асуына дейінгі жерді алғанда ол патша ағзамның сілтесе семсері, атса улы жебесі болды. Енді оның да қайраты қайтты. «Қылышты тасқа шапсаң мұқалады, қинақты қайрай берсең жұқарады» деген бар емес пе! – деді бір қария.

	Орда ұлықтары, уәзірлер осылай қызыл кеңірдек болып жатқанда:

	– Патша ағзам келе жатыр! – деген салтанатты айғай естілді. Өз бетімен жайдан-жай тұрған уәзірлер мен орда ұлықтары дереу қақ жарылып, сапқа тұрды. Тайзоң патша ханымы У-Мэй екеуі қолтықтасып кіріп келгенде әлгілердің бәрі:

	– Патша ағзам жасасын!

	– Жасасын! – десіп, қолдарын қусырынып, бастарын төмен иді.

	Патша тағына жайғасты. У-Мэй қатун да оның оң тізесін баса барып отырды. Орда ішінде бір сәт тыныштық орнады. Патша ағзам көлбіреген екі жеңін кейін қарай жиырып, тамағын қырнап алып сөйлеп кетті:

	– Уәзірлер, орда ұлықтары! – деді ол дауысын көтере, назарын солардың бәрінен асыра тастап, – Бүгін мен сіздерді аса маңызды іс жайында кеңесуге жинап отырмын, өздеріңіз естіп, біліп отырғандай, біздің құдіретті Таң мемлекетіміз қазір өте қиын күндерді бастанкешуде. Шығыста Корейлер, батыста тибеттер мен Он оқ түріктері, терістікте сыр-ендалар мен қытандар елімізге қайтадан қауіп төндіріп отыр. Таң қосыны Корейге жорық жасағанда тибеттер бас көтеріп, тоғондар мен Батыс Түріктің жерін басып алды. Батыс Түріктің Он оқ халқы тибеттерге арқаланып, өздерінен қаған сайлап, елімізбен ат құйрығын кесісті. Осы орайда Өтүкен тауындағы сырендалар да Таң еліне қарсы көтерілді. Ал терістік-шығыстағы қытандар да түріктер мен корейлердің арасынан сыналап кіріп, бас көтеріп келеді. Осының бәріне қалай төтеп береміз? Бүгін сіз дегдарларды осында шақырып, осы мәселені ақылдасқым келді.

	Сөзге У-Мэй қатун араласты. Ол манадан Гаузоң қашан сөйлеп болады деп тағатсызданып отыр еді. Енді патша аузын жиып алғанша киіп кетті:

	– Өздеріңіз білесіздер, Таң мемлекеті өте құдіретті. Оны ешкім жеңе алмайды. Бүгіндері Корей мен Тибетте, Батыс Түрік жерінде аздап сәтсіздікке тап болып жатқанымызбен, бұл уақытша жағдай. Бұдан бұрынғы жеңістеріміз Таң мемлекетінің бұл елдерді толық бағындыра алатынын дәлелдеді. Сондықтан қазіргі кезде ішінара, уақытша сәтсіздіктерге бола мойымауымыз керек. Қайта көп болып ақылдасып, төрт рейлерге төтеп берудің жаңа жоба-жоспарын жасауымыз керек.

	Патша ағзам кіріспесін ғана сөйлегендей болғанымен, негізгі сөзді У-Мэй қатұн өзі айтты. Қыза сөйлеп, бәрін баурап алды. Оның сөзі ұнжырғасы түскен біраз ұлықтарға қайтадан дем бергендей болды.

	– Кезектегі басты мәселе – Он оқ түріктерін тыныштандыру, олардың өз бетімен қаған сайлап, Таң мемлекетінен бөлектенуіне жол қоймау! – деді топ ішінен шығып патша мен оның сүйікті ханымына иіле ілтипат білдірген лауазым бөлім жанауылы Пэй Синцзянь.

	– Ендеше қандай ұсынысың бар? – деді У-Мэй ханым патшаның алдына түсіп, суырыла сөйлеп.

	– Бар, мәртебелім! – деді қолын қусырынып, айтар ойын шегелеп, баптай айтқан Пэй, – Қазіргі таңда еліміз шығыс пен де, батыспен де соғысып, әскери керек-жарақ тапшылығы мен қазыналық қиыншылық қыспағында қалып отыр. Бұл уақытша жағдай десек те соған бола жат жұртттықтармен болған күресті бір күн болса да босаңсытуға болмайды. Мұндайда жағдайдың оңалуын күтіп, қол қусырып отыра берсек кейін орны толмас өкінішке қалуымыз әбден мүмкін. Ендеше, қит етсе, қару күшіне жүгіннен гөрі амал-айлаға да ерік берсек, деймін. Патша ағзам құп көрсе, осы іске мен өзім барайын.

	Отырғандар бір-біріне жалтақтап, орда іші күбір-сыбырға толып кетті. Патша У-Мэйге бір, көпшілікке бір қарап алып, Пэйден:

	– Сен сонда қандай әдіс істетпексің? – деді.

	– Маған осында жатқан Парсы шахзадасы Нәрсесті беріңіз, – деді Пэй топ ортаға қайта шығып, иіліп.

	– Оны қайтесің?

	– Мен оны өз еліне жеткізіп салайын. Естуімізше арабтар дінге кіргендерді кешіретін көрінеді.

	Орда іші тағы толқып кетті. Ол айтып отырған Нәрсес кезінде Иран сасанидтерінің соңғы ханы Шаханшах Иездигердің немересі еді. Оның әкесі Пероз Сасанидтер хандығы араб ғазатшылары тарапынан жойылып, Иездигердің басы Мервте кесілгеннен кейін шығысқа қашып, Табғаш елін келіп паналаған болатын. Елі арабтар қол астына түсіп, хандығы тайса да, Таң Гаузоң патша оны Сасанидтер патшасы деп танып, Табғаш елінің Персиядағы басқағы деп жариялады. Корей соғысы басталғаннан бері Чань-аньда тұрып келген ол жақында33 Чан-аньдағы Парсы ғибадатханасында қайтыс болып, артында қалған Нәрсес оның тақ мұрагері деп танылды. Ендігіде Пэй Синцзянь оны Парсы

	1

	жеріне жеткізіп салуды сұрап отыр. Оның ойы осы орайдан пайдаланып, Он оқтардың мән-жайын байқап қайту, сәті келсе, Он оқ қағаны Тушыны тірідей қолға түсіру еді.

	– Сөз-ләміңе қарағанда Парсы шахзадасының бұл іске бір пайдасы тиіп қалатындай ма, қалай?

	– Дәл солай, ұлы мәртебелім. Неғұрлым тезірек шешім қабылдасаңыз, соғұрлым жақсы болар еді.

	– Жарайды. Олай болса Сужоу аймағының дуанбасы Ван Фан-и тете елші және батысты тыныштандырушы тұтық ретінде сенімен бірге барсын.

	– Рақмет, тақсыр. Парсы елі Темір-қапықтың ар жағында. Оған бару мақсатым емес. Бірақ Он оқ түріктерін айламен алу – мақсатым, – деді Пэй Синцзянь.

	– Дегенмен, абай бол, айламен аламын деп кезіндегі Су Хайжыңның қателігін қайталап жүрме. Ол бейбіт елді себепсіз қырып, Он оқ халқын үркітіп алды. Содан барып олар тибетке бұрылып кетті, – деді Гаузоң.

	– Егер жазатайым іс болса, басыңмен жауап бересің! – деді У-Мэй орнынан ұшып тұрып.

	– Уәдем – уәде! – деді Пэй Синцзянь нық сеніммен.

	– Уәде – уәде! – деді патша да басын изеп.

	– Ендеше, жолың болсын. Жасақ бөлім санаты және мүләзімгер ұлықтарға, жәуке санғұндарға сендерді ел шетіне шығарып салуға, атқосшы, барлауыл сарбаздар қосып беруге және ат-көлікпен, қаражатпен қамтамасыз етуге жарлық беремін! – деді патша.





БӨРІЛЕРДІ БӨРІЛЕРГЕ САЛУ




	Тоныкөк Өтүкеннен оралғанда сарай оны Тәңірқұт басқақтығына бағынған түтіндердің тежеуілі етіп жіберуді ұйғарды.

	Тәңірқұт басқақтығы ана бір жылдары Ілік қаған қолға түсіп, Қабы қағанның көтерілісі жанышталған соң Ұлы шөлдің түстігінен Ордосқа дейін түліс түріктерінің байырғы мекенінде құрылған Табғаш мемлекетінің отарлық әкімдігі еді.

	Сол отар аймақты ойдағыдай басқару үшін Таң ордасының таңдауы Тоныкөкке түсті. Өйткені бұған дейін астанадан түрік талабаларының бірде-бірі дәл осы Тоныкөктей жоғарылап, ел перзенттері мектебінен тәлім алмағанды. Гоцзыцзяньді үздік бітіргеннен кейін жөрелгі бөлім тарапынан алынған мансапқа тағайындау емтиханына қатысып, жақсы нәтиже жаратқан ол алдымен орда ұлықтарының қатарына кірді. Сөйте жүріп түріктерге ту сыртынан шүйліккен сыр-ендалардың бүлігін басуға барды. Одан жеңіспен оралған соң, Гаузоң патшаның назарына ілікті.

	– Патша ағзам сізді өз дәргейіне шақырады, – деген хабарды естісімен Ханқорғанның Хуанчэн сарайындағы жұмыс кеңсесінде отырған Тоныкөк жедел жиналып, қауырсын бөркі мен қызыл қаптал шапанын, аяғына алты құрақты қара саптамасын киіп, моншағын тағып, есік алдында тұрған күймемен жаңадан салынып біткен Даминьгоң ордасына тартты. Ол Ханқорғанның Оңтүстік тәңірі қақпасынан шығып, Даминь орда жамбылының Қызыл самұрық қақпасынан кіргенге дейін алуан-алуан ой құшағында келе жатты. Өзін патша ағзамның не себепті, қандай мақсатпен шақырғанын білмей, іштей сәл қобалжып та келеді. Өйткені, сырын ішіне бүккен, қитұрқысы көп қанды кезеп хан сарайынан бәрін күтуге болатын еді.

	Бұл кезде ине-жіптен жаңа шыққандай Даминьгоң ордасы бар салтанатымен ерекше көзге түсетін. Байтақтың солтүстік-шығысындағы Ұлубасы текшесіне салынған бұл орда жамбылының аумағы бұрынғы Тайцзи сарайынан әлдеқайда кең екен. Айналасы қызыл сырлы биік дуалмен қоршалған айлақтың күнгей жақ кіре берісінде әйдік бес үлкен қақпа бар еді. Оның ең үлкені – қызық самұрық қақпасы – «Данфэнмэнь» деп аталатын. Оған маңдай тіреп, артыңа қарасаң, тұтас Чань-ань алақандағыдай көрінетін. Өйткені, бұл жер астананың көне тағанынан әлдеқайда биік болатын. Сонда жете бере артына бұрылған Тоныкөк аумағын күлтелі мәжнүн талдар мен шаптол ағаштары, жап-жасыл Хуа шань шыршалары көмкерген, алыстан үлкенді-кішілі Яньта Қаз мұнарасы бой түзеп, қызыл бадам сәнді сарайлармен, қауыз-көлдермен айшықталған Чань-аньға ынтыға көз жүгіртті. Ертеңгі күн нұрының шуағына шомылып, түстіктегі көгілдір Ли-шань, Циньлин тауларының құндағында түлеген Табғаш елінің осынау абат-байтағы шынымен де адамның қиялына қанат бітірердей тым өскелең еді.

	Солай қарап сәл бөгелген Тоныкөк енді жалт бұрылып, Дафэнмэнь қақпасына қарай жекей басып жүріп кетті.

	Қызыл самұрық қақпасы – «Даньфэнмэньнен» кіре бергенде қасбеті күнге шағылысқан «Ханьюань» сарайы менмұндалап тұр еді. Іргетасын жер бетінен жиырма төрт кез көтеріп асқақтата салған бұл әйдік сарайдың қос босағалығы алтынмен апталып, оған бастайтын сексен сегіз баспалдақтың бәрі ақ мәрмәрдан төселген еді.

	Тоныкөк мәрмәр баспалдақтың сексенін артқа тастап, сексен біріне аяқ басқанда қарсы алдынан үлкен алтын қақпа айқарыла ашылды. Ханьюань сарайы Даминьгоңдегі ең үлкен сарай еді. Оған бастайтын ұзындығы жүз он бір кез, сексен сегіз баспалдақты үш жолақ қайқаң жолдың ең шығыс жағындағысы – қалам ұстаған ұлықтардың, ең батысындағысы – қару ұстаған ұлықтардың, ал ортадағысы Патша ағзамның өзі жүретін жолы еді. Тоныкөк өзін осыған дейін қалам ұстаған ұлық ретінде сезініп келген-ді. Оған бөлінген жұмыс кеңсесі де соған сай болатын. Бірақ, бұл жолы нөкер сарбаз оны батыс жолақпен көтерді.

	«Бұл, бәлкім, патша тапсырмасы болса керек, соған қарағанда мені он оқтарды жазалауға жұмсайтын болар», – деп түйді Тоныкөк. Дегенмен, сырттай тон пішуге әлі ерте еді. Тоныкөк демін ішіне тартып, нөкер сардардың артынан еріп отырды. Алдынан кездескеннің бәрі ертегідей ғажайып еді. Дөдегелері мен босағалары, үлкен діңдері алтынмен апталып, едендері мен дәліздері ақ мәрмәр, көгілдір гранитпен көмкерілген, оң мен солынан бейіш бағындай жұпар самал есіп, бұлбұлдың үні ұрып тұрған осынау хан сарайы кім-кімді де еріксіз тәнті қылардай мейлінше айбатты һәм салтанатты еді. Бұл жер патша ағзамның ұлықтар мен шетелдік елшілерді қабылдайтын жері еді. Мемлекеттік маңызға ие мүрәсімдердің бәрі осында өтетін. Дамин бағындағы ең биік, ең сәулетті сарай ретінде оның атағы бұл кезде жер жүзіне жайылды. Осы қалпында ол шығыстағы құдіретті Табғаш елінің күш-қуатын, айбынын әйгілеп тұрғандай еді. Дүниенің төрт бұрышынан келген елшілер де ең алдымен осы Ханқорғанға кіріп, патшаның дидарын көріп, одан соң Даминьгоң ордасына зиярат етуге асығатын.

	Бірақ патша ағзам Ханьюань сарайында болмай шықты.

	Осы кезде оның қасына нөкер сардармен қоса жөрелгі бөлім санаты, тағы бірнеше сарай ұлықтары қосылып, салтанатты түрде ере жүрді. Тоныкөк қалай дегенмен де бұл қошеметтің артында үлкен салмақ жатқанын білді. Кеудесін тік ұстап, қосшыларының соңынан еріп отырды. Бір кезде олар Ханьюань сарайынан шығып, кең қызыл дәліз арқылы келесі үлкен ордаға – Суан чжэн-дянь сарайына өтті.

	Суан чжэн-дянь сарайы Ханьюань сарайының тура солтүстігіне орналасқан салтанаты мен айбыны, мәртебесі жағынан бір кем емес әйдік орда еді. Мұнда мемлекет істерін тіке басқарып отыратын елдегі алты уәзараттың алтауы да жұмыс істейтін. Патша ағзам мемлекет істерін көбінде осы жерде ақылдасып, әмір-жарлықтарын осында шығаратын. Тоныкөк патшамен осында кездесетін шығармын деп ойлап еді. Бірақ Көктің ұлы мұнда да болмай шықты. Қосшылары оны Суан чжэн-дянь сарайы арқылы солтүстікке өтетін үлкен дәлізге бастады. Міне, керемет! Бұл енді түпкі ордаға – патша мен ханымның жеке тұрағына – Цзычэнь сарайына бастайтын жол еді. Патша ағзам мұнда ең жақын уәзірлері мен аса жоғары мәртебелі ұлықтарды, атақты қолбасыларды қабылдайтын. Мұнда кіру бектердің бегіне, ерлердің еріне ғана тән ерекше ілтипат еді.

	Сондай ілтипат Тоныкөкке де көрсетілді. Патша құзырына кіру рәсімін ордадағылар «руге» дейтін. «Руге»-ге қолы жеткендер ең бақытты жандар есептелетін. Өйткені, Көктің ұлының өз құзырында – түпкі тұрағында болу оған ең жақын болу деген сөз. Кезінде мұндай мәртебе түрік Ашына Сымо мен Ашына Чжоңға және Қыбыт Қалыққа ғана көрсетілген. Бірақ ол шіркіндер өле-өлгенше Таң мемлекеті үшін жанын салған еді. Біреулері өле-өлгенше Таң патшасының қарғы баулы төбеті болам десе, енді біреулері Тәңір қаған Таң Тайзоңның көр жолдасы болып соңынан бірге өлмек болған-ды.

	Ендігі кезек Тоныкөкке келгендей. Патша оның да қарымы мен талантын пайдаланып қалғалы отыр. Сол үшін одан шен-шекпенін аяп қалғысы жоқ.

	Өздері «Құтты Темірқазық» деп атайтын түпкі орда – Цзычэнь сарайында патша тибеттің мыс құдайындай таққа жабысып қалмайды. Емін-еркін отырады. Тоныкөк қосшылармен келгенде патша ағзам орнынан тұрып қарсы алды. Өзіне жақын келіп, иіліп сәлем берген Тоныкөкті көргенде сәл көңілденіп қалды.

	– Ашына Юаньчжэн, Сізді осылай атағаным жөн болар, өйткені бұл сізге ұлы ұстазыңыз, мәртебелі Фань қазіреттің қойған аты ғой, – деп патша оны өзіне жақын жайғасуға бұйырды. Ішіне көп сыр сақтап, екі көзімен оқтай қадалған У-Мэй қатун да сонда еді.

	Тоныкөк рақмет айтып, патша нұсқаған орынға отырды.

	– Сіз Ұлы Таң патшалығының алғаш ту тіккен отаны, Ли әулетінің мекені Тайюаньда туып, астана Чань-аньда тәлім-тәрбие алған екенсіз. Атақты Сун Сымяо тәуіптің шәкірті, монах Фань қазіреттен дәріс алыпсыз. Одан соң ең таңдаулы талабалар түсетін Гоцзыцзяньнен оқып, мансапқа тағайындау емтиханынан сүрінбей өтіп, өз талантыңыз бен тектілігіңізді таныттыңыз. Тек демекші, сіздің әкеңіз де біздің Таң патшалығына қарасты Тәңірқұт басқақтығында адал еңбегімен ел-жұртына сыйлы болған біртоға жан еді. Бұл туралы мен атақты сардар Ли Цзидің ұлы Чуй Цзин-ие мырзадан естідім. Мән-жайыңызға қанықпын. Оның үстіне Сіз өткен жолы солтүстіктен төнген сыр-ендалардың бетін қайтарып, олардың ағамандарын бас идіріп қайттыңыз.

	Солтүстіктің жағдайын жақсы білесіз. Сол себепті сізді Тәңірқұт басқақтығына бас бақылаушы етіп тағайындауды ұйғардым, – деді Гаузоң патша.

	Дем алмай біраз жерге дейін сөйлегендіктен, булығып, екі иығынан дем алып, жөтелі қысып кетті. Күтуші кәнизектер кішкентай жұдырықтарымен патшаның арқасынан домбыта ұрып, енді біреулері үлкен тотықұс қанатты желпуіштермен оның қос қапталынан желпи бастады. Патша ағзам демін алып болған соң аспай-саспай шақшасын алып, оның қылқа мойнынан басбармағымен алақанына қысып тұрып, енді бір қолының сұқ саусағымен бүйірінен тықылдатып, шертіп-шертіп алды. Содан тығынын алып, көк майқара насыбайды алақанына салып, екі танауына кезек-кезек атты. Есеңгіреп, көзі жасаурап мәңгіріп қалған ол бір кезде сарайды басына көтере түшкіріп-түшкіріп алды.

	Содан тынысы кеңігендей болған ол екі көзі шырадай жанып, сөзін қайта сабақтады:

	– Естісем, Ұлы шөлдің терістігіндегі Ханғай басқағына қарасты түркі жұрты түгел тыныштанған сыңайлы. Есесіне батыстағы он оқ халқы бүлініп, тибеттермен бірігіп, біздің әскери тұрақтарымызға шабуыл жасауда. Олар ертең шығыс түріктерін, олардың ағамандарын да әрбілеп, марқұм әкем өз қолымен орнықтырған тыныштыққа қауіп төндіре ме деп алаңдаймын. Сондықтан сіздің жүгіңіз ауыр, – деді.

	Осы кезде сөзге У-Мэй қатун араласты:

	– Патша ағзам дұрыс айтады. Біз сізді Табғашты да, түрікті де түгел білетін, «Төрт кітап», «Бес тәпсір» мен отыз тоғыз патшалықтың тарихын сарқа оқыған, Ли Цзин мен Ли Цзи зіләтті, амал-білік іліміне жүйрік, иісі түркіден шыққан ақырзаман тақуа, кемел ойлы қайраткер ретінде білеміз. Сіздің қалам өнеріне ғана емес, қару өнеріне де төселген майталмандығыңыз тағы бар. Сол себепті, Солтүстіктің қақпасын өзіңізге аманаттап отырған жайымыз бар. Кезінде марқұм патша сайыпқыран Ли Цзиге сенім артып, оның бір басы бір Ұлы қорғанға татиды деп еді. Енді сіз де одан осал түсе қоймассыз. Бұдан бұрын түркіден шыққан Ашына Сымо, Ашына Чжоң және Қыбыт Қалықтар түгел патшаға адал қызмет етіп, алтын аяқтан су ішкен. Өлгенде де топырағы патшаның босағасынан бұйырған. Ат-атағы, өмірбаяны мәңгітастарға қашалып, тарихта қалған. Табыттары алтынмен апталып, күміспен күптелген. Үрім-бұтағына дейін патша ағзамның шапағатына бөленген. Иә, бұл да болса ұлы жасаған иемнің сүйген құлына деген ықыласы болса керек. Бірақ жасаған ием мұның бәрін тектен-текке жасамайды. Ол да Көктің ұлының қалауына қарайды. Көктің ұлы Көк пен Жердің, адамдар мен Жаратушы иенің арасындағы дәнекер ғой. Ендеше, оның еркіне кімде-кім қарсы келсе, ол құриды. Олай болса жолсыз басбұзарларды, тентек-тебіздерді жазалау, төрт рей мен сегіз қиырды бір түйінге тоғыстыру – Ұлы бірлікке үйрету патша ағзамның атадан балаға қалған асыл мұраты. Осы жолда онымен мұраттас, тілектес болған адамдар ғана сондай құрметке бөленген. Ендеше, сіз де сол сара жолдан айнымаңыз, – деді.

	Осы сөздерді естіп болып Тоныкөк:

	– Құп, тақсыр, әміріңізге болайын! – деп орда салты бойынша иіліп ілтипат жасады. Шамасы бұл кезде Гаузоң патшаның ауыруы меңдеп, әл-қуаты кеткендей еді. Қайта-қайта булығып, демі қыстығып, әрең-әрең сөйлейтін.

	Мұндайда әдеттегідей У-Мэй қатун оған басын бастатып, аяғын өзі іліп алып кететін. Отырғандардың бәрін аузына қаратып, билеп-төстеп алатын. Бүгін де сол әдетіне басқан ол патшаға жақтас уәзірлер мен қолбасыларға істететін зейілдігін бұған да істетіп қалғысы келді. Жер-көкке сыйғызбай мақтап, аспандатып алып жерге аямай ұрды. Қанша жерден білікті, ғұлама болсаң да патша билігінің алдында түк емессің, ол саған айтқанын істетеді. Тағы ұмытып қалма, перде артында мен бармын дегендей қылды. Бұл оның кәдімгі жүрегін алу ойыны еді. Ол мұнда уытын шаша бір ысқырса, келуші кім болса да буын-буыны құрып, арбалып, түгі жығылып қалатын.

	Тоныкөк өйтпеді. Ол мұны білетін. Талай көне кітаптарды оқып, орда сырын он саусағындай білетін оның ішкі дайындығы күшті еді. Оның үстіне Ханғайдың көкше бөрісі, жазықтың сұр жыланына алдырсын ба. Мұның да тіс-тырнағы бүгулі еді. Ішкі ызасын, ашуын тежеп қалды.

	– Иә, ханым, айтқаныңыз жөн. Патша ағзам сенім артқан екен, оны абыроймен ақтауға тырысамын, – деді Тоныкөк екеуіне кезек-кезек қарап.

	У-Мэй ханым одан көзін тайдырмай қарауда еді. Ол қапсағай денелі, ыстық жігерлі, көп сөзі жоқ Тоныкөктің тұлғасына тәнті болды. «Не де болса бойлы-сойлы, еңге-зердей ер екен, көзінде қулық, бойында қылтың жоқ, біртоға, қараторы сабаздың өзі екен, нағыз түрік екен!» деп тамсанып отырды.

	– Ендеше, жарлық оқылсын, сен оны ет құлағыңмен есті! – деді Гаузоң патша арт жақтағыларға қолымен ишара қылып. Сол кезде уәзір Ли И-фу алдыға шығып, қолындағы шиыршықталған қағазды төмен қарай сілкіп жіберіп, қос қолдап оқи жөнелді:

	Ұлы шөлдің оңтүстігі мен солтүстігіндегі Тәңірқұт және Ханғай тұтық мекемелеріне, алты уәзарат пен барлық уәзірлерге және күллі сарай ұлықтарына!

	Бүгіннен бастап патша жарлығымен орда ұлығы Ашиде Юань чжэн (Тоныкөк) Тәңірқұт басқақтығының бас бақылаушы тежеуілі болып тағайындалсын. Оған қажетті ат-көлік, қосшылар мен қаражат мемлекет қазынасынан берілсін.

	Ұлы Таң патшалығының Сяньхэн жылнамасының бірінші жылы34, түрікше жылқы жылы сегізінші айдың он алтыншы жұлдызы.

	Жарлықты оқып болған Ли И-фу разы шығарсың дегендей Тоныкөкке қарап арсалаңдап күле берді. Патша да, У-Мэй ханым да одан көз алмауда.

	Тоныкөк тағы да рақметін айтып басын иді:

	– Тяньхуаң, Тяньхоу, Қос пірім, сіздерге мың да бір рақмет! – деді.

	Тяньхуаң, Тяньхоу – патша мен ханымның жақыннан бері өздеріне қойып алған аты еді. Мағынасы «Тәңір патша», «Тәңір ханым» дегендік еді. У-Мэй ханым жалпақ жұртқа осы екі атты бір сөз ретінде айтқан кезде «Қос пірім» деп атауды да үйреткен еді.

	Патша ағзам мен У-Мэй өзіне осыншама мол жақсылық жасап жатқан тұста Тоныкөк бұл сөздерді айтпаса, олар ренжіп қалатын еді. Сондықтан олардың өздері жақсы көретін барлық ат-атағын қалдырмай айтуға тырысты. Сол әзетте есіне У-Мэй қатунның «У-чжао» деген аты да орала кетті. Көк аспандағы Ай мен Күн! «Ойпыр-ау, мұны нағып ескермегенмін?» – деп ойланған Тоныкөктің есіне ұстазы Фань қазіреттің: «Есіңде болсын, ұлық атаулының жақсы сөзді сүймейтіні болмайды. Оларды ұдайы қолпаштап отырсаң, нұры тасып отырады. Жалғыз-ақ сөйлеуден шаршама», – дегені оралды. Айтып-айтпай, патша мен ханым өз-өздеріне қойған әдемі есімдерді әркімнің-ақ аузынан естігісі келетін. Сонда ғана олардың арқа-басы кеңіп, емешегі иіп сала беретін. Тоныкөк манадан мансапқа тағайындауын тағайындаса да Қос пірінің өзінен бір жақсы сөз естігісі келіп жауар бұлттай тұнжырап отырғанан білді. Қапысын тауып тағы мақтады.

	– Тақсыр, кешіріңіз. Ұлы Таң патшалығы марқұм әкеңіздің және ұлы әкеңіздің күш-жігерімен құрылып, Сіздің кезіңізде жер-әлемді түгел билеп, құдіреттене түсуде. Ұлы мәртебелім, бүгінде өзіңіз қарауыңыздағы соншама көп ұлт пен ұлысты Көк аспандай бауырыңызға басып, У-Чжао ханым сол көктегі Күн мен Айдай сәуле шашуда. Мұндай бақыт, мұндай салтанат жер жүзінде қайда бар?! – деді.

	Бұл сөзді естігенде У Мэй ханым масаттана күліп жіберді.

	Гаузоң патша да көңілденіп қалды.

	– Сіз Табғаш елінде туып, Чань-аньда тәлім алсаңыз да түріктердің ата-салтын, дәстүрін ұмытпаған екенсіз. Жалпы туған тіл мен дәстүрді тез ұмытып кететіндерге таң қаламын. Ол деген әке-шешесін ұмытқаннан да бетер күнә. Ал тағылымшылдар баланың туған әке-шешесі алдындағы парыз-қарыздарын түгел айтқан ғой. Әкесін, шешесін құрметтеген, бауырларына қайырымды болған адам еліне де қайырымды болмай ма?

	– Дұрыс айтасыз, хан ием, түркі жұрты аз халық. Егер кім көрінген әке-шешесіне, отбасына қайырымды болмаса, туған елін, дәстүрін ұмытып кете беретін болса, онда бұл халықтан не қалады? – деді Тоныкөк.

	– Сіз дұрыс айтасыз, демек біз Конфуцзы заманынан бері айтып келе жатқан құндылықтар сіздерде тым ертеден тамыр тартқан екен ғой.

	– Солай, хан ием. Кіндік қағанаттың – Чжунхуа елінің халқын Янцзы мен Хуанхэ өзені бір атаның баласындай біріктірген. Жылда осы екі өзен тасығанда мыңдаған ауылдарды су шайып кететіндіктен, халық онсыз да бірігуге мүдделі болған. Ал, түріктерді не біріктіреді? Бізді біріктіретін – өзіміздің көшпелі тірлігіміз. Батысы Темір-қапықтан, шығысы Қыдырхан қиясына дейінгі маң далада егер бірге көшіп, бірге қонып жүрмесек, бір-бірімізге қайырымды болмасақ, малымызды жұрт жаңалап бақпасақ, үлкеннің тілін алмасақ, кішіні аяламасақ, онда түркі халқы жоғалар еді.

	– Бәрекелді! Ежелден әдет-заңы айқын, елдік тұғыры берік жұрт екен де. Меніңше, олардың арғы аталары ұлы ғұн емес пе?

	– Солай тақсыр, ғұннан телек, одан түрік тарайды.

	Гаузоң насыбайын атып тағы да ойланып қалды. Сол әредікте сөзге У-Мэй қатун араласты.

	– Юаньчжэнь, сізше түрікке Корей жақын ба, әлде Тибет жақын ба?

	– Арақашықтығын айтасыз ба, әлде туыстығын айтасыз ба? Егер арақашықтығын айтсаңыз, екеуі де жақын. Ал, туыстығын сұрасаңыз, Корей жақын.

	– Ендеше, Он оқ түріктері неге тибеттерге қосылып кетті?

	– Тибеттерге қосылып кеткен жоқ, тибеттер оларды қосып алды, пірім!

	– Иә, Юаньчжэнь дұрыс айтады. Олар тоғондарды өздеріне қосып алғаны секілді Батыс Түрікті де жаулап алды, – деді Гаузоң.

	– Жаулап алды?

	У-Мэйдің дауысы оспадарлана саңқ ете қалды.

	– Иә, жаулап алды!

	Гаузоң өз сөзін салмақтай қайталады.

	– Меніңше, одан қорқатын дәнеңе де жоқ. Батыс өлке Тибет қолында тұрса, қайда барар дейсің. Тек арабтар жаулап алмаса болғаны.

	У-Мэй тибеттерді тым көзге іле бермейтіндей сыңай байқатты. «Тәйірі-ай, сол да сөз болып па!?» дегендей қасын кере қыналы саусақтарына қарап, аяқ астынан жайбарақат күйге көшті.

	Гаузоң кеңкілдей күліп, артынан жөтелі қысып, ес-ақылы шықты. Бұл жолы оның арқасын У-Мэй қатун өзі төмпештеді. Гаузоң Тоныкөкті жібергісі жоқ еді. Бірақ жөтелі қысып маза бермеген соң Ли И-фуды қасына шақырып, оған ұлы Ли Сяньді шақырып кел деп бұйырды. Ол Гаузоңның жетінші ұлы еді. У-Мэй қатуннан туған еді. Отырғандар Гаузоңның қалың ұлдың ішінен неге Ли Сяньді шақырғанының байыбына бара алмай қалды.

	Ли Сянь келді. Ол он төрт жастағы оттай жанған жасөспірім болатын. Өзін әкесінің неге шақырғанын ол да білмей аң-таң қалды. Сол кезде Гаузоң сөзін қайта сабақтады:

	– Ежелден түркі халқы ат – жалында ойнаған ел. Кезінде марқұм әкем де атты өте жақсы көрді. Мен ол кісінің көзі тірісінде жанындай жақсы көрген аттарына ескерткіш қойдырдым. Соның бірі – Тегінпырақ. Әкемнің тұла бойы тұңғышы Ли Чэнцянь түріктерді жақсы көретін. Түріктің салтын, дәстүрін құрметтейтін. Серілікті сүйетін. Оның маңында сал-серілер, сайқымазақтар, құралайды көзге ататын мергендер, небір бура санды балуандар жүруші еді. Осының бәрін ол түріктерден үйренді. Өзі де түрікше киініп, киіз үйде тұрып, ет жеп, қымыз ішті. Түркі сардары болуды қиялдады. Иә, оның қайсыбірін айтайық. Дегенмен, ол түрікше шәуген доп ойынына шебер еді. Бұл ойынды ол ылғи да түріктермен ойнайтын. Сондықтан табғаштардың ішінен онымен теңдесетін ешкім болмады. Енді сол ағамның өнері мына ұлыма дарығандай. Бұл да шәуген доп ойынына өте құштар, доп десе ішкен асын жерге қояды. Естуімше, сіз де сол ойыннан құр алақан емес секілдісіз. Ендеше, бүгін Линьдэ сарайында қонақ болып, ертеңгісін ұлыммен шәуген доп ойнасаңыз қалай болар?! – деді.

	– Мәртебелім, сіз айтсаңыз, мен одан қалай бас тартамын, – деп Тоныкөк қолын көкірегіне қойды.

	Қанша жерден өзін сергек ұстауға тырысқанымен патшаның жүзі сынық, көңілі пәс еді. Оның үстіне көкжөтел мен тұла бойын жайлаған желқұз ауруы, бастың сақинасы, көз жанарының көмескі тартуы, бәрі бірігіп, оны бұрынғыдай күш қуатынан мәңгі айырған еді. Мүмкін, Ханьюань мен Суанчжэнь-дянь сарайына бара бермейтіні де Сондықтан болар. Енді түпкі ордада – Цзычэнь сарайында мәңгі қалғандай. Оның есесіне У-Мэй қатун жанығып тұр еді. Ол патшалық ісін өгейсітпейтін түрі бар. Патша әл-қуатынан айырылған сайын мұның ерік-жігері тасып алғандай





ШӘУГЕН ДОП




	Тоныкөк сол күні Даминьгоң орда жамбылындағы Линь-дэ салтанат сарайынан патшаның ұлдарымен, уәзірлерімен және ірі қолбасыларымен бірге отырып, дәм татты. Дастарқан мәзірінде Көне Қытайдың, Түріктің, Жапон мен Корейдің ұлттық әуендері ойналды. Сарай бишілері мың бұрала биге басты. Тоныкөк мәртебелі ұлықтар мен даңсалы сардарлардың біразымен сонда танысты. Ойын-сауық кешке дейін жалғасып, соңынан оны Линьдэ сарайындағы жатын бөлмесіне Чуй Цзинь-ие алып келді.

	– Лауазымың құтты болсын, сен ерледің! – деді ол Тоныкөкті арқадан қағып.

	– Мансапқа жету мақсатым емес еді, бірақ бұл баспалдаққа сіз көтердіңіз мені. Сол үшін алғысым шексіз! – деді Тоныкөк те оған қошемет қылып.

	– Әй, қайдам, сенің өз талантың болмаса қанша сылап-сипағанмен жолың бола қояр ма? Сүйреп салған тазы түлкі алмайды деген.

	Чуй Цзинь-ие біраз қызу еді. Әлгінде болған қонақасыдан сылқия тойып шыққан ол көңілді болатын. Тоныкөк оң беті ішінде жатқан, үрей билеген ордада оның қалайша емін-еркін есіп жүргеніне қайран қалды.

	– Чуй төре, абай болыңыз. Алдымен сізді жеткізіп салайын, – деді.

	Чуй Цзинь-ие оған қарап ырсиып күлді. Оның екі жеңі толған селебе, өткір қанжар еді. Беліне байлағанының бәрі тар жерде, жекпе-жекте жұмсайтын жеңіл қару болатын. Соның шетін көрсетті.

	– Бір өзім бетпе-бет келгенде жалаң қолмен он кісіні жайрата аламын. Оған қарағанда мынау дегенің үлкен ес қой, – деп қарқылдай күлді. Мұны көрген Тоныкөк Чуй төренің өзіне тым сенімді екенін байқады.

	– Мен арақты естен кетіп ішпеймін, есіру үшін ішемін. Арақ ішсем, күш-қуатым тасиды! – деді кеудесін жұдырығымен қағып.

	– Десе де абай болыңыз, төре.

	– Маған алаңдама. Әкем дүниеден өткелі Таң әулетінің бағы тайды. Енді, міне, ханы да, қарасы да бір әйелдің айтқанынан аса алмайтын болды. Ханнан қаһар кетті. Оны өз көзің көрді. Елден айбат кетті. Батыста Тибеттен таяқ жеді. Шығыста Корейден беті қайтты. Таң елінің миллион қолы Корей түбегін толық екі жыл билеп-төстеп тұра алмады. Әкем өлісімен әскердің де тауы шағылды. Әй, қайран әкем, сендер ойға-қырға шапқылап, жандарыңды жеп жүріп құрған мемлекетті бұлар сақтап қала алмайтын түрі бар. Марқұмдар Гаузу мен Тайзоң құрып, бүгінгі патша ағзам күш-қуатының барында керегесін кеңге жайған ұлы мемлекет енді босағадағы құл-құтандар билейтін күркешеге айналды. Чуй төре басын шайқап, жұдырығын бір-біріне ұрып, зығырданы қайнап кетті. Тоныкөк мұның себебін оның өзінен жақсы білетін. Түк білмегенсіп, сөз ауанын басқа жаққа бұрды.

	– Ертең ертемен шәуген доп ойынына барасыз ба?

	– Жоқ, бармаймын. Менің ондайға қазір зауқым жоқ. Тек бүгін өзің қатысатын зияпат болғандықтан келдім.

	– Оған көптен көп рақмет!

	– Несіне рақмет айтасың. Сен менің өз інім емессің бе!

	– Бәрекелді!

	Екеуі қатты құшақтасты.

	– Әкем көзі тірісінде түріктерге қарсы сан мәрте қол бастады. Жеңген де, жеңілген де кездері болды. Бірақ, ол түріктерді жақсы көрді. Олар ерлікті бағалайды, бетке айтады деуші еді.

	– Чуй төре, мен сіздің әкеңізді құрметтеймін. Өйткені, ол өз ел-жұрты үшін, Ұлы Таң мемлекетінің қанатын кеңге жаюы үшін күресті. Ұлан жаз, алты ай қыста бір күн бел шешіп жатпады. Бес қаруын асынып, ойға-қырға шарқ ұрды. Өз елінің күйсіз күлігі болды. Елім деп еңіреген ер сондай-ақ болсын...

	Чуй төре разы болып, Тоныкөкті тағы да құшақтады.

	– Бауырым, сен де абай бол. Саптаяққа ас құйып, сабына қарауыл қойған заман ғой, – деді.

	Тоныкөк түсіндім дегендей басын изеді. Екеуі Линьдэ сарайының бағында бір-бірімен қимай қоштасты.

	Ертеңінде Тоныкөк сарайға жақын жердегі Та-ие көлінің бойындағы жасыл алаңда орда ақсүйектерінің шәуген доп ойынына қатысты. Жал-құйрығын шарт түйген тоқ жарау аттарға мініп, қолдарына сырықты таяқша алып, сайланып шыққан екі топ жеребе тастап, ойынды бастап кетті. Тоныкөк жоталы, аяқ-қолы сырықтай, тізгінге есе бермей тұқыра тартқан үлкен жұлдыз қарамен жүйткітіп шыға келгенде қарсы жағында кеше өзі көрген хантегін Ли Сянь да жасым кіші деместен сырығын қолтығында ойнатып, допты қақпаға қарай бағыттап келеді екен. Оның да аты тап берме, ұтқыр, ойынның бұлың-бұлтағына әбден төселген, ұры иттей жылдам әрі елпек екен. Тоныкөк жұлдыз қарамен ағып барып, Ли Сяньнің алдын кес-кестеп допты қағып алмақ болды. Бірақ аты ұшқыр болғандықтан межелі жерге жеткенде допТаң ағып өтіп, бет алдына кеті. Тоныкөк енді білді, Ли Сяньнің өзіне әдейі осындай ат дайындатып қойғанын. Бұл доптың аты емес, бәйгенің аты еді. Тоныкөк тізгін тартқанда алдыңғы екі аяғын өр серпіп, артқы екі аяғы шымның бетін ұрадай орып барып зорға тоқтады. Жануар тентек, әлінен асқан есірік екен. Өмірі мұндай алаңға түспегені көрініп тұр. Тоныкөк ендеше мұның жынын қағайын деп ойлады. Қапталындағы қамшыны суырып алып, борбайлата көміп-көміп алды. Тентек мал қамшы тигенде одан бетер ұшқынып, шыбын болды. Сәлден соң қарғып-шұлғып жүріп басы шаужайға келді. Осы кезде Тоныкөк сырықты оңды-солды сілтеп келіп, доп-ты қақпаға тура қақты. Ешкім жолына бөгет бола алмады. Қақпаға қатарынан үш доп салғанда табғаштар түгел өре тұрды. Патшаның ұлы Ли Сянь аттан түсіп, Тоныкөктің алдына келіп, оның өнеріне ризашылығын білдірді, басын иіп, қарсыласының қолын алып құрмет көрсетті.

	– Юаньчжэн, сіз нағыз ер екенсіз! – деді.

	– Сіз де кезқұйрықтың жолын кескен бала қыран екенсіз, – деді Тоныкөк.

	– Ешкім мені жеңдім демеуші еді, жеңіп тұрса да жеңілдім деуші еді. Ал сіз қалайша шын жеңдіңіз? – деді.

	– Өйткені, патша ағзам өнеріңді көрсет деді. Егер сіздің бетіңізді сыйлап, өтірік ойнасам, оның несі шын өнер болмақ. Керісінше сізді алдағандық болмай ма? Бірақ мен сіздің өнеріңізге тәнті болдым. Менің жасыма келгенде сіз ешкімге дес бермейтін боласыз. Ол үшін сізге нағыз қарсылас, ал ойынға әділдік керек. Қыран балапанын құздан құлатып ойнайды. Соны естен шығармаңыз.

	Бұл сөзді естіп айнала ентелеп тұрған уәзірлер мен сарай ұлықтары тегіс даурығып, айғайлап кетті.

	– Юаньчжэн жарайды!

	– Сөз тапқанға қолқа жоқ. Ол нағыз ер екен.

	– Істің ығытын, сөздің жөнін білетін жырынды екен! – десіп бөріктерін аспанға атты.

	– Мен сізден көп өнер үйрендім, қақпаға таяғанда әртүрлі әдіспен алдап соғады екенсіз, – деді Ли Сянь.

	– Ендеше, келесі кездескенше! – деді Тоныкөк.

	– Бұл бір есте қалатын ойын болды.

	– Бұйырса, тағы талай кездесерміз.

	Тоныкөк Линьдэ сарайында түнеймін деп ойламаған. Хантегін Ли Сяньмен шәуген доп ойнау да үш ұйықтаса түсіне кірмеген. Енді, міне, айналасы бір күн, бір түнде соның бәрін басынан өткізді. «Енді сабама түсейін» деп ойлады. «Мені тежеуіл етіп тағайындағанда патша мен ханымның не ойлағаны бар екен?»

	Ол қайтуға қамданды, сол кезде патша оны тағы да сарайына шақырды.

	– Тәңірқұт басқағы – ежелден бері солтүстіктің қақпасы. Оны қорғау – өте келелі міндет. Тәңірқұт басқақтығының елі тыныш болса, Кіндік қағанатта тыныш болады. Бүгінде олардың ішінен кейбіреулер батыстағы он оқтармен, тибеттермен және шығыстағы корейлермен бірігіп, кезіндегі ата-бабалары Бумыннан қалған мемлекетті қайта құруға әрекеттеніп жатқан сыңайлы. Ашық әрекетке бармағандарымен, араларында жасырын тіл-хат бар көрінеді.

	Юаньчжэнь, сіз ойлаңызшы, бұл өте қауіпті жағдай. Сақ болуымыз керек. Сондықтан мұның бәрін қадағалап отыру үшін өзіңді осы өлкенің тектеуші-тежеуілі етіп арнайы жіберіп отырмын. Жолыңыз болсын! – деді.

	Патша сөзінің салмағы ауыр еді. Берілген лауазымды қабылдап алуын алса да, бұл жүкті көтеріп жүру оңайға түспейтін түрі бар-ды. Сонда да белін бекем буды. Тәуекел деп тас жұтты. Айбатты Даминь-гоң ордасынан аяғын алшаң басып, қанаттанып шықты.





БӨРІЛІ ТАУ




	Түн. Ай жарық. Тоныкөк қосшылармен бірге қой терісінен жасалған жел қайықпен аттарын қосарға алып, Сарыөзеннен өтті. Уақыт күзге айналса да өзен суы жылы болатын. Кең жайыла жылыстап, құмығып аққан осынау сары жайықтың өз иісі бар еді. Ол Гоби даласына дейін сұғынып жатқан үлкен сары кердің – Ордос үстіртінің иісі еді. Кермек, сағыз иіс еді. Өзеннің осы тұсы тарихтан бері түркі ата-бабаларының солтүстіктен оңтүстікке өтер өткелі болатын. Қай заманғы өткел бұл. Ол Түркі бабалары мен Табғаш жұртының сан аламан суыт, үдіре басқан жорығының куәсі еді. Мыңдаған аттылар қыр даладан қиқулай келіп, осы өткелге ентелеп тоқтайтын. Шаңмен бірге ұйтқыған олар қолтықтарына жел толтырып, қосақтаған бүйендерін, қозы қарындарын қысып алып, аттарын жетелеп, суға қойып кететін. Киім-кешектері мен қару-жарақтарын қанжығаларына байлап, ат сауырына қарай сүйретіп қоятын. Мыңдаған аттылар осылайша аткөпір болып дариядан өтетін. Жүйрік басын түстік батыстағы Тибет тауларынан алатын бұл өзен үстірттің дәл осы тұсына келгенде арыны басылып, тынығып, кілкіп ағатын. Ағыны ат құйрығын онша бұрып кетпейтін. Өзеннен өткенде ат жалына жабысып, шүйдеден айырылмай, өзің де алға қарай ұмтылып, аяғыңмен суды кейін қарай серпіп отырсаң, жылқы жануар екі құлағын қайшылап, көздері шатынаған бойы, тұмсығымен суды пысқырып, қарсы бетке үдіре тартып отыратын. Ондайда жылқының басымен ойнауға болмайды. Жануар танауына су кетсе есі шығып тұншығып, аяқ-қолын билей алмай бір демде су түбіне кетеді. Олар суға жүзуді шаранасынан білетін. Тоныкөк жылқы малының табиғатынан тума осы бір қасиетіне қайран қалды. Жағаға шыққанда өзі мініп келе жатқан жүйрік қоңыр төбелдің жалынан, сауырынан сипап мейірленді. Жағадағы боз талдың ішіне арқандап, жапырақтың астында жатқан күзгі көкті шалдырып алды. Аттары оттығып, өздері ауқаттанып алған соң сапарларын қайта жалғастырды.

	Сарыөзеннің іші құмды, бұйратты, сары керішті болып келсе, сырты кең көсілген жазық дала екен. Сол даладан жусан иісі аңқ ете қалды.

	– Ал, басталды! – деді Тоныкөк қамшысын екі бүктеп, басындағы қайқарма бөркін маңдайдан көтеріп қойып, – Енді бұл даланың шегіне жетем деп ойлама.

	– Иә, ата-баба жерінің шетіне іліндік қой, әйтеуір! – деді Үнбе де үзеңгісін шірене алға қарай ұмтылып қойып, – Ой деген-ай, тынысым бір кеңіді-ау, шіркін!

	– Тынысың ғана емес, ойың да өрістейді. Мұнда келсең – Табғаш, шығысқа жүрсең – Кәріс, батысқа барсаң – Тибет, Темірқазыққа беттесең – Меңіреудің қара сазы мен мүк басқан қалың орманы! Олардың ортасында – түріктің төңкелі жұрты. Киіз үймен көшіп жүріп, мал бағуға қолайлы жер осы. Мұндай жерде жауың да жер сипап қайтады.

	Үнбе уілдеп әлгі бір ескі жырдың әуеніне басты. Қай заманнан қалған жыр екені белгісіз, бірақ тым байырғы, тым қарапайым әрі әуені сай-сүйегіңді сырқырататын жыр еді. Ол бұл жырды айтқан сайын лепірді. Қосшысына жүктегі құм күбіні алдырып, аттың үстінде келе жатып, арақ ішті. Арақ езуінен ақты, өңіріне төгілді. Ықылық атып, әбден мас болды.

	– Мынау өз жерім, өз Төрім! – деп айғай салып, жанындағы табғаш төрелеріне әңгіртаяқ ойната бастады. Тоныкөк «Қой!» десе де қоймады.

	– Бұлар енді қайтып кетсін! Түріктің киелі жерін қораш табандарымен қалай басады? – деп қасындағы атармандар мен сақауылдарын, жандар нөкерлерін қамшының астына алып, атпен тырқыратып қуды. Таңның ала байрағын жыртып, сырығын сындырып тастады. Ол бұл кезде Тәңірқұт басқақтығының төбе ұлыс бегі болатын. Оны бұдан бұрын осы лауазымға ұсынған сарайдағы Ашына Низек пен Ашына Бөнем еді. Ол екеуі де Ілік қағанның жақындары болғандықтан, түбі өз жағымызда болар деп Ашиде тұқымынан шыққан Үнбені төбе басқақ ретінде ұсынған еді. Гаузоң патша оның қай рудан екенін сұрағанда олар мұның Ашиде әулетінен екенін айтты. Сонда мұның тегі Ашына әулетінен басқа аналық әулет ашиделерден екенін естіп, патша көңілі жай тапқан-ды. Енді, міне, сол Үнбе шатақ шығарып келеді. Бұрын да ұрыншақ, пікірін ашық айтатын адуын жігіт еді. Жасы Тоныкөктен үлкен еді. Оның үстіне Тоныкөктің осы күнге жеткеніне Меңүтай шорамен қатар оның да қосқан үлесі бар-ды. Сол себептен, ол Тоныкөкті әлі інісінетін. Шын мәнінде, Тоныкөктің бұл жолғы лауазымы одан биік еді. Патша оны тұтас Тәңірқұт басқақтығына бас бақылаушы ретінде жіберді. Жеме-жемге келгенде Тоныкөк патшаға оның үстінен тікелей шағымдана алатын. Патша ағзамның қол астына қараған елге қат-қабат бақылау қоюының себебі де Сондықтан еді. Бодан елді бірін-біріне салып, шыжымдап ұстап отыру тәсілі еді бұл. Мүдделері бір жерге тоқайласса, бір-бірімен бәсекелесіп, қараталасып, патшаға қайтсем жағамын деп жанын салады, жеке-дара болса, жер-суға сыймай, өзі би, өзі қожа болып алады. Кейін күш бермей кетеді, – дейтін патша. Бұл жолы Тәңірқұт басқақтығына да осындай айла-тәсіл қолданды. Басқақтың үстінен бас қадағалаушы тежеуіл қойды. Артынша ол екеуін де сыртынан бақылауға табғаш Ван Либэньді жіберді.

	Ван Либэньде күш көп, әскері мол еді. Ол күні-бұрын Бөрілі тауға келіп бекініп жатқан-ды. Үнбенің жолшыбай арақ ішіп, қол астындағыларын сабағанын естісе, ол мұны тізгін ұшымен патша ағзамға жеткізері сөзсіз еді. Сол себепті, Тоныкөк қоналқыда Үнбені жатқызып қойып, табғаш төрелеріне ауызбастырық берді. Жылы-жұмсақтан тоя жеп, азын-аулақ нәпақаға ие болған олар ауыздарын жауып жүруге уәде берді.

	Елдер шатырларын тігіп, шырт ұйқыда жатқанда Тоныкөк Үнбені оятып, ес-ақылын жидырды.

	– Ағатай, есіңді жи, оян! – деді ол Үнбені еркіне қоймай, – Таң атты, жолға шығатын уақыт болды.

	Үнбе ыңыранып, көзін әрең ашты. Бұл кезде ол шаш-сақалы ағарып, жүзі ашаңдап қалған жігіт ағасы еді. Сонда да мұны ішкізіп, құтыртып тұрған баяғы жастықтың буы еді. Ол әлі де Тоныкөк оны алғаш көргендегідей отты, елгезек болатын. Өзін оятып отырған Тоныкөк екенін көргенде басын жастықтан жұлып алды.

	– Не болды? Не боп қалды? Мен қайда жатырмын? – деп жан-жағына алақ-жұлақ қарады.

	– Тыныш! – деді Тоныкөк аузын алақанымен басып, – Есіңді жи, аға. Елдің бәрі ұйықтап жатыр. Ал сен кеше қосшыларыңның бәрін сабап тастадың. Оларды түрік жерінен кет деп қудың. Таң мемлекетінің байрағын жырттың. Ағатай, бұл не қылғаның сенің? Бүйтіп сау басыңа сақина тілегенің қалай?

	– Онда құтырған екенмін, – деді Үнбе өз кінәсін мойындап, – енді қайттік?

	– Қайтетіні жоқ, мен мына ұлықтардың аузын алып қойдым. Дегенмен, өзің де ертемен олардан кешірім сұра. Әйтпесе бірі болмаса бірі Ван Либэньге сыбырлап қойса, ол түймедейді түйедей қылады. Қазір жағдай қиын. Патша ағзам мен У-Мэй ханым ауыздан шыққан әр сөзді жіпке тізіп отыр.

	– Рас айтасың, – деді Үнбе, – Қалайда бір пәленің бетін қайтарған екенсің. Арағы құрғыр түбіме жетер ме екен!

	– Иә, түбіңе жетеді. Бір күн болмаса бір күні мына ұлықтардың бірі жаныңа зақым қылуы мүмкін. Бұлардың кегі басы жерге жеткенше тарқамайтынын білесің ғой.

	Үнбе басын изеді.

	– Ендеше, бүгіннен бастап араққа қош айтайын, бауырым.

	– Бәрекелді, онда баяғыдан бауыр басқан көне досыңмен ат кекілін кесісесің.

	– Кесемін! – деді Үнбе батылданып.

	– Саған тағы бір өтінішім бар, аға.

	– Иә, ол қандай өтініш? Айт, – деді.

	– Шынымды айтсам, – деді Тоныкөк қабағын шытып, сәл ойланып алып, – Шынымды айтсам, мен сізге қарыздармын. Солай бола тұра сізді сыртыңыздан бақылап, патшаға жақсы атанайын деген ойым жоқ. Табғаш елінің бүгінгі таңда қандай жағдайға дөп келіп отырғанын өзің де білесің. Сондықтан патша берген құзыреттен пайдаланып, ел-жұртқа жақын болғанымыз жөн. Мен лауазымына қызығып келе жатқан жоқпын. Туа сала адасқан, ұзақ жыл көз жазып қалған ел-жұртымды іздеп келемін. Менің де бақытсыз, жолы болмаған, бодандықта тоз-тоз болған жұртыма жаным ашиды. Оларды ойдан-қырдан жинап, бір күні қайтадан ел болатын күн бола ма деп армандаймын. Олар қырық жыл қырғын мен ақсүйек жұтты, алапат ауыр күндерді басынан кешсе де үмітімді үзбеймін. Өйткені, дулығасы көк тіреген айбатты ата-бабаларымның даңқы осылайша өшіп жоғалады дегенге сенбеймін. Меніңше олардың өр-жігері, елдік рухы ешқайда кеткен жоқ. Ол әр жүректе қыжынып қайнап жатыр. Олай болса ашуыңды бас. Бәрін де ақылмен ойла. Күндердің күнінде ашуды да, қара күшті де қатар жұмсар кез келер. Сол кезде білекке де, білікке де ерік берейік.

	Бұл сөзді естіп, Үнбе үн-түнсіз отырып қалды. Бір кезде қолын Тоныкөктің иығына қойып:

	– Кешір, бауырым. Сен енді жас болсаң да бас болдың. Көзбен көріп, көкірекке түйгенің көп. Біздікі тек жаныққан жалаң кеуде ғой. Енді не десең де сені тыңдаймын, – деді.

	– Рақмет, аға!

	Екеуі тізерлесіп отырған бойда бірін-бірі қапсыра құшақтады. Тоныкөктің шын көңілден толғаған сөздері Үнбені үлкен ойға қалдырды.

	Таң атты. Ел ас-суын ішіп, шатырларын жығып, енді аттанғалы тұрғанда Тоныкөк қосшыларын шақырып, Үнбеге олардан кешірім сұратты.

	– Кешіріңдер, бауырлар. Мен туған жерімнің жусан иісі мен Чан-аньның шәрбат шарабына мас болып қалған екенмін. Ендігіде сендерді сабасам, мені де жабылып сабаңдар! – деді.

	Оны естіп, қосшылары қыран-топан күлді. Тек Ли Цзай төре ғана жақтырмай жерге қарады. Елуді еңсеріп қалған ол бүгінде ішіп-жегенінің арқасында одан сайын төртбақтанып, көзі бітиіп, әр неге сақсына, тампыстана қарайтын. Бұл жолы да Үнбеге «жүнің жетілген екен, көргілігіңді көрерсің әлі» дегендей алыстан ұрдала, жасулана көз тастайды.

	Жүргінші нөпір қоналқыдан ерте аттанды. Олар қойнауы қоға-қамысты, түңкелі, борық сулы үлкен қабақтан қайқайғанда қиырдағы қыр астынан күн де жарқырап шығып келе жатты. Бұл мидай жазық далада, көкжиекпен жымдасқан төрт төңіректе күннен басқа ештеңе көзге көрінбейді. Татыр, кей жері күнсіген, жосалы, ал кей жері ат табанын тасырқатар қиыршық малтаға толы сары жазық оңайлықпен таусылып бермейтін еді.

	Осылайша суыт жүрген қосын Сарыөзеннен өткен күні Бөрілі тауға жетті. Бұл тауды табғаштар Лаң-шань дейтін. Бауырында бұлаң құйрық бөрілері жосып жүретін, аң-құсы жыртылып айырылған, жусан иісі бұрқырап жатқан жер еді. Алыстан маң даланың бір шетінде барандап, қияқтанып көрінген сол қара тау жақындай келе күнгей беті сораңды, секпілді келіп, ұзыннан-ұзақ орқашарланып жататын. Таудың күнгей бетіндегі қойнау-қойнау қуаңда, шолақ, шырдақ бұлақтардың бойында аласа боз тал мен тораңғы, шоқ-шоқ жыңғыл, ара-тұра сексеуіл өсетін. Борықты бастаулардың бойы аң-құстың айқыш-ұйқыш ізінен бір босамайтын. Күнгейдің қойны-қоншы, ықтасынды жазықтай тепсеңдері қыстыгүні малға атап соққандай жайлы қоныс еді. Кей кездері жел мұнда бір соққанда жаңа жауған қарды ұйтқытып үрлеп, даланың бәрін жалаңаштап кететін. Желден өзге ұлыған ақтүтек пен саршұнақ аяз сирек болатын. Адам да, төрт түлік те даланың ыңғайына, табиғаттың қас-қабағына көніп алған. Қыстыгүні мұнда жау аяғы жетпейді. Ал, жазда түріктердің қайда көшіп-қонып жүргенін ешкім білмейді. Көрсең көз нұрың суалатын даңғайыр дала, күн астында күнсіген, ішкі сырын біліп болмайтын кең саһара, қойны-қонышы үңірейген секі таулар, даланы жапқан меңіреу, ессіз ымырт кім-кімнің де үмітін үзер еді.

	Бөрілі таудың күн беті қуаң болғанымен, теріскейі шөптесін, ара-тұра орманды келетін. Онда бүгіндері түріктердің мыңғырған малы жатыр. Күнгейдің шөбін олар қыста ғана жейтін. Қоңыр-салқын, сулы-сабатты теріскейдің шөбін жаздай жесең де шалғыны басылмайтын. Олар мұнда жеткенде алдарынан баяғыдай жер бетін жауып өрістеген қалың мал, киіз үйлер көрінді. Өңшең дөңгеленген, ақ Қотан үйлер еді. Олардың санына, қиырына көз жетпейтін. Ол үйлердің кейбірінің белдеуінде бөрілі байрақтары бар еді. Олардың ара-арасынан Таң патшалығының шашақты ала байрағы да көрініп қалатын. Таң иелігіндегі түріктер түгел солай. Олар түріктің бөрілі байрағымен жарыстырып, Таң мемлекетінің ала байрағын тігетін. Мұнысы Таңға – табғаштарға бодандықтың белгісі еді. Оның үстіне бұл жерде Табғаш мемлекетінің арнайы әскери тұрағы да тұратын. Оның аты – Ван Либэнь. Қолында көп әскері бар ол барып тұрған қанқұйлы қу еді.

	Оның да бас тежеуіл мен басқақ астанадан қашан келеді деп елеңдегеніне біраз уақыт болды. Өйтетін жөні бар. Себебі, Шығыс түріктің біраз ағамандары мен қолбасылары жақыннан бері ұшты-күйлі жоқ болып кетті. Ван Либэнь енді олардың қайда кеткенін білмей сарсаңға түсті. Біреулер оларды сарайға қол тапсыруға кетті десе, енді біреулер батыстағы Он иелік жұртына кетті деп жүр. Сарайға қол тапсыру кішігірім ұлықтарға тән іс емес. Ол тек қағандардың ғана қолынан келетін, соларға ғана мінәсіп іс. Жай ғана ру басылары мен ағамандарды, қолбасыларды патша ағзам қабылдамайды. Оның үстіне мына кезде олардың патшаға айтар не дәті бар дейсің? Олар сөзсіз батысқа – Он оқ түріктеріне хабарласып қайтуға кетті деп түйді ол. Олай болғанда іс жақын арада насырға шабуы мүмкін еді. Соны ойлап тағаты таусылып отырған Ван Либэнь Тоныкөктердің келе жатқан хабарын естігенде, аялдауға қара таппай, олардың алдынан қарсы ала шықты.





ТАБҒАШ БЕКІНІСІНДЕГІ ТӨБЕЛЕС




	Келгендерді Бөрілі таудың бөктеріндегі көне қамалға бастаған ол қамал ішінен үлкен киіз үй тіктіріп, айнала күзет қойған екен. Соған қарап Тоныкөк бақылаушы табғаш ұлығының мұнда сауысқаннан сақ отырғанын білді.

	Чань-Аньнан келген ұлықтарды түріктердің салтымен көк қасқа тай сойып, үлкен қошеметпен күтіп алған тұрғақ әңгіме арасында өзін алаңдатқан жайдың да шет жағасын шығарып қалды:

	– Естідіңіздер ме? – деді ол екі-үш тостаған шарапты сіміріп алып, көңілі жайланған соң, – Жақыннан бері Он иеліктің жағдайы қиын деседі. Лауазым бөлім жанауылы Пэй Синц-зянь Парсы шахзадасы Нарсесті еліне апара жатқан болып, он оқтардың үстінен өткен екен, ол сол орайда өзіне сәлемдесе келген Он оқ қағаны Тушыны ұстап алып, артынан ағамандарын да тұзаққа түсіріп, қол-аяғын бұғаулап, астанаға алып қайтқан көрінеді. Сөйтіп, он оқ халқы қайта толқып, Таң мемлекетіне сенуден қалған көрінеді. Мұның алдында Су Хайцзин де патша ағзамның атынан жалған жарлық шығарып, он оқтардың қағаны Ашына Мишені алдап әкеліп басын алған болатын. Талай жылғы алдап-арбау, қанды қырғын он оқтардың үрейін алып бітті. Олар енді бүлік шығарғалы жатыр.

	Онымен қоймай бізге қарасты жиырма төрт дуанның ағамандары да он оқтармен біріккісі келеді.

	Ол осы араға дейін сөйлеп келіп, бөгеліп қалды. Ендігі сөзді Тоныкөк сабақтады:

	– Он оқ – бізден ит арқасы қиянда жатқан ел. Біздердікі олармен қалай байланыспақ? – деп алақанын жайып, түкке түсінбеген бейне байқатты.

	– Он оқ бүлінген күнде де тардұш түріктері оларға сау етіп ере кетпейді. Оның үстіне елді еркіне жіберіп қойып, біз қайда қарап отырамыз?

	Отырғандар:

	– Жөн! Жөн! – десіп бастарын изеді. Бірақ Ван Либэньнің өз уәжі бар екен:

	– Жарандар, сендер бас шұлғып отыра беріңдер. Бірақ, ертеңгі күні ел ішіне лаң жетсе, қашан айттың демеңдер, бізге қарасты жиырма төрт дуанның ақ сақал, көк сақалының не ойлағаны бар, алдымен соған ой жүгіртіңдер. Олардың елден кетіп қалғанына, міне, бір айдың жүзі болды!

	Тоныкөктің қу іші қылп ете түсті. Бұлар бірдеңе бастайын деген екен деп түйді. Дегенмен, әлі де істің анық-қанығын біліп алмақ оймен Ван Либэньнің сөзіне ерік беріп, құлағын түріп отырды.

	– Менің байқауымша он оқтар енді тыныш жатпайды. Талай жылдан бері оларды тыныштандыруға тибеттер кесе-көлденең болып келді. Олар біздің бар күш-қуатымызды Корейге жұмсаған кезімізден пайдаланып, Он оқ елін басып алды. Енді олар тибеттерге арқаланып, Таң иелігіндегі түріктерді де өздеріне қосып алмақ ниетте. Бұған осы Тәңірқұт басқағындағы түріктер де үн қосқалы отыр. Тайпа ақсақалдарының жоқ болып кетуі, елдің олардың қайда кеткенін білмей елеңдеуі тегіннен тегін емес. Мұнда бір гәп бар. Алда-жалда іс насырға шапса, біздің қолда бар әскер күшіміз жетіспейді. Сондықтан патша ағзамға бұл жайды дереу мәлімдеу керек. Бізге қосымша қол жіберсін.

	Тоныкөк Үнбеге қарады. Үнбе «демің ішіңде болсын» дегендей көзін қысты. Ван Либэнь арақты арт-артынан тартып, аузы көпіріп сөйлеп отыр. Ол бойы шәкене ғана болғанымен, ішіп-жеуі апат, араққа тойымсыз бәле еді. Асқазаны тауықтың асқазанындай еді. Ол сөйлегенде тек Ли Цзайдың ғана жаны кіріп отырды. Өмірі кез келген жерден пайда көздеп отыратын ол Ван Либэньге әлдеқандай айтар жаңалығы бардай ін аузындағы ақкөт торғай бастанып қылпылдап отырды. Тоныкөк оған көзінің қырымен қарап еді, Үнбе де солай бұрылды. Екеуі бірдей қарағанда Ли Цзай не ойлағаны барын көзінен аңғартты:

	– Бергендерің аз, тағы біраз берсеңдер айтпаймын, – дегендей мағыналы қарады. Оның емеурін бірден байқаған Тоныкөк:

	– Жарайды, дегенің болсын. Тек айта көрме! – дегендей ишара жасады. Тағы да біраз қамтып қалатын болдым деп көңілденген Ли Цзай төре ырсың-ырсың күлді.

	Үнбе «күлкің көмір болғыр» деп теріс айналды. Қонақасы көпке созылып, артынан қонақтар өз тұрақтарына тарады. Бұл кезде астанадан шалғай жатқан Бөрілі тау бөктеріндегі осынау әскери қамалда аспалы шамдар ілініп, қала жамбылында қылыш-садақ асынып, ұзын найза ұстаған жан алғыш бөкеуілдер сапта тұрды. Олардың түрі өте жаман еді. Түгел астанадан әкелінген жан алғыштар еді. Жүзі қан көксеген, айбалта, өткір қылыштарын серт ұстаған олардың жауыздықтан құлақтары жымырайып, көздері бітиіп, беттерінің тозаңы шыққан еді. Олар жамбылдың ішіне симай лықсып жатқан, қарулары өңшең өткір, шым болаттан соғылған, шетінен жансебіл Табғаштың қалың қолына арқаланатын. Өздері де қарғыбауымен шапшыған қанды ауыз төбеттердей аласатып, адам жеуге асығатын. Бұларды Ван Либэнь қыр сахараға әдейі әкелген. Олардың ұзын саны жүзден асатын. Олар әрдайым Ванның қасында, ол қайда түстенсе, қонса, сонда қарауылда тұратын. Оның сыртында сауыт-сайманы саудыраған, үн-түнсіз жөңкілетін қалың қолы бар болатын. Ван Либэнь қашан да сол қызыл шапанды күзетшілері мен қалың қолына арқаланып, жұртқа дөң-айбат қылып, ойға-қырға екпіндеп, қайда не сыбыс бар деп, соны тіміскілеп, елдің үрейін алып жүретін де қоятын.

	Ол келгелі тау етегіндегі әскери бекініс күні-түні сапырылысқан қарбаластыққа толы еді. Жұрт арасында: «Табғаш қолы Тибеттен де, Корейден де оңбай жеңіліпті. Ван Либэньнің жайын жатқан елге мұнша дөң-айбат қылуында таз ашуын тырнадан алмақ ойы бар көрінеді. Табғаш қолы Корейде тұрғанда түріктер оларды ат-көлік, адам күшімен ойдағыдай қамтамасыз етпеді. Тайпа ақсақалдары мен ағамандары халыққа кері үгіт жүргізді. Он оқтарға жан басты. Тибеттермен тіл біріктірді, енді соның өшін алмақ көрінеді»,– дегендей өсек-аяң қаптап кетті.

	Соның кесірінен, Тоныкөктер мұнда келгенде әскер мен халық, табғаштар мен түріктер бір-бірінен қорқып, үрпердей болып отырған еді. Онсыз да түліс түріктері Табғаш бодандығына түскелі бері өз бетінше іс қылып бұра тартар халі қалмаған. Табғаш төрелері қымс етсе бәрін қадағалап, жіпке тізіп отыратын. Бәрінен де қиыны Таң ордасының Корейге және Тибетке қарсы соғысы түріктерді де тұралатып біткен-ді. Халық мал-мүлкінен ауық-ауық алым-салық тапсырумен бірге, балаларын тау-тасқа тығып, жасырын ұстайтын болды. Оған да болмаса алысқа – он оқтарға жіберетін. Тентіреген, телімделген ел табғаштардан еш жақсылық көрмеді. Кезінде Тәңір қаған Таң Тайзоң түріктерді өз халқым деп бауырына басып, оларға ептеп жақсылық жасағанымен, ол да уақытша болды. Арада он, жиырма жыл өтіп, түріктерді өздеріне әбден қаратып алғаннан кейін табғаштар олардың қыр желкесіне қайта мініп, бұрын алынбаған өшін, есе-кегін қайырып ала бастады. Ең әуелі оларды бірінен-бірін бөліп, он түменнен астам түрікті күріш егіп, су-сиыр бағатын, қысы-жазы жаңбырдан көз ашпайтын оңтүстіктегі алты дуанға көшіріп, тілі, ділі басқа қалың табғаштың ішіне тоғытып жіберді. Астындағы атынан, көш көлігінен айырды. Ер азаматтарын соғысқа әкетті. Балаларын Конфуцзы мектептеріне, ғибадатханаға берді. Күріш атыздарында еңбек еткізді. Еркектер мен әйелдердің бір бөлігі Сарыөзеннің суын бөгеуге жіберілді. Күні-түні бастарына әңгіртаяқ ойнады. Дырау қамшының астында Табғаш төрелерінің кемесін сүйреді. Сұлу қыздары мен келіншектері табғаш төрелерінің мауқын басып, аяқ-қолын жууға қызмет етті. Өздерінің салқын-сабат отанында өмірі ат жалында ойнап, қыр даланың серісіндей болып өскен оларға Табғаш төрелері орсақ тістерін ақситып, рақаттана күліп қарап тұрар еді. Ауыр еңбек, ащы тер қажытқан олар бала-шағасын арқалап туған жеріне қашатын. Тау асып, тас басып, алыстағы түркі даласын сағына жол тартқан олар жол-жөнекей қуғыншылардың құрығына ілінетін немесе айдалада сарсаң болып аштан өлетін. Суішері барлары азып-тозып, машайық кейпінде елге оралатын. Осыншама азып-тозған елін, ұлысын көрген қариялар:

	– А, Жаратқан ием, Көк Тәңірім, түріктің дүйім жұртына, қарайған халқына не болды! Қағанды халық едім, қағаным қайда? Енді бүйтіп жүріп, кімге ел жасап, қаған жасап бермекпін. Қанымды, ащы терімді кім үшін төкпекпін? Ісімді, күшімді кімге бермекпін!? – деп аһ ұрды. Елім осы беті ел болмай кете ме деп, ел намысын, жер намысын жыртар ер қалмай ма деп қамықты. Төбе басына топтасып ақылдасты. Күнде алаң болды.

	Тоныкөктер сондай бір ауыр, қыл кезеңде келді. Жағдайды ерте байқаған патша ордасы оны Тәңірқұт басқақтығына неғұрлым ертерек барып, жұрт көңілін орнықтыруға жіберді. Сол себепті, қазірше аужайды өз көзімен көріп, ет құлағымен естуі керек. Әзір бүгін Ван Либэньді де, патшаныда ештемеден секем алдырмауы тиіс. Бірақ Ли Цзай төренің түрі жаман. Оның аузын алмаса, түймедейді түйедей қылғалы отыр. Сөйтіп, ол Үнбемен ақылдасты:

	– Мына пәленің айтқанын беріп, аузын жабайық. Әйтпесе түбімізге жетеді. Патша оны бізге әдейі қосып жіберген сыңайлы, – деді.

	– Бермесек қайтеді? – деді Үнбе.

	– Берейік, мұның құлқынын тескен ақша, – деді Тоныкөк, – өткенде ел қатары алып қалдым деп көңілі орта болып жүр.

	– Жарайды, берсек берейік. Бірақ енді бірдеңе десе, кім болса да оңдырмаймын! – деді Үнбе тісін-тісіне басып.

	– Ашуыңды бер, аға! Ондайға әр кез бара көрме, – деп Тоныкөк үлкен басын оңды-солды шайқады.

	Екеуі сол күні қалталарында бар бақыр ақшаның бәрін жинап-теріп, қызыл торғынға түйіп, Ван Либэньннің қолына берді:

	– Біздегі бары осы, енді аузыңды жауып жүр!

	Ван Либэнь ырсың-ырсың күліп, түйіншекті жеңіне тоғытып жіберді.

	– Болды енді! Бара беріңдер, бара беріңдер, – деп қолымен ишара жасап, сырт айналып жүріп кетті.

	Тоныкөк басын шайқады.

	– Мына түрімен бұл ақшаға әкесін де сататын шығар! – деп жағасын ұстады.

	– Бұдан қайыр күтпе! – деді Үнбе зығырданы қайнап, – енді бірдеңе десе, айттым да қойдым, бірден буындырып өлтірем.

	– Абайла, абайла! – деді Тоныкөк оның білегінен сап беріп. – Сен өйтсең, бүкіл түркі халқын одан бетер тоз-дырасың. Одан да патшаны да, ханымды да алдарқата тұрып, ел-жұртты бір жерге жинап алайық. Ақылмен, сабырмен іс қылайық.

	– Қашанғы шыдаймыз. Онсыз да тозып жоғалуға айналдық қой! – деді Үнбе тісін қайрап.

	– Ағатай, бәрін де ақылмен істейік. Ақылдаспай, кеңеспей іс қылма.

	– Ендеше, Чань-Аньға кісі жіберейік, олар келсін!

	– Кімдер?

	– Ашына Низек пен Ашына Бөнем келсін. Моншақ та келсін!

	– Не себепті?

	– Себебін өзің де білесің. Сен екеуіміз Ашиде әулетіненбіз. Жиен жұртпыз. Ал, ана екеуі Ашына әулетінен. Оның үстіне екеуі де Ілік қағанның інілері. Олар келсе, түркі халқы түгел соңынан ереді. Ал отыра берсек түркі жұрты мәңгілікке құриды. Онсыз да Ван Либэньнің астанадан әскер алдырғалы жатқанын естімедің бе?

	Тоныкөк ойланып қалды.

	– Сен осыған шынымен бел будың ба?

	– Будым, бірақ сенің өз еркің өзіңде. Оның үстіне сенің патшаға жақын жүргенің бізге де керек. Алты дуандағы түркі бауырларымыз елге оралмайынша ордадан қол үзбе. Сен кетсең оларға кімнің жаны ашиды?

	– Дегенмен, өзің де ойлан, бір асығыстық болып жүрмесін. Түркі халқы – аз халық. Оның жартысын табғаштар отырықшыға айналдырды. Олардың мініс аттары, көш көлігі жоқ. Түгел жаяу. Ер азаматтары соғыста. Тұлымды ұл, бұрымды қыздарының бәрі ауыр еңбекте, құлдық пен күңдікте. Осындай күнде не істемексің, бауырым? Тұра тұрайық. Күш-қуат жинайық. Жетіп келіп қол ұшын беретін он иелік халқы алыста. Олардың өз әлегі өзінде, – деді Тоныкөк.

	– Мен бірдеңе дей алмаймын және біздерді алдымызда не күтіп тұрғанын да айта алмаймын. Табғашқа қараған түркі жұртының жағдайы бұдан кейін жақсы болады дегенге де сенбеймін. Жағдайы жақсы болса ұйқысы тәтті болар. Ұйқы басқан елді оятам деп ойлама, – деді Үнбе басын шайқап.

	Тоныкөк үндемей қалды. Үнбенің сөзінің жаны бар. Түркі халқы бір – тойса аш болам деп ойламайтын, бір аш болса тоқ болам деп ойламайтын, алысты болжамайтын халық. Тым ұрыншақ, таңертеңгі ас Тәңірден деп жүре беретін халық. Олар Табғашқа қарағалы бері дала көкжалы саптаяққа телмірген үй күшігіне айналды. Ит көзі түтін танымас болды. Бара-бара ештеңеден секем алмасқа айналады. Ол кезде мынау менің халқым деп ойлама. Ой түйетін, сөз ұғатын, тіпті тіліңді түсінетін адам қалмас, – деді ішінен.

	Екеуі жүре сөйлесіп, қамалдың шығыс жақ қақпасына таяу жерде тігілген киіз үйге келді.

	– Қазіргі міндет мынау, – деді Тоныкөк, – Ван Либэнь ұрынарға қара таппай отырғанда, оны одан әрі өшіктірмей, ақылмен алдап, астанадан әскер алдыруына тосалғы болайық. Егер осы іс қолымыздан келсе, ең әуелі ел-жұртқа тигізген пайдамыз сол болмақ.

	Үнбе үлкен алты қанат ақ орданың ішінде үстіне Ілбіс терісін жауып, табанына аю бөстек төсеген, жақтауы арқар мүйізімен көмкеріліп, алтынмен апталған үлкен арқалы орындыққа жалп етіп отыра кетті. Екі көзін ортада маздап жанған оттан алмай тесіліп, сәл ойланып отырды да:

	– Ендеше сенің айтқаның болсын, асықпайық. Бірақ Ванды әскер әкелу ниетінен қайтарайық. Бұл кезеп ештеңеден тайынбайды, – деді.

	Тоныкөк те адалбақанда ілулі тұрған, үлкен орман ішікті алып иығына жамылды да, Үнбенің қарсы алдында оттың басында тұрған орындыққа жайғасты. Күн күзге айналғандықтан Тоныкөк Бөрілі таудың кешкі салқын ауа-сында едәуір жаурап қалған еді. Оның үстіне талай жыл астанаға үйреніп қалғаны бар. Оны көріп, Үнбе күліп жіберді.

	– Сен не, тоңып барасың ба? – деді қалжыңдап, – Сен енді Бөрілі таудың бораны мен аязына үйренуің керек. Бұл жақтың қысы қатал.

	– Білем, – деді Тоныкөк, – бұл мен көрмеген аяз, мен көрмеген боран емес. Бала кезімнен білемін. Әкем мені Шұғай құзына аңға ертіп баратын. Өзімнің жақсы көретін ақ шағыр, жоталы көк атым болатын. Жалы айғырдың жалындай қаба еді. Жануар бөрілерді көргенде көзі одан бетер шатынап, омбы қарда ойқастап ала жөнелетін. Үйірлі бөрілерден ол да қорқатын. Бөрілер бірінің жалынан бірі тістеп, алысып ойнап, сау желіп алыстап бара жататын.

	– Иә, бұл далада өмір сүру үшін бөрідей сырттан, ұялас, жыртқыш болуың керек. Сонда ғана сен бұл жердің иесісің. Бөрідей жансебіл, тағы, төзімді болмасақ, табғаш болып кетерміз, – деді Үнбе.

	Екеуі үнсіз қалды. Қолдарын шатырлап жанған отқа жылытып, өз ойларымен өздері болып отырып қалды. Сол кезде:

	– О, тоба, маған бірдеңе жетіспейтін сияқты, – деді Үнбе сипалақтап.

	– Не дейсің аға, не жетіспейді? – деді Тоныкөк түкке түсінбей.

	– Білмеймін, әйтеуір бір нәрсе жетіспейтін секілді.

	– О не нәрсе сонда?

	Үнбе басын шайқады. Жан-жағына жалтақтап, сипалақтап, орнынан көтеріліп-көтеріліп қояды. Тоныкөк аң-таң. Өзі де не болғанын білмей отырған Үнбе бір кезде санын бір-ақ ұрды.

	– Бәле, не жетіспей отыр десем! – деп шалқалап рақаттана күлді. – Не жетіспей отыр десем, әлгі бәле екен ғой!

	– Не бәле, ағатай?

	– Ой, арақ, арақ-шы баяғы!

	– Мәссаған! Ішпейтін болғаның қайда?

	– Ішпесем болатын емес, сен кешір, бауырым. Оны ішпесем бір түрлі жабы, кесіл болып кететін түрім бар.

	– Мәссаған! – Тоныкөктің ішек-сілесі қатты, – Бірнеше күннен бері бұл ағама не болған десем!?

	– Иә, өз-өзіме ұқсамай кеттім.

	– Несін айтасың, бірақ бәрібір ішпегенің жөн, аға.

	– Қой, құрысын! Бүйте берсем мені жоғалтасың.

	– Ол не дегенің, ішпеші сол бәлекетті.

	– Әй, қайдам, шыдай алмаспын, тегі. Оның үстіне мынадай қара суықта бірер кесе тартып алсаң, рухың тасып, бойың қыж-қыж қайнап жүреді.

	Үнбе ақыры қоймады. Даяшыны шақырып, оған бір күбі жылытылған дукаң божымасын алдырды. Ол мұның астанада жүргенде ылғи да ішетін ең сүйікті шарабы еді. Жарықтық қоңыр құм күбімен алдына келгенде Үнбе қуанғанынан күбінің сыртын сипалап, айналып, үйіріліп қалды.

	– Иісін-ай, иісін-ай! – деп түшіркеніп, көңілденіп кетті. Дереу үлкен күміс тостағанды алдырып, құм күбінің аузынан батырып, екі кесе ішкенде шекесінің тері бұрқ ете түсті.

	– Ойпыр-ай, көзім шырадай жанғанын қарашы! – деп екі иығынан дем алып отырып қалды.

	Сол кезде олар отырған жерге сенделектеп Ли Цзай төре келді. Қонақасыдан мейлінше ішіп-жеп, арсалда болып шыққан ол шараптың буымен ісіп-кеуіп, жер-суға симай келген екен.

	– Сен әліңе қарап жүр! – деді ол келген бетте Үнбені көзіне шұқып, – мен – патша ағзамның өзі жіберген адаммын. Оның көз-құлағымын. Шындап келгенде сендердің жақсы-жаман болу-ларың маған байланысты. Оның үстіне, Үнбе, сен жол-жөнекей адам сабап, патшаға тіл тигізіп, Ұлы Таң мемлекетінің байрағын жырттың. Бұл үлкен күнә. Егер төреңе жылы қабақ танытпасаң, түрменің түбінде шіритініңді ұмытпа.

	Ли төренің көздері жіпсиіп, бет терісі қаймақши қалған екен. Сен осыны біліп жүр дегендей Үнбеге сұқ саусағын шошайтып зыттана сөйледі.

	– Сендер атақ-даңқ, мәртебе дегендер тегіннен-тегін келеді деп ойлайсыңдар-ау тегі. Әйтпесе, патшаға тіл тигізіп, мемлекет байрағын жыртып, патша ағзам ұсынған тақта тектен-тек отыра бермексіңдер ме!? Ендеше, мына бергендерің тіптен аз, менің жасаған жақсылығымның нарқы төмен екен деп ойлап қалмаңдар, – деп қолын жайып Үнбеге алтын-күмісіңді алақаныма сал деп тепсінді.

	Арақ ішіп кәйіп болып отырған Үнбе алдындағы тақтайды басына бір-ақ көтеріп, жараған бурадай шабынып атып тұрды. Манадан шәбеленіп, жан алғыштай жанығып тұрған Ли Цзай төрені алқымынан ала кетіп, енді бір қолымен жағынан ұрып, мұрттай ұшырды. Иттей қаңқылдап бүктеліп түскен оны басы-көзі демей әбден тепкілеп, сілікпесін шығарды. «Қой!» деп өре түрегелген Тоныкөкке де араша бермеді.

	– Бар, айт, қане! Патша ағзамға жеткіз бәрін. Бірақ ұмытпа, олай істесең күндердің күнінде қапияда кездесіп, тар жерде жаныңды алатын бәрібір мен боламын.

	Үнбенің темірдей тегеурі оның алқымын езіп, тынысын тарылтып бара жатты.

	– Мүмкін сені ертеңге аманат қылмай қазір өлтіргенім оң болар!

	– Ағатай, ағатай, құлың болайын. Шыбындай жанымды қия көр. Менен бір ағаттық кетті, – деп қырылдаған Ли төре өлердегісін айтты.

	Оның желкесінен төніп, пышағын алқымына қадаған Үнбе тізесімен Ли төренің майлы қабырғасын сықырлата езіп, аз-кем отырды да, қолынан патша ағзамды, У-Мэй ханымды өсектеген қағаз жаздырып алды. Сосын оны қырқымнан шығарған қойдай, тырқыратып қоя берді. Ли төре сол беті қашып-пысып барып шатырына кіріп кетті. Сол жатқаннан мол жатып, неше күн ел бетіне қарай алмады.





БӨРІЛЕР ЖОРТУЫЛҒА ШЫҚТЫ




	Арада бір қыс өтсе де Түркі жұртының олқу-толқуы тоқтамады. Таң ордасы Батыс Түріктегі он оқ халқын құзырына қаратуға қанша тырысқанымен, тау жайлаған тибеттер оларға ырық бере қоймады. Баяғы Дапей бұлағындағы шайқастансоң табғаштар да тибеттермен бетпе-бет келуге жүректері шайлығып қалды. Бір иықтарын жалаңаштап, аң терісінен жұрындап ішік киген тибеттер ұзын түлкі немесе қарсақ бөріктерін алшита киіп, қоңыр жорға аттарымен Аталайдан Тәңіртауға дейінгі сары даланы еркін шарлап, ту батыстағы Сарымсақты асуына дейін ат басын тірейтін. Барсакелмес атанған Такла-макан шөліне құятын Күнше, Зерапшан, Юроңқаш, Тарым өзендерінің бойын жайлаған егінші жұрттармен қоса, Тәңіртаудың күнгейі мен теріскейіндегі көшпелі түріктер әлі де тибет отарында еді. Табғаш ордасы бұл кезде олардан сарайға қуғын көріп келгендерді бауырына тартып, сырттай шен-шекпен бергені болмаса, он иелік жұртына билік айтудан қалған болатын.

	Он иелік – ұлы жұрт. Оның батысы Темір-қапыққа, теріскейі Меңіреудің тұңғиық қара орманына, түстігі Тәңіртаудың күнгейіне, шығысы Боғда мен Аратүрікке, Идұқбашқа дейін созылып жататын. Алтай кейде он иелік, кейде он оқ аталған тардұш түріктері мен шығыста Табғаш бодандығына түскен түліс түріктеріне ортақ еді. Алтай тауының күнгейінде Шеміршек деген жерде түріктердің алтындалған ордасы бар еді. Әйдік орда еді. Тардұш, түліс түріктері, олардың ақсақалдары, ағамандары сонда бас қосатын еді. Қысы-жазы ордасы сонда еді.

	Түрікше қоян жылы, табғашша Ұлы Таң патшалығының дяолу жылнамасының бірінші жылы35 көктемде тардұш және түліс түріктерінің ақсақалдары, ағамандары сол жерде бас қосты. Ван Либэньнің алаңдауы тегін емес екен. Олар сонда бірігіп, Таң патшалығына қарсы көтерілсек деп ақылдасты. Бұл жерге Таң әскерлерінің аяғы жете бермейтін. Бөрілі таудан да, Бес-балықтан да алыс еді. Тибеттер де оңай келе алмайтын. Түрікке қолайлы жер еді.

	Ақсақалдар ақылдасып:

	– Көтерілейік, Тәңірқұт басқақ бегі Үнбе кісі жіберді. Ол бізді қолдайды екен! – деді.

	– Енді көтерілмесек, ұрпақтарымыз өз-өзімізге жат болар. Садақ көтерер кісі қалмас, – деді.

	Бұл сөзді естіп, бәрі алаңдады. Қорықты. Үнбеге кісі жіберді. Алыстан елші келгенде Үнбе де астанадан Ашына Низекті, Моншақты алдырып, олармен кеңес құрып отыр еді. Мақсаты Низекті түліс түріктеріне қаған қою еді. Сол жерде жасы отыз үшке келген Тоныкөк те отырды. Бұл Тоныкөктің Моншақты алғаш көруі еді. Ол бұрыннан Табғаш жеріндегі бір әскери бекіністе тұрғауыл болған екен. Енді елге келіпті. Алтайдан келген елші аяғында саптама етігі, бұтында тақыр шалбары, үстінде жеңіл торғай көз сауыты, жарғақ күртесі бар жас жігіт екен. Ту Алтайдан қосар атпен жалғыз өзі ғана келіпті. Үнбе оған күміс қырсаулы үлкен шарамен қымыз берді.

	Жігіт оны алды-артына қарамай сылқылдата жұтты. Оған қарап сүйсінген Үнбе жігіт сусын ішіп, әптігін басқан соң келген бұйымтайын сұрады. Жігіт жан-жағына жалтақтап, «айта берем бе!» дегендей сәл бөгеліп қалып еді, Үнбе алды-артына қоймады:

	– Тартынбай айта бер, бұл кісілер бөтен емес, – деді. Жігіт Алтайдың күн бетінде, Шеміршек қолатында жиналған ақсақалдардың сәлемін жеткізді.

	– Ақсақалдар бұған дейін бір емес, бірнеше рет бас қосты. Оларға сіздің сәлеміңіз де жетті. Бұдан ары қарап отыра берсек, түркі халқы түбірімен жойылмақ. Атадан қалған елдік пен ерлікті ту етіп ұстар ұрпақтан айырыламыз десті. Сол үшін сізден үміт күтіп отыр, – деді.

	Үнбе ойланып қалды. Ол енді шыдай алар емес. Онсыз да патшаны да, Ван Либэньді де алдап, Тәңірқұт басқақтығына Табғаш әскерінің келуінің алдын алып, ереуіл атқа ер салар күнді ойлап, ай-күн, әлетін тосып жүргеніне де неше айдың жүзі болды. Тәңірқұт басқақтығындағы жиырма төрт дуанның елі шала бүлініп, ақсақалдары алаң көңіл болып отырғанда одан әрі қол қусырып қарап отырған жарас-пас. Бұрынғыдай сөзбұйдаға салып, жұртты алдаусырата бергенмен Таң патшалығы оларға ойран болған қағанатын қайта құрып бермейді. Түн ұзаса, түс көбейер деген. Кім біледі, ертең әлдеқайдан сайТаң түртіп, істелген істің, бүкіл күш-жігердің бәрі зая кетпесіне! Жаман айтпай жақсы жоқ. Түркі халқының тағдыр-талайы қыл үстінде тұр. Жұрттың бәрін жақыным деп жаныңа тарта алмайсың. Табғаштардың алдап-арбауына түскен тағы біраз ұлықтың өз ішкі есебі өздерінде. Оларды халқының қайғысынан гөрі қара басының қамы қинайды. Қайтсем хан сарайдан, патша ағзамның алдынан алтын аяқтан су ішем деп армандайды. Ендігіде дәл сондайлардың орта жолда орға жықпасына кім кепіл. Бірақ, солай екен деп отыра беруге тағы болмас.

	Ол бұрылып, Тоныкөкке қарады. «Баяғыда бір орайы келіп еді, онда сен басу айтқансың. Түркі халқы етек-жеңін жинасын, есін білсін дегенсің. Одан бері де аз уақыт өткен жоқ, енді бізге бөгет болма!?» дегендей ішкі айтар ойын көзінен білдірді.

	Тоныкөк «тұра тұр, мына жігіт не дейді екен?» дегендей алыстан келген жолаушыға қарады.

	– Сен өзің кімсің, қай атаның баласысың? – деді.

	– Менің атым – Күллі-чор. Нәсілім – Ашиде. Сіздерге шыққан, жиен боламын. Руым сегіз оғыз, жасым он тоғызда, – деді. Өзі де қарпымды, қылқандай жігіт екен, жауабын айтып болып енді не сұрайсың дегендей Тоныкөктің аузына қарап, бір тізесін шынтақтай отырды.

	– Ақсақалдар жиналғанымен, олардың артынан ерген қолы, қол бастайтын ағамандары бар ма? – деді Тоныкөк.

	– Бар. Олардың көбі біздің Тәңірқұт басқағынан. Ханғай басқағынан да бар. Он иеліктен келген ақсақалдар – олар да қолдайын деп отыр.

	– Дегенмен, он иелік түгел емес болар?

	– Солайы солай. Бұдан алдын Он иелікке аттанған Пэй Синцзян Тушы қағанды ағамандарымен қоса қолға түсіріп, Чань-аньға сүргінге айдап, Сяо Сы-ие бастаған Таң әскерін сонда қалдырып кетіпті. Басшысынан айырылған ел үрейленіп, тағы да тибеттермен бірігіп кеткен көрінеді.

	– Не дейді!

	– Иә, ақсақалдар. Сондай жағдай болуы болды.

	– Сяо Сы-ие әлі тірі ме еді?

	– Тірі екен, ағатай.

	– Ол неме кезінде Су Диңфаңмен бірге барып, Қара қағанды қолға түсіріп, астанаға сүргінге айдаған еді. Енді Пэй Синцзянмен бірігіп, Тушы қағанды да ұстап, оның да бетін Чань-аньға бұрған болды ғой.

	– Дұрыс айтасыз. Он оқтарға қарсы әр аттанған сайын оның жолы болып келеді.

	– Қарай гөр өзін!

	Үнбе тісін-тісіне басып, ұрынарға қара таппай отыр.

	– Енді ұрыста тұрыс жоқ. Елді солтүстікке көшіріп, өзіміз атқа қонамыз! – деді.

	– Алты дуандағы елді қайтеміз? Оларды осы беті Табғаш қол астына тастаймыз ба?! – деді бір қария. Оның аты Құлашын еді.

	– Жоқ, оларды әсте қараусыз қалдырмаймыз. Біз бұл жолы Тоныкөкті қатарымызға ертпейміз. Ол Ван Либэньмен бірге кетсін. Алты дуандағы елге бұл өзі бас-көз болады. Кейін Көк тәңірі қолдап жолымыз болса, ол бауырларымызды үйіріне қосамыз.

	– Апыр-ай деген, солай болса игі еді! – деп Құлашын қарт сақалын сипап күрсініп жіберді, – жат жұртта өгейлік көп көріп, екі көзі төрт болып өлеусіреп бітті ғой ол жақындарым. Сол күні Үнбе Күллі-чордың басқаруына қосар атымен, азығымен қырық жігіт берді. Олар бес қаруын асынып, бұлқыншағын байланып, бір-бірімен хабарласатын жерлерін белгілеп, Бөрілі таудан Алтайға дейінгі сайын далаға сіңіп кетті. Таң патшалығының арнайы өртеңдерін пайдаланбай, иендегі ат арқандық сулы, тұрғылы жерлерді талдап, екі жағынан хабар күтті. Тепсе темір үзетін жас шабандоздар ту алыстан тізгін ұшымен жеткен хаттарды іліп алып, екіншісіне жеткізетін. Осылайша Үнбенің Ашына Низекті қаған сайлап, түліс түріктерін бір тудың астына біріктірмек болғаны көп өтпей қарлы Алтайдың күнбетінде – Шеміршек қолатында отырған ақсақалдарға да жетті.

	Көне түркі жазуында Хотанның саман қағазына қытайы қылауышпен өте ыждаһаттап жазылған ақжолтай хатты көргенде, ақсақалдар қуаныштары қойындарына сыймай жырғап қалды.

	– О, жаратқан! Бір тұяқ серіппей кетеміз бе деп едік.

	– Бөрілі таудың бөрілері жортуылын бастаған екен. Енді аузы-басын қандамай қайтпас...

	– Оларға Көк тәңірім қормал, Көкбөрі ием жебеу, аруақтар арқа болсын! – десіп, алда кім не істейтіндіктерін ақылдасты. Үлкен ақ боз биені құрбанға шалып, ата-бабалары Бумын, Істеми, Тоңябғу секілді күлік қағандардың аруағын атап отырып, қолдарын қызыл қанға малып, ант-су ішті.

	Бұл кезде Бөрілі тау түгел атқа қонды. Үнбе Тоныкөкті Ван Либэнь тарапқа өткізіп жіберіп, өзі қамалға лап қойды. Алдын ала ойластырылған жоспар бойынша Тоныкөк Ван Либэньді қасына алып, жүз шақты баскесермен бірге қоршаудың қауіпсіз тұсынан қашып шықты. Ысқырып атылған қозы жаурын сұр жебе қамалға қарша борады. Лапылдаған отты жебелердің кейбірі аққан жұлдыздай зымырап барып қамалдағы атқоралар мен үйлердің шатырларын, қарауыл тұрғыларын отқа орады. Әлгінде ғана тыныш ұйқыда жатқан әскери бекініс аяқ астынан тиген шапқыншылықтан есі шықты. Баскесерлер, бөкеуілдер қашан да сақ. Олар ай жарығында өздеріне қарай лап қойған атты жасақтың тым көп екеніне көз жеткізісімен, Ван Либэньді аман алып қалуға қамданды. Бұл сойқанды араларынан біреудің істегенін білді. Әсіресе, Үнбе мен астанадан келген Ашына Низектің жоқ болып шығуы тіптен күдік тудырды.

	Зәре-құты қашқан Ван Либэнь ат жалына жабысып, алды-артына қарамай зытты. Ел шетінен әбден алыстап, қауіпсіз жерге жеттік-ау дегенде барып ат басын бұрып, артына қарады. Түн ішінде алыста Бөрілі таудың бөктерінде отқа оранып лапылдап жатқан бекіністі көрді.

	– Сұмдық-ай, бұл не жағдай? – деп қалтыраған ол «не себепті бұлай болды?» дегендей Тоныкөкке түйілді.

	– Сардар, жар астынан жау шықты. Біз сенген Үнбе мен Ашына Низек өзімізге қарсы қапыда қол көтерді! – деді Тоныкөк.

	– Құрып кеткір, олардың ондай екенін білсем баяғыда-ақ бастарын кесер едім! – деді Ван Либэнь оңды-солды ойқастап.

	Осында қашып шыққандардың арасында Ли Цзай төре де бар еді. Елдің бәрі қамалдан қашқанда тақымына бір ат бұйырған ол қатты жүріске шыдамай, арсалда болып, іші-бауыры езіліп зорға жетті. Оның үстіне жалаңаш ердің арқалығына қайта-қайта соғылып, құймышағы да удай ашып келе жатқан ол Тоныкөкті көрген жерден дүрсе қоя берді.

	– Сардар, сенбеңіз оның сөзіне! Түбін қуғанда бәріне кінәлі осының өзі. Өткенде Үнбе мас болып патша ағзамға тіл тигізіп, Таң патшалығының байрағын жыртып, қосшыларын шетінен сабағанда қол қусырып қарап тұрған және оған қолдау білдірген осы болатын. Оның үстіне, мұның Үнбенің қылмысын жауып, таяқ жегендерге ауызбастырық берген қылмысы да бар. Егер Үнбенің қара ниеті бұрын да болса оның қасында күні-түні бірге жүрген, бір туған бауырындай болып кеткен бұл неге білмейді? Оны былай қойғанда, бұл деген патша ағзамның өзі жіберген білдей бас бақылаушы, тежеуіл емес пе? Ай қарап қалды ма?

	Бұл сөздерді естігенде Ван Либэнь төбесінен жай түскендей болды. Патша ағзамның айрықша ықыласына бөленіп, бас бақылаушы тежеуіл ретінде келген Тоныкөкті бұл іске қатысы бар дегенге сенбей, Ли Цзай төренің өзіне шүйлікті.

	– Сен не дейсің, біреу сенің байрағыңды жыртып, патша ағзамға тіл тигізсе, онымен қоймай қосшыларын сабап, ол қылмысын артынан пара беріп жапса, соның бәрін көре тұра өзің ай қарап қалдың ба? Онда сенің де бұл қылмысқа қатысың болғаны ғой! – деді.

	– Жоқ, ағатай, олай дей көрме! Мен мұны өзіңізге айтайын-ақ деп едім, бірақ Үнбе деген нағыз айқұлақтанған жауыздың өзі екен. Мені өлімші етіп сабап, жон-терімді сылып алды. Егер осыдан бірдеңе болса көргілігіңді көресің деп қорқытты. Содан ол жауыздан сескеніп, ештеңе айта алмадым, – деп Ли Цзай ат үстінен басын әлсін-әлсін иіп, ебіл-себіл жылады.

	– Ой, ант, ұрған арам. Сен өз басыңды қорғап жүрген сүмелек екенсің ғой! – деп Ван Либэнь оны қамшымен тақыр бастантартып жіберді.

	– Ағатай, ағатай! – деп жалынған Ли Цзай атынан ауып қала жаздады.

	– Бұл арам етті осында неге алып келді екенмін, – деп Ван Либэнь қылышымен оның басын шауып тастай жаздады. Тек қосшылары ара түсіп, жанын аман алып қалды.

	– Бұл құлқынның құлы екен, – деді Тоныкөк, – бұған алтын-күмісті молынан берсең, тұтас Таң патшалығын да сатып жіберуден тайынбайды.

	– Пара бергендерің рас па? – деді Ван Либэнь оған жанасалай беріп.

	– Параны бұл сұрады, Үнбе берді, бұл одан ауызбастырық ретінде өзі сұрады. Мен оны көрмедім, білмедім десем өтірік болар. Көрдім. Осы жүрген тобымыздың береке-бірлігін ойлап, жабулы қазан жабулы күйінде қалсын дедім. Бір аяқ шараптың екі аяқ желігі болар, бұдан кейін қайталама, арақты бүйтіп кәйіп болып ішкеніңді қой дедім. Бірақ ол өз жоспарлары туралы білдірген жоқ. Ашына Низекті неліктен алдырғанын да айтпайды. Бар-жоғы осы, – деді Тоныкөк.

	Ван Либэнь үндемей қалды. Қайткенде де бұл маңнан алыстау кетіп, Ли Цзай төре мен Тоныкөкті барған жерінде тергемек болды.





АШЫНА НИЗЕК ҚАҒАН БОЛДЫ




	Үнбе бекіністі өртеп, ондағы Таң әскерлерін түгелге жуық жайратып салғаннан кейін, Бөрілі таудың бөктеріндегі бұрынғы Шал батырға қарасты елді жиып, ақсақалдар мен ағамандарын төрге отырғызып, осы жолы өзіне ең бірінші болып үн қосқан Моншақ батырды қасына алып, Ашына Низекті түліс түріктеріне қаған етіп көтерді. Көтеріп тұрып бүй деді:

	– Елім, жұртым! Енді естеріңді жиыңдар. Тәңірі түрікті қолдауда. Түркі халқының ойдағы, қырдағысының, түліс пен тардұштағысының, Жетібаш пен Тоғыз ерсен, Алты дуандағысының – бәрінің тәлейі келер күн туды. Бүгінде Табғаш мемлекеті қорқынышты емес. Ол жан-жағынан тосылды. Шығыста корейлер мен қытандар көтеріліп, Табғаш әскерін жерінен қуса, батыста тибеттер олардың жазасын беруде. Оның үстіне аурушаң патша елді билей алмай, оның әйелі бар билікті уысына ұстап, Ли текті патша әулетін түгел құртуда. Көне уәзірлердің көзін жойып, тіпті таққа ие болады-ау деген бауыр еті балаларына дейін бір-бірлеп тазалауда. Оның бар мақсаты – патшаның көзі жұмылысымен билікті өз қолына алу. Ол – зейіл, шектен шыққан озбыр. Егер түркі халқы оның теперішіне түссе, құрыды дей беріңіз. Онда елдіктен, еркіндіктен үміт күтпеңдер. Түркі халқы Ілік қағаннан айырылғалы бері елсіз, ессіз, қағансыз өмір сүрдік. Қағанның орнына Табғаш төрелері бізді биледі. Халықтың тапқан-таянғаны, жылы-жұмсағы солардың аузын майлауға кетті. Ер-азаматтарымыз үйде отырмайтын болды, бәрі Табғаш мемлекеті үшін ісін-күшін беріп, сол үшін құлақ естіп, көз көрмеген жат жұрттарда шайқасты. Тибет пен Корейдегі шайқастарда, теңіздегі дауылдарда өлді. Қалғаны Талқымда тас қалап, Сарыөзен мен Кеңарықта кеме сүйреді. Қыздарың Табғаш төрелерінің басы байлы күңіне айналды. Енді сол қорлықтан құтылар, ел болуға ұмтылар күн туды. Егер қазір ұмтылмасаң, түркі халқы, өзіңде обал жоқ. Бұдан былай бір-біріңді мінеме. Елге басшы, басшыға қосшы табылмады демеңдер. Сол үшін бүгін жерімізден Табғаш төрелерін қуып, осынау жер ортасы көк төбеде – қасиетті Бөрілі таудың бөктерінде, алашқа аңыз болған Шал батырдың елінде түліс түріктерін жиып, оларға ата-бабасынан қара көктің тұқымы, кешегі елім деп еңіреген Ілік қағанның інісі Ашына Низекті қаған көтердік, Түркі қағанатын қайта құрдық! – деді.

	Осы кезде Бөрілі таудың бауырына жиналып, иін тіресе лықсыған жұрт бір-бірімен жарысып:

	– Аруақ! Аруақ! – деп айқайлады. Садағы бары садағын, қылышы бары қылышын, айбалтасы бары айбалтасын көкке сермеді.

	Қариялар:

	– О, жарық жалған, Көк Тәңірім, біздің де көз жасымызды көретін күнің бар екен-ау! – деп еңіреп тұрды. Алқалаған жұрт Ашына Низекті ақ киізге салып қаған көтерді. Басына қағандық тәж кигізіп, үстіне оқалы тон жапты. Қасына бөрілі байрақ көтеріп, бес қаруын сайлаған өңшең атпал азаматтарды қойды. «Талай жыл жауға есеміз кетті, қор болдық, арнамысымыз тапталды. Азып-тоздық. Есіміз шығып, еңсеміз түсті. Табғаш қаған жарылқай ма деп жабырқау әрі жарамсақ күй кештік. Енді жетер, ата-бабаларымыз мың жыл бас имеген жауға енді бас иеміз бе? Мың жыл аттан түспегенде енді аттан түсеміз бе? Мың жыл бөрі болып, енді көшкен жұртта шоқиған бұралқы иттің күнін кешеміз бе!» деп жігіттер бір-біріне жігер беріп, ершімденіп алға шықты. Ата-баба жолымен жүріп, қанды-қасап шайқастарда ел үшін өлсек те өкінбейміз деп нағыз ерлердей сілкініп, күш-қайраты тасып, буыршындай бұлқынып тұрды.

	Олардың көздерінен ұшқындаған отты көріп, Ашына Низек қағанның көңілі толды.

	– Жарандар! – деді ол екі қолын жоғары көтеріп алақанын жайып тұрып, – жарандар, біздер – мына отырған Ашиде Үнбе, Моншақ, бәріміз жастайымыздан Табғаш елінде, оның астанасында өстік. Кіндік кескен жұртымыздан, қасиетті қара мекенімізден алыста жүрдік. Бірақ бірде-бір күн қара орман халқымызды есімізден шығармадық. Табғаш елінің орда сарайларына, сұлу қыздарына қызықпадық. Патшаның құзырына көз сүзбедік. Енді, міне, бүкіл күш-жігерімізді елімізге берейік деп келдік. Дегенмен, бұл біздің ұлы ісіміздің басы ғана. Қайта шапқан жау жаман демекші, бүгін біз Ван Либэньді елден аластасақ та, ол ертең қалың қолмен қайтып келеді. Демек, сойқанның соңы әлі алда. Түркі жұрты қырық жылдан бері көрмеген қанды қасап шайқасқа кіргелі отыр. Ендеше, нар тәуекел! Жағаласпай жан қалмас. Түріктің киелі жері, суы, Көк тәңірі, бөрі иесі қолдасын бізді. Аруақтардың атымен ант етейік, түркі халқын өз төріне өзін шығармай, теңдікке жеткізбей, осы алған бетімізден қайтпаймыз! – деді.

	Оның сөзін ынта қоя тыңдаған жұрт тағы да теңселіп:

	– Аруақ! Аруақ! – десті.

	Соған ілесіп Бөрілі таудың құз-жартастары да «Аруақ! Аруақ!» деп жаңғырықты. Сол айбынды үн сайын далаға жайылып, Алтай мен Алатауға, Ханғай етектеріне, одан әрі көлдей толқып Қыдырхан қиясына дейін жетті. Бойында намыс, кеудесінде оты бардың бәрі оянды.

	Ашына Низек сөйлеп болғанда жұрт ішінен Құлашын қарт суырылып шығып, ешкімге есе бермей сөйлеп кетті:

	– Ау, жарандар, әлгінде мына жігіт Табғаштың сәнді сарайларына, сұлу қыздарына қызықпадық, қара орман халқымызды ойлап қайтып келдік деді. Егер шынымен сондай болса бұл нағыз ер екен. Мен бұл жігітке бой жетіп отырған қызымды беремін! – деді.

	Жұрт ду етіп оны алқап ала жөнелді. Қаған дабырлаған, кеу-кеулеген жұртты зорға тоқтатты. Шалды қасына шақырып, иіліп ілтипат жасап, сосын нөпірлеген әлеуметке қарап, дауысын соза бүй деді:

	– Айналайын жұртым, ақсақалдың маған істеген бұл сый-сияпатын осындағы ошарлы елімнің көрсеткен құрметі деп қабыл алдым. Бірақ қазір қалыңдық ойнап, бел шешіп жататын кез емес, алыста жасанған жау келе жатыр. Олар осында жеткенше мұндағы елді Шұғай құзының бір шетіне көшіріп, соғысқа дайындалуымыз керек. Қашан соғыс бітіп, ел еңсесін тіктегенде, өз жерімізге өзіміз ие болып, қағанаттың қабырғасы бекігенде бұл кісінің қызын ата-баба жолымен айттырып аламын. Оған дейін болашақ қалыңдығым сіздерге аманат!

	Осы кезде жұрт тағы да ду етіп қартты да, қағанды да мақтап жатты. Біреулер:

	– Шалекең жарады, ондай ерге бермеген қызын кімге береді! – десе, енді біреулер:

	– Соған жарай қаған да жігітшілік танытты. Баукесерін айтты, – десті.

	Қаған басындағы тәжін алып, үстіндегі оқалы тонын шешті. Оның орнына дулыға-сауытын киіп, белін жарқыраған жалпақ кемермен буды. Сол кемерге байланған наркескен ақ алмасын лықсытып бір қозғап, қынына қайта салды да:

	– Ау, жұртым, бұл жиын осымен тәмам. Ендігі тірлігіміз аттың жалы, түйенің қомында болады. Қашан ел іргесін бекемдеп, жаумен есеп айырысқанша ерсілі-қарсылы сарсалдаңнан көз ашпаймыз. Азаттық жолы ауыр жол. Жан қиналмай, қан төгілмей келмейді! Оны білгендерің абзал, – деді.

	Осы сөздерін айтып, ол алыс-жақыннан келген әр ру-тайпаның ақсақалдарын, ағамандарын қасына шақырды. Үлкен жиынды таратып, бұл келгендерден жасақтың, ат-көлік, қару-жарақтың, азық-түлік, киім-кешектің, жорықта тігер жапа қостың есебін алды. Бәрі ойдағыдай екен. Бұған қабағат қуанған ол осының бәрін алдын ала қапысыз дайындатып үлгерген Үнбеге дән ризашылығын білдірді.

	– Мен емес, жұрттың өзі де осыған дайындалып отыр ғой, – деп Үнбе Низектің арқасынан қақты.

	– Сөз бар ма! Енді жұрттың осы ынтасын жерде қоймай, жұдырықтай жұмылып, Табғаш қағанды тәубасына келтірейік, – деді Низек.

	Ата-бабаларынан қалған үлкен ақ ордаға тайпа ақсақалдары мен ағамандарын, әскер басыларын жинады. Үлкен ақ боз айғырды құрбанға шалып, аруақтарды еске алып, қанға қолдарын малып отырып анттасты. Ақсақалдар түгел түріктің бас сардары етіп Ашына Низектің өзін сайлады. Одан соң әр ру-тайпаны негіз етіп түмендік, мыңдық, жүздік басшыларын тағайындады. Әр түмендіктің, мыңдықтың жау-жаламда ұстайтын тулары сараптан өтті.

	Ван Либэнь Бөрілі таудан қашқан бойы Сарыөзеннен өтіп, өзеннің оң жағалауындағы әскери бекініс У-Юань кентіне келді. Бұл ғұн заманында Цинь Шихуан Орта жазықты бірлікке келтіріп, ғұндарды солтүстікке қуып салғаннан кейін пайда болған әскери бекініс еді. Кейін хан патшасы кезінде күшейтіліп, Үш патшалық заманынан бастап құлдырап, Сүй әулеті кезінде қайта көркейген-ді. Басынан бағы көп тайған бұл кент бірде табғаштардың, бірде түріктердің қолына жиі өтіп келді. Бүгінде оның табғаштар қолында бейбіт өмір кешкеніне небәрі отыз жылдың жүзі болды. Ван Либэнь өзінің қосшыларымен кентке келгенде мұндағылар дарияның арғы бетінде не болып жатқанынан әлі хабарсыз екен.

	Ван Либэнь серіктерімен У-Юань кентінің қақ ортасындағы көне қабақханаға келіп түсті. Бұл қабақхана дарияның арғы-бергі бетіне қатынайтын жолушылардың қоналқыға тоқтайтын жері еді. Мұнда әдетте табғаштармен қоса түріктерді де, тибеттер мен қытандарды да, алыстағы кәрістерді де кездестіруге болатын. Тіпті, түйелі керуендерін жетелеген арабтар мен соғды сартбауы да осында қонақтайтын. Сондықтан шекаралық дуандағы бұл шағын кенттің тірлігі күні-түні тоқтамайтын. Әсіресе, кенттің қақ ортасындағы мынау қабақхананың қазаны күні-түні отта қайнап, даяшылар мен аспаздар абыр-сабыр болып жататын. Қабақхананың маңындағы жатақтарда ойдан-қырдан келген жолаушылар жайғасатын.

	Ван сардар келгенде қабақхананың тірлігі нағыз қызған шақ еді. Айлы түннің ақбарқын сәулесіне бөленген шағын кенттің тұрғындары басқалар секілді ымырт түсе ұйықтауға асықпайтын тәрізді. Олардың көбі осы қабақхананы торуылдап жүр. Сыртта ат-арбалар, күймелер доғарылып, ат көліктер қаңтарылған, түйелер шомымен шөгерілген. Ал, іште асқа тойып, араққа бөккен жолаушылар әбден ескеуілдеп, шатыраш, ұтыс ойнап, бет-бетіне даурығып алған.

	Ван Либэнь шеттерінен мұздай сауыт құрсанып, ұзын қылыш асынған, селебелерін жеңдеріне жасырып, тай тепкендей тасырайған бір топ жан алғыштарымен кіріп келгенде қабақханадағы у-шу су сепкендей басылды. Олар елдің үрейін алып жасулана, жымысқи қараған кезде отырғандар естерін қалт жиып, бірін-бірі ықтай жалықтап, есіктің тұтқасына қолдары тие зытып-зытып жоғалды. Кейбірі бұл машайықтардан қашайық деп түнделетіп ат-көлігін жабдап, тоғанақтарын теңдеп тайып тұрды. Ван Либэньдер ұзақты күн жол жүріп, оның үстіне арттарынан тірсектеген үлкен үреймен Сарыөзеннен өткендіктен әбден шаршап, осында арып-ашып, зорға жеткен еді. Осы бетінде олар адам болса да сойып жеуге дайын болатын. Олардың ас-тағамға мейлінше тойып, араққа бөгіп отырғандарды көргенде ақ сайтаны ұстап, көздеріне қан толып кеткен еді.

	Елдің бәрі сыртқа қашып, қабақханада ешкім қалмаған кезде Ван Либэнь қосшыларына отыруға бұйырды. Иығына орамал салған қабақхана қожайыны құрша жорғалап келіп, Ван Либэньге құлдық ұра бастады.

	– Сардар, мархабат! Қызметіңізге дайынбыз, – деп, олардың не ішіп, не жейтіндіктерін сұрады.

	– Сорпасымен ет және ашытылған дукаң арағын, ол болмаса пэйпэй божымасын әкел! – деді Ван Либэнь.

	Ет дайын екен. Қожайын оларға қызыл қыш тостағандармен ет-сорпа беріп, үлкен құм күбімен жағалата арақ құйды. Ет-сорпа мен буға піскен қара момаға тойып, арақты армансыз сімірген Ван бір кезде Ли Цзай төрені қасына шақырып:

	– Юаньчжэнің Үнбеге жанбасып, оны қорғаштағаны, қарамағындағыларға пара бергені рас па? – деп сұрады.

	– Тақсыр, айыпқа бұйырмаңыз, ана Ашиде Үнбе дегеннің кеудесіне нан піскен неме екен. Оның патша ағзамға және ұлы патшалығымызға туадан қаны қарсы екенін баяғыда-ақ білген едім. Қара қаған қайтыс болғанда астананың қақ ортасында бөрілі байрақ көтеріп, елдің зәре-құтын бір алып еді. Енді Тоныкөкпен бірге Тәңірқұт басқақтығына келе жатқан жолда Таң патшалығымыздың байрағын жыртып, патша ағзамға тіл тигізіп, қосшыларын шетінен сабап, олардың үрейін екі алды. Табғаштарға бұл далада орын жоқ, олар лас табандарымен қасиетті даламызды былғамасын деп намысымызға тиді. Тоныкөк соның бәрін көріп тұрып, ести тұра оның қылмысын бүркемелеп, ұлықтарға пара берді, – деді Ли Цзай төре ада-күде ақталып.

	– Одан сенің де ауызбастырық алғаның рас па?

	– Бұл қып-қызыл жала ғой, өз басын арашалау үшін ол не демейді, шынын қуғанда бұл сойқанның бәрін бастап жүрген сол.

	– Солай ма?

	– Солай, тақсыр.

	– Ендеше, ол сазайын тартады.

	Ван Либэнь бір шара арақты сарқып ішіп, кесені басынан асырып лақтырып жіберді де, қылышына қол салып, атып тұрды. «Дереу Тоныкөкті тұтқындаңдар», – деп бұйырды.

	Кешеден қарадай қаны қайнап, ұрынарға қара таппай келе жатқан баскесерлер оны тамақ ішіп отырған жерінен тарпа бас салып, қатты қайыс арқанмен тырыстырып байламақ болды. Оған өлердей өштескен Ван Либэнь жағасынан алып тұрып тістене, тесірейе қарады.

	– Сенің де жүнің жетілді, көресіңді көресің енді! – деп бетіне бетін тигізді. Сол сәтте Тоныкөк:

	– Тарт қолыңды! – деп оны жуан басымен сүзіп қалды.

	Ван Либэнь зілдей соққыдан сенделектеп барып бойын билеп алды.

	– Мынаны дүрелеңдер, жон етін жонып алыңдар! – деді баскесерлеріне қатан бұйырып. Сол-ақ екен маңдайларын қызыл матамен буған баскесерлер оны далаға сүйрей жөнелді. Тоныкөк астана Чан-аньда қару өнерін он жыл үйренген еді. Әдетте бір тоға, анау-мынауға көп желп етпейтін сабазың шындап келгенде қарсыласын қолының қырымен ұрып түсіретін әдісі бар еді. Аяқтарын оңды-солды сілтеп, қолының қырымен қайшылай ұрғанда қарсыласын бір соққымен-ақ мұрттай ұшырар еді. Жұдырығы темірдей, қолының қыры өгіздің жон терісінен таспа тілердей өткір тұғын. Ол бір бұлқынғанда анталаған баскесерлердің бәрі бір-біріне соғылып, теңселіп естері шықты. Бойларын билеп, екінші рет қайта ұмтылғанда жалаң қолмен-ақ бәрін жамсатып салды. Баяғыдан Чуй Цзин-иеден үйренгені бар, оған қоса Чан-Аньның ең жоғарғы гонфу мектебін бітіргені, атақты қылышкерлер мен шамбасшылардың алдынан дәріс алғаны бар, бұған ешкім беттей алмайтын. Бұл жолы да оны оңай-оспақ жүндеп алмақшы болғандардың жүрегі шайлығып, беттері қайтып қалды.

	– Жігіт болсаң, өзің кел! – деді Тоныкөк не болып не қойғанын білмей есі шығып тұрған Ван Либэньді қасына шақырып.

	– Ер жігіттер егерлессе тек жекпе-жекте есеп айырысушы еді. Істің мән-жайын да айтпастан, ақай жоқ, тоқай жоқ, аяқ астынан мына сүмелектеріңді жұмсап, тарпа бас салғаның жараспады. Мен өз аяғыммен келе жатқан адаммын. Қылмысым болса, патша ағзамның алдына барғанда айғақ-дәлеліңмен мойныма қоярсың. Бірақ Бөрілі таудағы бекінісіңе ие бола алмай, берген тапсырманы орындамай қара бет боп қайтқаның саған да абырой әпермес. Мен жалалы болсам, сенің де көрер күнің менікінен ексе болмас, – деді.

	– Сен осы істеген қылмыстарыңның бәріне жауап бересің! – деді Ван Либэнь бір қолымен бүйірін таянып, енді бір қолының сұқ саусағын оған безеп тұрып, – Көресіңді көресің әлі!

	– Қолыңнан келгеніңді істе, сен нақ әділ болсаң, Үнбеден пара алған Ли Цзай төрені жазалауың керек еді.

	– Ол да сыбағасын алады әлі!

	– Ол алғанда сен де қарап қалмассың. Әйтпесе қай бетіңмен хан иемнің жүзін көресің?

	Ван Либэнь сөзге шыдас бере алмады. Қылышын жарқырата суырып алып, босағада өсіп тұрған балапан теректі белуарынан шауып түсірді.

	– Жау кеткен соң қылышыңды боққа шап деген осы болар! – деп Тоныкөк кеудесін кеңге салып, мырс-мырс күлді.





Бесінші тарау


	АЛАҢ ДА АЛАҢ, АЛАҢ ЖҰРТ





	Әкем Елтеріс қағанды,

	Анам Ел-Білге қатұнды

	Тәңірі төбесіне тұтып жоғары көтерді.

	Білге қаған ұстыны



	Білге қарт әңгімесін одан әрі жалғастырды. Ербұлан бағзы заманның осынау аңызын бір-бірлеп есіне түйіп, көне Таң патшалығының сарғайған шежіресін оқудан бір жалықпады. Оның көз алдында ғасырлар қойнауына сүңгіген, өткен күндер елесі қайта оянып, сартап тарихтың шырайы қайта ашылғандай болды. Күн сайын Таң ордасы мен Қара Нарынның қыратында, Бөрілі таудың бөктерінде жүргендей елегізген, ісік-желік күй кешті...





ХАНЗАДАЛАР ҚАСІРЕТІ




	Таң ордасы демекші, Тоныкөктер Сарыөзеннен қайта өткенде сарай Тәңірқұт ордасындағы жағдайдан бейхабар еді. Себебі, сарайдың өз әуресі өзінде болатын.

	Түрікше қоян жылы, табғашша Ұлы Таң патшалығының дяолу жылнамасының бірінші жылы36 көктемде патша ағзам төсек тартып жатып қалды. Кезінде Тайцзи сарайынан қашып, Даминь ордасына келсе де бұл жер оның жанына сая болмады. Жастайынан жабысқан жел-құз ауруы бір жағынан меңдетсе, У-Мэй ханымның өз білермендігі әбден жүйкесін жұқартып бітті.

	– Сен жат, жата бер, алаңдама! – дейтін ол қашан да патшаны ел билігіне араласпауға насихаттап. Патша көкірегі сайрап жатса да ханымның шектен тыс өркөкіректігінен именіп, бәрін де үнсіз қабылдай беретін болған. Бірақ ол түбі У-Мэй ханымның өз ойлағаны барын кеш сезді. Әсіресе, мұрагер ханзаданы тағайындау ісінде ханымның қаралығы жүріп тұрғанын білді. Білді де сескенді. Бірақ, бәрібір кеш қалды.

	Ханым алдымен тақ мұрагері өзінен туған төрт ұлдың ең үлкені Ли Хоңды өлтіргізді. Өз шаранам, бауыр етім – балам демеді. Ол өлгенде шығыс, батыс екі астана – Чан-ань мен Лоян түгел дүрлікті.

	– Бұл жауыз бұған дейін өзінен туған қызын жөргегінде тұншықтырып, ордадағы Ван ханым мен Сяо бикені, туған әпкесі У-ши бегімді өлтіріп еді, енді ұлдарына ауыз салған екен! – десті.

	Мұны естіген қара халық У-Мэй ханымды құдды бір орданың қараңғы түпкіріне жасырынған адам жегіш албастыдай елестететін болды.

	Ли Хоңды патша ағзам туғаннан жақсы көретін. Коңзы айтқандай, ол елеңшіл, ойға шүлен, парықшыл бала еді. Қашан да сабырлы, пайымды еді. Ана бір жылдары патша ағзам мен У-Мэй қатун Лояңда тұрғанда, бұл өзі астана Чан-аньда жалғыз қалып, мемлекет істерін басқарған-ды. Денсаулығы сыр берген сайын патша ағзам неғұрлым ертерек патшалық тақты оған беруді ойластырып қойған. Алайда билікті өз қолына алғысы келген озбыр шеше оған да ырық бермеді. Қайтсем, бұл баланы биліктен аластаймын деп жүргенде мұрагер ханзада пәле-қазаның отына өзі келіп түсті. Оның жайы былай болды.

	Әлқисса, бұдан алдыңғы Ван ханым мен Сяо бикенің аянышты тағдыры әлі жұрт есінде болар. Иә, сол Сяо бикенің өлімінен кейін оның артында қалған екі қызы – И-яң бегім мен Суанчэн ханшайым У-Мэй қатунның кесірінен жастары отыздан асса да күйеуге шықпай отырып қалған еді. У-Мэй ханым бұл қыздардың елмен емін-еркін қарым-қатынас жасауынан алаңдап, түбі өзіме кесірі болар деп олардың күйеуге шығуына барынша тосқындық жасады. Шешесінің бұл әпкелерінің бағын қарадай байлап отырғанын көрген Ли Хоң бір күні оған: «Қыздарға рұқсатыңды бер, өз бақытын өздері тапсын, жолына кесе-көлденең болма», – дейді. Бірақ шешесі:

	– Сенің мұнда не жұмысың бар? – деп ұлын орынсыз жазғырды. Бұл іс шешесінің ашу-ызасын қозғаған соң, ханзада мәселені әкесіне жеткізді. Патша ағзам мұның шынымен ойластырылмаған шаруа екенін айтып, қыздарға лайықты күйеу іздестіруге тапсырма берді. Бұл іс У-Мэй ханымның ашу-ызасын одан сайын қозғады. Ұлына өлердей өшіккен ол түбі сен мені тыныш қоймайды екенсің деп қастандық жасауға қамданды. Ал, қыздарды қасақана төмен дәрежелі нөкер сардарларға ұзатты.

	Түрікше доңыз жылы, табғашша Ұлы Таң патшалығының шанюань жылнамасының екінші жылы, сәуір айының жиырма бесінші жұлдызы күні мұрагер ханзада Ли Хоң әке-шешесімен бірге Ложоу аймағына сапарлап барған жолында сондағы Хэбигоң ордасының Циюань-дянь сарайында аяқ астынан уланып өлді. Сол кезде оның жасы енді ғана жиырма төртке толған еді. Дүниеге өзінше қарап, өзінше қалыптасып келе жатқан өрімдей жас еді. Қанша жерден жасырып-жапса да жұрт оның мезгілінен бұрын болған ажалының өзінің туған шешесінен болғанын білді. Білді де іштей тынды. Тұтас Даминь сарайы, астана Чан-ань тағы да адам естіп, көз көрмеген сұмдықтың куәсі болды.

	Осы оқиғадан соң ұлының қазасын не адамнан, не жаратушыдан көрерін білмей, қатты қайғырған патша ағзам қайтыс болған ұлына «Қайырымды патша» деген атақ беріп, тарихқа қалдыру туралы жарлық түсірді.

	Ханзада Ли Хоң қайтыс болған соң У-Мэй ханымнан туған екінші ұл Ли Сянь мұрагер ханзада болып белгіленді. Ол У-Мэй қатуннан туған төрт ұлдың ішіндегі ең зерегі, зерделісі еді. Тоныкөк оқыған отыз тоғыз патшалықтың тарихын бұл да оқып тауысқан еді. Қанша жерден талантты болса да У-Мэй қатун оның басына шыққан тегіне байланысты айықпас уайым салып қойған еді. Жалындаған жас жігіт әр кез осы сұрақ туралы ойланғанда істің байыбына бара алмай, не себепті солай болғанына ой жүгіртумен болатын. Шындап келгенде бұл У-Мэй қатунның мың түрлі айла-амалының бірі ғана еді. Патша ағзамның осы ұлына деген айрықша ықыласын байқаған ханым болашақта мұның да билікті өз қолына алып, ырық бермей кетуінен алаңдап, қасақана ел аузынан айтылған етіп, оның туған шешесі У-ши ханым екен деген өсек таратты. Баяғы У-Мэй қатунның қаһарынан қастандыққа ұшыраған, патша ағзамның туған қайынбикесі У-ши ханым. Оның мұндай өсекті әдейі таратудағы мақсаты Ли Сяньді өздігінен тақ мұрагерлігінен үміт үздіру еді. Бірақ, Ли Сянь елдің өсегіне үйір болмады. Өзінің патша ағзамның кіндігінен, У-Мэй ханымның құрсағынан туғанына кәміл сенді. Тектей келе шешесінің неліктен мұндай айла-шарғыға барып жүргенінің мәнісіне көз жеткізді. Айналып келгенде шешесінің өзін тақ мұрагерлігінен бет бұрдырып, патша ағзам қайтыс болған соң бар билікті өз қолына алу ойы бар екенін сезді. Сөйтіп, «Көне Хань патшалығы кітабындағы» патша ханымдарының перде артында билік жүргізіп, патшаның қайын жұртының үкімет ісіне араласып алуының салдарын саралады. Шындап келгенде Хань патшалығын біржолата күйреуге әкелген қатердің Таң патшалығының басына да төніп тұрғанын байқады.

	Түн. Даминь орда бағындағы Цзычэнь сарайында, өзінің жеке тұрағында отырған Ли Сяньнің үстіне сарай дәрігері Мин Чунянь кіріп келді. Ол өз кезінде әлдеқандай бір себеппен астана маңындағы бір дуанбасының қызын емдеп-жазғаны үшін атағы Даминь сарайына дейін жетіп, патша ағзамның ілтипатына бөленіп, «ругеге» кіру салауатына ие болған жан еді. Цзычэнь сарайындағы патша ағзамның түпкі тұрағы «ругеге» емін-еркін кіріп-шығып жүретін ол бұл күнде жай жүрмей, өсек-аяңға да құлағын түре жүретін болған-ды.

	Ол мұрагер ханзаданың тұрағына келіп, оның денсаулығын, көңіл күйін сұраған болып отырып, ішкі сырын суыртпақтап бақты.

	– Мәртебелім, жақыннан бері жүзіңіздің сынықтығына қарағанда әлдеқандай бір іс өзіңізді қатты мазалап жүргенге ұқсайды, – деді Ли Сяньнің тамырын ұстап отырып.

	Оны ақкөңіл, біртоға жан деп ойлайтын Ли Сянь көңіл күйінің шынымен пәс екенін жайып салды.

	– Мин тәуіп, айтқаныңыз жөн. Шынымен көңіл күйім мәз емес, – деді.

	– Ұсақ-түйек өсек-аяңға құлақ түріп қайтесіз, ел айта береді. Сіздің ханымның алтын құрсағын жарып шыққан ең қалаулы ұлы екеніңізді дүйім жұрт біледі. Ендеше, кімнің аузына қақпақ боласыз? – деді.

	– Мен емес, патша ағзамның ең қалаулы ұлы Ли Хоң еді. Көктей орылды, жас кетті, – деді Ли Сянь ағасын еске алып күрсіне сөйлеп, – ажалы адамнан болды.

	– Өтер іс өтті, бәрін қазбалап қайтеміз. Дегенмен, жаратқанға шүкір, артында ізін жалғайтын сіздей інілері қалды.

	– Оның рас. Бірақ ата-бабалардың, асыл ағалардың мұра-тын жалғауға күніне жүз құбылған заманың ырық берсе...

	– Бермейтін несі бар? Патшалық жолымызға, Ұлы Таң әулетіне кім кесе-көлденең болмақ. Бұл өзі Көк Тәңірінің қалауы тұрса!

	– Солайы солай ғой, бірақ...

	Ли Сянь кібіртіктеп, сөзінің артын жұтып қойды. Мин Чунянь тәуіпке осының өзі-ақ жеткілікті еді. Ол ханзаданың сөз-ләмінен оның тек шешесінің іс-әрекетіне наразы екенін, ағасының өлімін одан көретінін және өзінің нағыз мұрагер ретінде патшалық таққа отыруына күдікпен қарайтынын байқады.

	– Алаңдамаңыз, бәрі де өтер, кетер. Ең бастысы ер азаматқа сары уайым жараспайды. Өз-өзіңізді аялаңыз, – деді.

	– Рақмет, ара-тұра келіп тұрыңыз! – деді Ли Сянь алдында жаюлы тұрған «Үш патшалық тарихына» қайта көз жүгіртіп жатып.

	Осы әңгімеден соң У-Мэй ханымның да, ханзада Ли Сяньннің де бір-біріне өкпелі екенін байқаған Мин тәуіп жүрген жерінің бәрінде ханзада Ли Сянь мұрагерлікке лайық емес, оған оның өзі де сенімсіз деген қауесет таратты.

	Ел құлағы елу дегендей, күндердің күнінде мұндай жел сөздің қайдан шыққаны туралы хабар Ли Сяньнің құлағына да жетті. Әсіресе У-Мэй ханым осындай қауесет таратқаны үшін Мин тәуіпке дән риза еді. Бірақ асқақтап, жер-суды баспай кеткен сол тәуіп бір күні шығыс астана Лояң қаласында қастандыққа ұшырап, жан тапсырды. У-Мэй ханым оның өлімін бірден Ли Сяньнен көрді.

	– Сен оның сары ізіне шөп салдың, – деді ол ұлына дүрсе қоя беріп, – оны өлтірген – сен. Қан-қарызы сенің мойныңда.

	– Мен емеспін, – деді Ли Сянь бірден ақталып, – айдалада біреу өлсе, менің онымен қандай қатысым болмақ? Бұл іске неге мені қатысты қыласыңдар?

	– Сенсің, сен екеніңе көзім жетіп тұр.

	– Шеше, сен өз бауыр етің балаңды мұндай жаман атқа қалай қиясың? Саған менен сол құшнаш тәуіп жақын болғаны ма?

	– Жап аузыңды, мен сенің шешең емеспін!

	– Қалайша? Өз ұлыңды өзекке теуіп, өзгенің жоғын жоқтайсың сен? Оданша ойлағаным басқа десеңші!

	– Не дейсің? Сенің тіл мен жағың жетілген екен. Патша тағына мұрагермін деп әліңнен аспа. Кімнің кім болары тек жаратушының еркінде!

	– О, жасаған! Өзің жар бола көр. Бұл кезептен туғаннан тумағаным артық еді, – деп Ли Сянь жағасын ұстады.

	Осы оқиғадан соң У-Мэй ханым Ли Сяньді мұрагер ханзадалықтан қалдыру туралы патша ағзамға қайта-қайта қолқа салумен болды. Патша ағзамның есі шықты. Жүйкесі жұқарды. Қолынан келер қайран болмағанына, У-Мэй ханымды осыншама есіртіп, бетіне жібергеніне жігері құм болды. Оның үстіне сырқаты құрғыр жасына жетпей меңдетіп, әл-қуатын алып бара жатты.





СУЫТ ХАБАР




	Бір күні Гаозоң патша Даминьгоң ордасындағы Та-ие көлінің бойында самалдықта бой жазып, таза ауаға шығып отыр еді, орда жақтан асығыс келе жатқан уәзірлерін көрді. Топ алдында бүрсектеп қашан да жаманат хабар жеткізіп жүретін Ли И-фу мен Шуй Цзинзоң келе жатыр еді. Патша оларды көргенде жүрегі зу ете түсті.

	– Мәртебелім, мәртебелім! – деп бірін-бірі тоспай дедектеген олар, патшаның қарсы алдына келе бере шөкелеп тағзым етіп, қолдарын жүптеп, жаманат хабарды аузы-ауыздарына тимей айта бастады.

	– Мәртебелім, естіген құлақта айып жоқ. Тәңірқұт басқақтығында бүлік шықты. Сіз сенім білдірген Ашиде Үнбе астанадан Іліктің жақыны Ашына Низекті алдырып, қаған көтеріпті, одан соң Ван Либэньнің қолына тұтқиыл тиіп, бәрін дерлік жамсатып кетіпті. Ван Либэнь азғана қолмен қашып шыққан екен. Тоныкөкті өздерімен бірге тұтқынға алып, Шуафоңға дейін келіп, қылмысын мойындап, өзіңізден пәрмен күтіп, елші жіберіпті, – деді.

	Гаузоң ойланып қалды. «Жағыңа жылан жұмыртқалағырлар, ылғи да бір жеткізетіндерің жаманат хабар екен!» дегендей қабағын шытып, өз-өзіне әзер келді.

	– Не? Не дейсіңдер? – деп таяғын алдыға қарай сермеп, «аптықпай, дұрыстап айтыңдар» дегендей бейне байқатты, – Не деп кеттіңдер сендер? Енді жетпегені осы еді!

	– Тақсыр, хабарды әлгінде ғана алдық. Оқиғаның болғанына көп болмапты. Сөйтсе де түріктердің арыны жаман дейді. Олар енді бізге тісін қайрап отырған тибеттермен, корейлермен бірігіп кетпесіне кім кепіл. Онда құрыдық! – деді Ли И-фу.

	– Жап аузыңды! – деп патша таяғын лақтырып қалды. Таяқ зулап барып оның жағына сарт ете түсті. Құйрығын бұтына қыса қыңсылаған иттей болған Ли артқа қарай шегініп, жұрттың тасасына тығылды. Ығып қалған уәзірлер ендігі сөзді неден бастарын білмей, дағдарып қалып еді, патша ағзам насыбайын жайымен атып алып, сөзін қайта сабақтады.

	– Сендер немене, сүйінші сұрағалы келдіңдер ме? Оданша әскер басыларын шақырып келіңдер маған! – деді.

	– Кім-кімді шақырамыз? – деді Шуй Цзинзоң.

	– Оттама! Шақыр деген соң шақыр! Чан-аньда кім болса соны шақыр!

	Гаузоң қатты ашуланып, булығып, сөйлей алмай қалды. Нөкерлері оны жалма-жан көтерме күймеге салып, сарайға қарай әкетті. Гаузоң сарайға барған соң да басын көтере алмай, демікпесі қозып, буын-буыны сырқырап, аһылап-үһілеп жатып қалды. Қол-аяғынан жан кетіп, жүрегі қысып ауырды. У-Мэй ханым келіп, оның жағдайын көрген соң Ли

	И-фуларды шақырып, түріктерге төтеп берудің жағдайын ақылдасты.

	– Сяо-Сы-иені Тәңірқұт басқақтығының зұрғаны, Юань Дажэні сол күтауыл санғұн, Ли Цзянцзяны оң қылышкер тосқауыл санғұн етіп жаза жорығын жасауға жіберейік, – деді ханым.

	– Пірім, түріктерге сәл қарауға болмайды. Ол – белдеу жау. Теңіздің ар жағындағы Корейге де, таудағы тибеттерге де ұқсамайды. Олар бізге өкпе тұсымыздан тиіссе, ана екеуі де қарап қалмайды. Оның үстіне корейлер қытандарды түрткілеп, бізге қарсы айдап салғалы отыр. Түрік пен қытан, Қытан мен корей біріксе, батыстантибет тиіссе, біздің күніміз не болады!? Сол үшін қалай да бұл жолы түріктерге қарсы ауыр қол аттандырыңыз. Бір барғанда-ақ тұқым-тұқиянымен, тамырымен отап қайтсын. Олардан ендігәрі жақсылық күтпей-ақ қояйық, – деді Шуй Цзинзоң.

	– Түріктерді түп-тұқиянымен жойсақ, онда ертеңгі күні кім бізге ат-көлігін береді. Түріктердің жылқысының арқасында біз алыстағы он оқтарға, Тибет пен Корейге қарсы қол бастап жүрген жоқпыз ба?!

	У-Мэй ханым «мұның ақымақтық» дегендей Шуйге жақтырмай қарады. Шуй сонда да өз ойын діттеген жеріне жеткізуге тырысты.

	– Пірім, сіз мені түсінбей қалдыңыз ғой деймін. Қорғанның сыртындағы түріктерді түк қоймай қырып тастасақ та, қорғанның ішіндегі – Алты дуандағы түріктер бар емес пе? Жылқыны бізге солар-ақ бағып береді.

	– Тантыған неме? Орта жазықтың шөбін жеген жылқы мен қыр сахараның жылқысы бірдей ғой деп пе едің! Мұнда өскен жылқы атаулы алыс жолға, шөл мен суыққа шыдамайды. Тасырқағыш келеді. Ал түрік жылқысы жабы, қарабайыр, бәріне төзімді. Онымен жердің ол шетінен бұл шетіне жетесің. Ақымақ, оны еркек сен тұр ғой, үйде отырған әйел мен де білемін. Сенің білгенің осы болса, онда Таң патшалығы ақыл айтатын уәзірге жарыған екен.

	У-Мэй зығырданы қайнап, көпіршіп өре тұрды. Жарқыраған самаланың жарығында оның айшықты қызыл атлас көйлек киген денесі, қолын сілтесі, басындағы шашын төбесіне түйреген алтын әшекейлері, айдай жамалы ғажайып салтанатты әрі сұсты көрінді. Дүниеде мұндай сұлу әрі қатыгез әйел болар ма! – деп таң қалысты көргендер. Осында оның Фэн Сяобао деген ашынасы да тұр еді. Ол да ханымның мынау бейнесін, қатыгез сұрқын көріп, ішінен «ойпыр-ау, мынау мүлде басқа әйел ғой. Мен білетін У-Мэй ханым мұндай емес еді. Ел көзінен тасада, өзінің түпкі тұрағында, ақ жайманың үстінде ол қандай нәзік, қандай қылымсы еді. Тұла бойы толған мейірім, ыстық, іңкәрлік еді. Ләззат құшағында масайған ол жақсы көрген еркегіне шексіз берілер еді. Ал, енді топ алқада оның мұндай сұсты бейнесін көру қандай қорқынышты!» деп екі қолын төбесіне қойды.

	Қолында билік, байлық, өн-бойында сұлулық пен сұрқиялық бірдей қабаттасқан ханым бүгінде Даминьгоң ордасында, тіпті бүкіл Таң мемлекетінің аспанында күндей күркіреп, жасындай жарқылдап тұр еді. Оның ақ дегені алғыс, қара дегені қарғыс еді. Ол осында түріктерге қарсы жаза жорығына анағұрлым мол әскер күшін жұмылдыру жөнінде патша ағзам атынан жарлық шығарды. Ол бойынша Сарыөзеннің терістігіне, Қара Нарынның қыратына баратын әскери күштің ұзын саны жүз мың адам болып белгіленді. Қосынға күні ертең жолға шығу туралы бұйрық берілді.

	Ол бақылау астына алынып, Ван Либэньнің күзетінде отырған Тоныкөкті дереу қамауға алу туралы да жарлық түсірді. Ол үшін арнайы жендеттер тобын жөнелтті.

	Суық түсуден бұрын жағдайды бір жайлы етіп қайтуды көздеген қалың қол Чан-Аньнан шыға бере Тәңір қаған Таң Тайзоңның мүрдесі көмілген Цзюзоң-шань тауына тәу етіп, одан соң атақты Алты қырды қырқалай тура терістікке – Шофаң бағытына қарай жол тартты.

	Олар Шофаң бекінісіне жете бере Ван Либэнь жер қайысқан қалың қолдың алдынан қарсы ала шықты. Оның қасында Тоныкөк те бар еді. Ол қасындағылардың қақпайы мен құқайына қарамай, еңсесін еш түсірмей, есе бермей шыққан еді. Ол өзі жөніндегі шағымның Чан-аньға жеткенінен де хабардар болатын. Сөйтсе де Алты дуанды ағайындары үшін патша ағзамның алдында ақталып, кінәсіз екенін дәлелдемек болды. Бірақ, Сяо Сы-ие оны көрген жерден қылышын құлаштай суырып алып:

	– Оны тұтқындаңдар! – деп бұйырды.

	Жендеттер жапа-тармағай ұмтылып, оны көк сүңгінің ұшына алып аттан түсірді. Тоныкөк бұл жолы қарсыласпады. Қарсыласқанмен де қалың жауға төтеп бере алмас еді.

	Сяо Сы-ие оны байлап-мататып алдына әкелді. Тобығынан аямай ұрып, Ордостың сары даласына шөкесінен отырғызды. Басындағы дулығасын жұлып алып, қылышын алқымына тақады.

	– Айт, кәні! Үнбеге болысқаның рас па?

	– Сардар, мені сұраққа тартатын жерің бұл емес. Егер өзің біліп, өлімге үкім еткің келсе, қолымнан келер қайран жоқ. Қылша мойным талша, – деп Тоныкөк мойнын алға қарай ұсынды.

	– Сен Ұлы Таң патшалығына қарсы адамды қанат астыңа алдың. Оның қылмысын жасырдың!

	– Бәле, ондай адамға сенім білдірген әуелі мен емес, патша ордасы болатын. Егер оның кінәсі болса, оған неге мен жауап беруім керек? Жоқ, әлде қасында жүргеніме кінәлімін бе? Олай болса оның қасында мына тұрған Ван Либэнь мен патша ағзамның сенімді өкілі Ли Цзай төре де болған жоқ па? Бұлар да жауап берсін, – деді.

	– Сен тіл мен жағыңды беземе! Айт, Үнбеге болыстың ба, жоқ па?

	– Мен оған болыссам, көңілімде титтей де қаралық болса, онымен бірге кетер едім. Менің туған жерім – Тайюань, өскен жерім – Чан-ань. Су ішкен құдығыма қалай түкіремін, – деді Тоныкөк.

	– Ендеше, Үнбенің патшаға тіл тигізіп, Таң патшалығының байрағын жыртқаны рас па?

	– Оған салса патшаны тағынан тайдырып, Чан-аньды жермен жексен қылатындай. Тіл тигізу былай тұрсын! – деді Тоныкөк.

	Сяо Сы-ие ашудан шыр айналып, өзін қоярға жер таппады.

	– Таң патшалығы баяғыдан қарғылы төбет асырадық десек, қасқырдың күшігін асыраған екенбіз ғой! – деп аласатты. Соңынан Тоныкөкке бұрылып:

	– Мынаны астанаға жөнелтіңдер. Істеген қылмысы үшін патша ағзамның алдында жауап берсін. Сосын мәңгілік қапаста шірісін! – деді.

	Қалың қол іркілместен солтүстікке жүріп кетті. Ал, Тоныкөк ажырғыланып, бірнешелеген айдауылмен ауыр темір күрзінің түртпегінде астанаға бет түзеді. Шаш-сақалы өсіп, адам кейпінен шыққан ол тау асып, тас басып, талай азапты артқа тастап, күндердің күнінде астана маңындағы Ланьтянь ауданына өлмей тірі жетті.





ҮРЕЙЛІ ҮШ СОРАҢ




	Солтүстікке аттанған қол күн-түн жорта жүріп, У-юаньді басып, Сарыөзеннің Бөрілі тау тұсындағы жайылмадан өтіп, Үржардың арғы бетіндегі саргерге лап қойды. Өзеннің бұл тұсы Бөрілі тауға тиіп тұратын. Күн салқын күзге айналған. Он оқтарға, тибеттерге қарсы шаңды жорықтарда қол бастап, талай шайқасты басынан кешкен Сяо Сы-ие алыстан қарауытқан тауды көргенде жүрегі шайлығып қалды. Басын аппақ қар басқан, етегі қара барқын, тұнжыр тыныштықта мүлгіген осынау иеннің бір сұмдықты ішіне бүгіп тұрғанына көз жеткізді. Қалай дегенмен де енді ұрыста тұрыс жоқ екенін сезген ол әскерінің көптігіне арқаланды. Ол Юань Дачжэнь мен Ли Цзинцзяньді қасына шақырып алып, әскерді үш бағытқа бөліп, орта бағытқа өзі қолбасшылық етіп, Бөрілі таудың күнгейі мен теріскейін сүзіп шығуды, ал өзі бір жерден жылжымай, қай жаққа қажет болса, солай қарай лап беруге бекінді.

	Бөрілі тау – Сарыөзеннің теріскейіндегі Шұғай құзының батысында өз алдына оқшау, дара тұрған тау еді. Сарыөзеннен бөлінген Ұржар өзені осы таудың бөктерін соға, Қара Нарынды кенерелей құмығып ағып, Сарыөзенге қайта келіп құйылатын.

	Бөрілі тау мен Шұғай құзының басынан қарағанда Сарыөзеннен өтіп, Қара Нарынның қабағына қарай қайқайған қалың қол алақандағыдай ап-анық көрінетін.

	Ашына Низек Табғаштың жазалаушы қолының келе жатқанынан хабардар болатын. Сол себепті қалың қол өзеннен өткенше өздері азғана адамын Бөрілі тауға қалдырып, негізгі қолды Шұғай құзына жасырған болатын.

	Сяо Сы-иенің тауға жақындай бере ішін тартып ойлануында да мән бар еді. Ол түріктердің алыстан шырғалайтын әдісін бұрыннан білетін. Сол үшін әдейі байырқалап, жан-жағын байқастап көрді. Аңыраған батыс желінің әсерімен ызыңдаған бұта-қарағаннан, қолды-аяққа тоқтамай, анда-санда жер иіскеп көшіп жатқан қаңбақтан басқа ештеңе көрінбеді. Дала төсі сүркейлі еді. Оның үстіне күзгі қара суық сүйекті қарып, кешеден бері аш құрсақ, үдеріп әрең келе жатқан қалың қол қалжыраңқы болатын. Ай бойы жөнді ұйқы-күлкі көрмеген олар қара жерді болса да жастанып жата кетіп, бір сәтке көз шырымын алғысы келер еді.

	Бірақ үрей мен үміт қоса қабаттасып, тыным таптырар емес. Сарыөзеннің бойында, Бөрілі таудың бауырында бірде-бір түрік көрінбейді. Ізім-ғайым жоқ болған. Қайда кеткендері белгісіз. Бәрі де қарасын жасырып үлгеріпті. Сяо Сы-ие енді оларды қайдан табары белгісіз. Осынау ұшы-қиыры жоқ маң дала, сарқуаң, көңілсіз күз, азынай соққан терістік желі көңілге қаяу түсірердей еді.

	– Алдымен қосынды тынықтыру керек! – деді Юань Дач-жэн Сяо Сы-иеге жақындап.

	– Қайда тынықтырамыз?

	– Жер сырын білетін Ван Либэньнен сұрайық.

	Ван Либэнь қосынды Бөрілі таудың күнгейіндегі атам заманғы борықты бастауға бастады. Ол бастау бас-аяғы қозы көш жерге ағатын шолақ, шырғанақ су еді. Айналасы боз ши мен қызыл шілік, қара тораңғы еді. Табғаш қолы сол суды жағалай аттан түсіп, шатырларын тікті. Қазан-ошақтарын сайлап, отын теріп, ас-су ішуге қамданды.

	Батыс желі одан сайын үдеді. Аспанды қара бұлт торлап, ызыңдаған желмен қоса, тау жақтан үздік-создық ұлыған шиебөрілердің үні естілгендей болды. Оттар жалпылдап жанып, алаң-қуаң әредікте әлдеқандай бір қатерлі күштер іргеден төніп тұрғандай әсер етті. Әскердің бәрі бір-біріне үрейлене қарап, сарқылдап қайнаған қара қазанға итиіп, не болса да аузымызға ас тисе екен деп бозарып, бөденедей бүрісіп, тоңып отырды.

	Бөрілі тау ежелден солтүстіктің табиғи қақпасы саналатын. Онымен Шұғай құзының арасындағы табиғи өткек қаншама ақсүйек қырғынның куәсі болған. Ерте күнде Хан патшасының сайыпқырандары Вэй Цин мен Хуо Цуйбиң осы арадан ғұндарды қалың қолмен түре қуып, маңғар шөлден көктей өтіп, сонаудағы Орқын суының бойына дейін жетіп қайтқан еді. Ғұндар ол жолы Сарыөзеннің сыртындағы бес таудың бесеуінен де ада-күде айырылып, көзінің жасын көл қылып, шалғай терістікке – Ханғай мен Қарақұрым тауының аралығындағы ен өлкеге қоныс аударған-ды.

	Сарыөзеннің сыртындағы сол бес тау – батыстаншығысқа қарай Аталай, Алатау, Құлан тау, Бөрілі тау және Шұғай құзы деп аталатын. Алатау демекші, ол Сарыөзенге жақын, Аталай мен Құлан таудың арасындағы бір тау еді. Ол ғұндар Цин Шихуаң тарапынан Сарыөзеннің түстігінен қуылған соң бауыр басқан ұйық жұрты болатын. Кейін жер кенедей кеулеген Хан әскері бұл жерді де мекендеп тұруға мүмкіндік бермеді. Жүз мыңдаған қалың қол иін тіресіп, үлкен шеп болып алға жылжып келіп, көк сүңгі найзаларын серт ұстаған бойда оларды Алатаудан қуып шықты. Олардың атты жасақтары ғұндардан да көп еді. Талай жылдар бойы үйсіндерден алған, өздері өсірген қан жирен жылқы олардың тақымында еді. Үйсін Күнбиі Хань сарайымен бірігіп, ғұндарға бір бүйірден тиісуден бас тартса да, өздерінің асыл текті жылқыларын Чан-аньға көптеп айдатып, есесіне маңлық жібек матаға қарық болған болатын. Сол жылдары ғұндарды қуған табғаштар бұттарына шалбар киіп келген-ді. Шалбар киген табғаштарды көріп қариялар:

	– Е, Тәңір, жалған! Табғаштар бұрын тегіс жаяу жүретін еді, атқа мінетін болды. Ұзын мешпет киіп, жалаңбұт жүретін еді, енді шалбар киетін болды. Оларға бәрін бердік. Өйткені, өзіміз оларға үйірсек болдық. Оларға жақын жүргендіктен олар біздің шалбарымызды киді, шалбарымызды киіп, өз аттарымызбен өзімізді атамекенімізден қуды. Дүниеде осы қорлықты ұмытпаңдар! – деді.

	Айтып-айтпай, бұған дейін табғаштардың шалбар кигеніне алты жүз жылдай ғана уақыт болған еді. Олар атқа мінгенді үйренгеннен бастап шалбар да киді. Бірақ сол шалбары құрғыр, мынау түркілердікіне бірде-бір ұқсамай-ақ қойды. Ұқсатса да бір жері жетіспейтін. Түріктердің шалбары жазда тақыр, қыста жүнді болатын. Қыстағы шалбарлар көбінде қой терісінен жүнін ішіне қаратып, ал жазғы шалбарлар ешкі не арқар терісінен жүнін қырып, тақырлап істелетін. Қой терісі қыста жылы, ешкі мен арқар терісі жазда салқын болатын. Табғаштарда ондай шалбар тігу үшін соншама көп ешкі мен қой қайдан болсын. Киген торқалары, бөз маталары оңай сетінеп, жыртылып қалатын. Суыққа ондай қоңылтақ киіммен шыдас беру мүмкін емес. Қыстыгүні суықтан қорғайтын бір қабат киім жасату үшін кемінде бес қойдың терісі керек еді. Ондай көп тері түріктерде болса да, табғаштарда табыла бермейтін. Айтпақшы, олардың суыққа төзімді ұзын қонышты саптама етіктері де бар. Етік жылы, ұлтанды болмаса өлдім дей беріңіз. Ол да терісіз жасалмайды. Оған ірі қараның терісі керек, жақсы и керек, мықты тарамыс, қатты ұлтан, жылы ұлтарақ, киіз шұлық керек. Аяз ақырған кезде сол етік екеш етіктің өзінен де бүріп жіберетіні бар. Онда күніне бір сәт ішетін ыстық ет-сорпа, қою қатық жаныңды аман алып қалады. Әйтпесе, солтүстікпен ойнауға келмейді. Солтүстік, иә солтүстік өз дегенін істейді. Солтүстікте тек бөрілер мен оларды кие тұтқан түріктер ғана жасайды. Қандай қатал болса да олар онымен тіл табысуға жаралған. Қатты аяз, ақ түтек бұрқасында да, алай-дүлей қарлы боранда да олар аман қалады. Мұндайда ешкім де бұл мекенге аяқ баспақ емес. Аяқ басса да артына қайтулары мұң болар еді.

	Ата-бабалары ғұндардан бері түріктер табиғаттың да, табғаштардың да сырын жақсы меңгерді. Вэй Цин мен Хуо Цуйбиң ғұндарды жаз айларында атамекендерінен қуды. Сөйтіп, ғұндар солтүстіктің қатал табиғатында шыңдалды. Олар үшін суық қорқынышты емес, қайта ол Тәңірінің өзі сыйлаған берік қорғанға айналды. Өйткені, қыс баласы суықтан қорқып, жылы тон-шалбары, былғары етігі, сеңсең бөркі немесе түлкі тымағы, астында жүрдек ат-көлігі жоқ табғаштар мұнда батылы жетіп келе алмайтын. Осынау табиғат аясында туып, онымен бірге жасаспаған адамдар бәрібір бұл жерге жат еді. Онсыз да табиғаттың өзі-ақ оларды жатырқайтын. Тау-өзені, тіпті оның бұта-бүргеніне дейін жатырқайтын.

	Сарыөзеннің оңтүстігіндегі құйқалы қоныстарынан, қыстау жұрттарынан айырылған соң ғұн бабалары жер үшін төрт жүз елу жыл шайқасты. Жер үшін Хань патшалығынан қыз алып, уақытша бодандығына да кірді. Кейін Хань патшалығы күйрегенде лап етіп оңтүстікке көшті. Цао Цао құрған Вэй патшалығын алдап, аз жыл байырқалады. Кейін Вэй патшалығы Цзиньге айналғанда Чан-Аньға дейін басып кіріп, бағзыдағы ата-бабалары құрған Ся мемлекетінің атын37 қайта жаңғыртып, мемлекет құрды. Ол кезде ғұндардың көсемі Қыран баба Тәңірқұт еді. Ғұндар Қытай тағын басып алып, Чан-Аньнің салтанатты орда-сарайларын емін-еркін иемденіп, арысы Цинь Шихуаң, берісі Хан У-ди заманынан бермен табғаштарға кеткен есе-кегін бір қайырды. Сарыөзеннің оңтүстігіндегі үлкен қолтық пен бағзыда малдарын жаятын Циньлин, Ли Шань және Хуа Шань тауларының етегіне дейін еркін жайлады. Астана Чан-Аньнің оңтүстігін ала шығыс пен батысқа көсіліп жатқан бұл таулар сонау ескі Ся патшалығы заманынан ғұндардың арғы аталары сяхулердің мал жаятын, аң аулайтын жерлері еді. Сол кездің өзінде бақташы сялар егінші хуалармен жер-суға таласып, осы тауды шекара етіп, бейбіт тұрған еді. Иә, ол тым әрідегі тарих... Ғұндардың Ордосқа екінші қайтара келуі тұтас Қытай елінің тарихын түбірінен өзгертті. Солтүстік Қытай – Сарыөзен алқабы толығымен жүз қырық жыл бойы көшпенділердің ат тұяғымен тапталды. Жүз қырық жыл! Тарих үшін түкке тұрмағанымен, өз кезінде бұл аз уақыт емес еді. Ғұндар Сарыөзеннің оңтүстігінен көшпелі қытандар күшейіп, Вэй патшалығын құрған соң ғана кері қайтты. Кері қайтқаны бар болсын, халқының қақ жартысы бауыр басып қалған жерін қимай қалып қойды. Иә, түріктердің Алты дуанда қалған бауырларын ойлап, олар да күні ертең тұрған жерін жерсініп, табғаштарға сіңіп кете ме деп алаңдауы сондықтан еді. Тоныкөктің де, Үнбенің де, тіпті бүкіл Тәңірқұт басқағындағы жиырма төрт тайпа ақсақалдарының да алаңдайтын жөні бар-ды. Олардың бар ойлағаны көне көздер жоғалмай тұрғанда елді елге қосу еді.

	Ғұндар Сарыөзеннен сотүстікке қайта көшкенде олардың өздерінен ертеректе айырылған бір бұтағы Дон мен Дунай өзендерінен өтіп, Альпі тауларынан асып, тұтас Еуропаны ұйқысынан оятқан болатын. Карпаттан Қыдырханға дейін созылған қыр дала – Еділ-Жайық, тұтас Кең-Керіс, Атырау Алтай арасы, Ханғай мен Шұғай құзы солардың ілкінде болатын. Бірақ қытандар да оңай жау болмады. Олар да көксүңгілі көшпелі халық еді. Қытай жерін жастанып, жатаққа үйірлесе бастаған ғұндарды селт еткізді. Ғұндар тез есін жиды. Солтүстікке – өздерінің сүйікті солтүстігіне көшті. Иә, қуатты мемлекеттің де қожырайтын, арқауынан ажырайтын кезі болады екен. Қыр далаға қайта келген ғұндар біраз уақыт жайбарақат күй кешті. Қытандардың бұлармен қақ-соғы болмады. Тек өз ішінен жужандар бас көтерді. Жужандар жер-суды баспай тұрғанда көктегі Тәңірінің кереметімен өз ішінен тағы түрік бұдұны күшейді. Көкбөрі иесі қолдаған олар қыр даланың кие-құтын қайта шақырды. Айбатын асырды. Мың жылдар, түмен жылдар бұрын да басында ақ қар жатқан қасиетті Алтай тауы олардың киелі мекеніне, түпкі тағына айналды. Алтай тауының өте сырлы, жаңғырыққан киелі қызылқия жартастары оларға үн қосты. Алтай ол заманда иен-тегін еді. Оның егесі тек түріктер болды. Көк зеңгір аспанында қалықтаған ақша бұлттар мен ескен желден басқа ешкім онда келмес еді. Оның тұнық сулы, ну орманды бау-бағында тек түркілер ғана сайран салар еді. Алтайына еркелеген олар түстігі мен шығысына қарай созылған маң далаға қиықтана көз салатын.

	Мынау жатқан Бөрілі тау, анау Қара Нарын – олардың табғаштармен қан төгіп жүріп қорғаған шекарасы. Байырғы шекара Сарыөзеннің түстігінде қалды. Қабырғасы биік Қытай қамалы сол жақта көз алдыңда қиралаңдап, ұзыннан ұзаққа созылып жататын. Аттыларды Орта жазыққа ендірмеудің бірден-бір амалы – ел шетінен олар атпен де, жаяу да бұзып өте алмайтын ұзындығы неше мың шақырымға созылған, биіктігі он кез алып қорған салу. Қолына садақ, ұзын найза ұстаған жасауылдар оны күндіз-түні күзетіп тұруы керек. Сонда ғана Орта жазық елі тыныш ұйықтайтын болады. Әйтпесе, салған егіннің, жиған қазының, салтанатты орда-сарайларыңның құны көк тиынға есеп, – деген екен Цинь Шихуаң. Сол себепті, Цинь мемлекетінің халқы тайлы-таяғы қалмай Ұлы қорған салуға кірісіп кетіпті. Он бестегі бала үйіне сексендегі шал болғанда оралыпты. Оралмағандарының сүйегі қорғанға құм-топырақ есебінде төселіп кете беріпті. Демек, ол қорғанды Орта Жазық елі жырғап, шекесі шылқығаннан салған жоқ. Түн қараңғылығындай түнерген, суық демі анда-санда үскірген солтүстіктен және сол солтүстіктен қиқулай құйылатын, қылыштарын оңды солды-сілтеп, садақтарын сарната тартатын, жеткен жерлерін жын қонып, пері көшкендей қылатын дулыға-сауытты, көк сүңгілі көшпенділерден сақтану үшін салдырды. Шығыстанбатысқа асқар таулар мен құла түздерді қуалай ұшы-қиырсыз кеңдікке құлаш жайған осынау адам ақылы жетпейтін ғажайыптың әрбір кертпіші мен кесегі осында еңбек еткен пенделердің көз жасы мен қан -теріне иленген еді.

	Қалың қар көбінесе қорғанның солтүстігіне түсетін. Қыстыгүні сықырлаған қатты аяз да осы жақта. Ал қорғанның оңтүстігіне, ең мықтағанда, қар аттың шашасынан жауады. Қатты аяз, үскірік, алай-дүлей кемде-кем. Ылғи бір мажаураған, сәл шыңылтыр, анда-санда бұрқап қоятын жайлы қыс. Сарыөзеннің осы қойнауындай қойнау басқа ешқайда, ешбір елде жоқ. Ол тым қызық. Қызық болатыны өзен дәл осы тұста шығысқа қарай ағып келе жатып, тура солтүстікке бұрылып, мың шақырым ағып барып, Бөрілі тау мен Қара Нарынның қабағына соғылып, қайтадан шығысқа ағады. Шығысқа сегіз жүз шақырым аққан соң тағы да оңтүстікке бұрылып, мың шақырым ағып келіп, қайта шығысқа бұрылады. Сол аққаннан мол ағып, шығыстағы Сары теңізге құяды. Өзеннің осы тұсын табғаштар Хуанхэ доғасы десе, түріктер өзен шалмасы дейді. Расында ол ат үстінен үйірген шалманың бір іркуіне ұқсайтын. Көшпенділер сол шалманың ең солтүстіктегі үзігіне мұз қатқанда оңтүстікке көшіп өтіп, өздеріне жайлы атам заманғы қара мекендеріне қоныс тебетін. Қыстай қайғысыз, мұңсыз, төрт түлігін қабындатып, көктемде Сарыөзеннің мұзы түспей шалмадан шығып кететін. Олар көк жүзінде тыраулаған жыл құстарымен бірге жылжып, Қара Нарынның қабағына мал төлдетіп, төл аяқтанған соң тағы да солтүстікке көшіп, Гобиден өтіп, Ханғай мен Қарақұрымға дейін баратын. Бұл шығыс түріктерінің дағдылы тірлігі болса, Алтайдағы түріктер Күбі мен Тұрфан ойпатын, Боғда-Оланың күнгейін қыстап, Алтай тауын жайлайтын. Кейде одан да ары Ақтермел асуынан асып, Енесей ойпатының көкорай шалғынына жылқыларын жайып қайтатын.

	Ал, қазір шығыс түріктерінің қайда кеткені белгісіз. Күз айында олар Бөрілі тау мен Шұғай құзының күнгейіне, Сарыөзеннің оңтүстігіне, бір шеті Алты қырға дейін жайылып, қыс қамына кірісетін. Түріктер Табғаш бодандығында болған жылдары Өзен шалмасының ұлы қамал қиып өтетін тұсына дейін келіп, қыстап отыратын. Енді олардың бәрі аяқ астынан ғайып болыпты.

	Сяо Сы-ие ауыр ой үстінде отыр. Айтарға болмаса оның да құрсағы аш бөрідей ұлып шұрқырап барады. Ван Либэнь, Ли Дачжэн, Ли Цзиньцзя бәрі сонда еді. Олар да тамақ тезірек аузымызға тисе екен деп тамсанып қояды. Бір кезде алға озған шолғыншылардан хабар келді.

	– Жақын маңда бүлікшілердің өздері де, артынан ерген халқы да көрінбейді. Малдарын қайда айдап кеткендері белгісіз! – деді шолғыншы, – Тек қас қарая алыстан, осыдан жиырма шақырымдай жердегі тау бөктерінен өлеусіреген от көрдік.

	– Не, от көрдік дейсің бе? – деп Сяо Сы-ие елең ете қалды.

	– Иә, тақсыр. Біз алыстағы тау бөктерінен жылтылдаған от көрдік.

	– Енді түсінікті болды, – деді Сяо Сы-ие, – Бұл тек түріктердің бізді әдейі шырғалап жаққан оты. Онда жақын бармағандарың жөн болған.

	– Дұрыс айтасыз, олардың не ойлағанын кім білсін.

	– Олардың не ойлағанын айтайын ба?

	– Айтыңыз, тақсыр.

	– Олар бізді әлі ақымақ санайды. Отты көре сала біз онда жетіп келеді әрі соңымыздан қуа жөнеледі деп ойлайды.

	– Біз олардың ізіне түспесек, қалай табамыз? – деді Ли Дачжэн.

	– Асықпа, біз қазір ас-суымызды ішіп алған соң сол от жанған жаққа қарай ақырындап жылжимыз. Бірақ, екі қанатымызға абай болуымыз керек. Жерге жарық түсе, олар бізді алдап бір жаққа қашады. Біз олардың қашқан жағына қарай қумай, кері жағына ат басын бұрсақ негізгі қолы, елі сол жақтан табылады.

	– Табылған ақыл. Біз қазір олардың негізгі қолы Шұғай құзы мен Құлан таудың қайсысында екенін білмей отырған жоқпыз ба. Олар ешқашан бізді арттарынан ерген ошарлы елге қарай бастамайды. Әманда біздің қалың қолды олардан аулаққа алып шығып, ел ішінен алыста ұрыс салуды ойлайды, – деді Ли Цзиньцзя.

	– Ендеше, ойымыз бір жерден шықты. Осы жоспар бойынша іске кірісейік, – деді Сяо Сы-ие.

	Жорықшы қол түн ортасы ауғанша ептеп көз шырымын алып, аттанып кетті. Таң атпай олар манағы от көрінген тауға жақындап келіп, ат басын ірікті.

	Сол кезде солтүстіктің ақша қары қылаулап тұр еді. Таң ата үскірік жел басылып, қар торғайбастап түсе бастады. Дала ақ көрпеге оранып, тек қара сеңгір жон-жоталар мен секі тастар, биік сораңдар ғана қарауытып көрінеді. Қосын жақындап келсе, манағы от жаққан жерде ешкім қалмапты. Тек жапа қостың орнындай етіп үйген сексеуіл маздап жана-жана басылып, бықсып қалыпты. Жаңа жауған қар астында атты аламанның ойқастаған ізі ғана жатыр. Жорықшы қол сол ізге түсті.

	Бұл әдейі шырға екенін білген жорықшы қол жан-жағына жіті байқастап, өте сақ келе жатты.

	– Тақсыр, бұлар онша көп емес, ары кетсе елу шақты атты адамның ізі, – деді Ван Либэнь.

	– Қарай гөр, өздерінше алдап соқпақшы! – деді Сяо Сыие үзеңгісін шірене алға таман ұмсынып қойып.

	– Соны демейсіз бе?! – деп Ли Дачжэн де оны қостап қояды. Сол кезде алда келе жатқан бір сардар:

	– Ананы қара! – деп айғай салды.

	Анадайда жота басында бір қауым атты сарбаз ұйлығып, бұларға қара беріп тұр еді.

	– Жаңағы отты жаққан осылар. Оларды тұс-тұсынан қоршап ұстап әкеліп, әкесін көзіне көрсетейік. Сонда өздері-ақ маңырап береді! – деді Сяо Сы-ие.

	– Ендеше не тұрыс, екі бағытқа бөлініп қоршаңдар! – деді. Сол-ақ екен, Ли Дачжэн мен Ли Цзиньцзя өз қосындарын бастап, екі қанаттан шұғыл шеп жайды. Манадан жорықшы қолдың санын, ат-көлігінің қарымын байқап тұрған түріктер табғаштар екі қанаттан бүруге айналғанда жіті қимылдап, кезқұйрықтың кезінен тайсаған күйкентайдай жалт беріп, ізім-ғайым жоқ болды. Манадан арсалда болған қалың қол ойда-жоқта жер сипап қалды.

	– Қап, әттеген-ай! – деп Сяо Сы-ие санын бір-ақ ұрды, – бұл немелер қарамызды байқап қалды.

	– Қалың қолдың келе жатқанын байқаған олар енді әсте тұзақ баспайды.

	– Ол рас. Біз олардың елін басып алсақ, салт атты қол қайда барар дейсің.

	– Бәле!

	Қалың қол Бөрілі тауды бөктерлеп, оның батыс жақ сауырына қарай тартты. Әлгіндегі елу шақты атты адамның ізі де солай қарай кеткен еді. Олар тауды қапталдай шолғыншылардың ізінен жаңылмай тартып отырды. Бір кезде Бөрілі таудың биік сораңдары азайып, тау бара-бара жатағандап, салбыртыланып келіп тура батысындағы үлкен ойпаңға ұмсынып барып тоқтады. Әлгі аттылардың ізі ар жақ, бер жағына көз жетпейтін сол үлкен ойпаңға таман ойысып, одан әрі тура оңтүстік батысқа – Құлантау жаққа тартып кетіпті. Жорықшы қол соңынан тағы біраз қуғанымен олардың қарасын кезіктіре алмады. Оның үстіне сәл желемік аралас борай жауған қалың қар біраздан соң ізді көрсетпей тастады.

	– Бұлар Құлантауға кетті. Ұры-қарының бәрі сонда деген сөз. Қырсыққанда күннің райы да мұнша бұзылар ма. Мұндайда бөрі мен түріктің бірдей құтыратын әдеті ғой. Құрып кеткір, сақ болыңдар, – деді Сяо Сы-ие атының басын іркіп.

	– Бас қолбасшы, ендеше бұлардың негізгі халқы Шұғай құзында қалған екен! – деді Ван Либэнь.

	– Бізден бір қателік кетіпті, – деді Сяо Сы-ие де қабағат ойланып, – әсілінде Шұғай құзының шығысынан бастап сүзсек болғандай екен.

	– Дегенмен, сіздің айтқаныңыздың да жаны бар, түріктер ешқашан да бізді текке шырғаламайды. Олардың мал-мүлкі мен ошарлы елінің Шұғай құзында қалғанына еш күмәнім жоқ, – деді Ли Дачжэн.

	– Мен алыстағы он оқтардың жеріне барғанымда олар бізді ылғи да осылай алдап апарып жасанған жауға тап қылатын еді. Сөйтсек, олардың салт атты сарбаздары бір жақта, жай бұқарасы бір жақта жүреді екен. Меніңше, олардың қалың қолымен айқасқаннан гөрі, ауыл-аймағын, қатын-баласын басып қалған жөн. Сол кезде олар өздері-ақ келіп айқасқа түседі. Ал біз шаршамай, шалдықпай-ақ табандап тұрып, оларды бір-бірден жамсата береміз. Өйткені, біз – көп, олар – аз. Көп қорқытады, терең батырады деген бар емес пе? Олар қаншамызға төтеп береді дейсің.

	– Табылған ақыл! – деп Ли Дачжэн бөркін аспанға атты.

	– Қалың түрік қыр астынан тап бергенде көрермін әуселеңді! – деп Ван Либэнь анадайда тұрып, мырс-мырс етіп миығынан күлді. Түйе пішкен жеріне жоламайды демекші, оның түріктерден жүрегі шайлыққалы қашан.

	Түрік шолғыншылары Құлан тауға беттегенде, бұлар қалған ел-жұртты басып қалу ойымен мүлде кері бағытқа – Шұғай тауына қарай тартты. Қар барған сайын үдей жауып, арты ақ түтекке ұласты. Жорықшы қол батыс-Таң үрген борасынға арқасын беріп, желдің ығына қарай үдіре тартып отырды. Құдды әлдебір көне заманғы қытай ақынының солтүстіктің қарлы бұрқағын өлеңге қосып:



	Аспан қолы қаһарланып, күміс теңіз сапырды,

	Ақ кіреуке меруерттер жарқ-жұрқ етіп шашылды,

	Ағараңдап айдағарлар көк жүзінде жұлқысты,

	Саудыраған қабыршағы қапалақтап жерге ұшты, –



	дегеніндей болды. Жер мен көктің көбесі қайда жымдасқаны белгісіз осынау аппақ әлемде мынау төбеден төніп тұрған Бөрілі таудың қара сеңгір шоқылары да бұлдырап әрең көзге түседі. Егер Бөрілі таудың ұзыннан ұзаққа созылған сұлбасы болмаса бұлар әлдеқашан бағыттан адасар еді. Оның үстіне уақыттың да қай шама болғаны белгісіз. Түс пе, бесін бе әлде екінті ме – білу қиын. Бірақ күздің күрмеуге келмейтін қысқа күні қанша тұрар дейсің. Бір демде жер-әлем қара барқындап, қас қарайып бара жатты. Осы кезде таңертеңнен ақ бұрқаққа бөленіп, мәре-сәре болып жатқан ақ ұлпа әлем де енді біртүрлі үрей құшағына тоғып бара жатқандай еді.

	Көк түндігі жабылып, жерге қараңғы түссе де, ақша қармен шағылысқан түнгі алагеуімде қосын үздіксіз алға жылжып келе жатты. Бірақ, олар арттарынан мыңдаған түркі аттыларының ізге түсіп келе жатқанынан хабарсыз еді. Олар ойлағандай түркінің қаймана қалың жұрты да Шұғай құзын қыстап отырмаған болатын. Ата-бабасынан сан айқасты басынан кешкен түріктер табғаштардың сыр-сипатын жақсы білетін. Сол себепті, олар жауды әдейі бейбіт халық бекінген Құлантауға қарай бастады. Жау мұны әдейі жасалған шырға деп ойлап, шығысқа қайтып кетті. Енді, міне, иен жатқан Шұғай құзына қарай бекер ат терлетіп келеді.

	Басы Бөрілі таудан басталатын Шұғай құзы ұзыннан-ұзақ мың шақырымға созылып жатқан орқашар қара тау еді. Оңтүстігі – тау бөктерін кенерелей аққан Сарыөзен, Қара Нарын. Шығысы – Талқымға тиіп жатқан жатаған, миқы адырлар. Шұғай құзы шығысқа қарай салбыртылана созылып барып таусылған жерде Сарыөзен жалт беріп, оңтүстікке қарай ағатын.





ҚҰЗҒЫН ҚИЯ




	Жорықшы қол тағы қанша жүргені белгісіз. Соңғы күздің ұзақ түні оларды әбден қалжыратты. Күннің суығын, аттардың болдыруын, сарбаздардың әлі де аш құрсақ келе жатқанын ойлаған Сяо Сы-ие қалайда бір жерге дамылдап, ас-су ішу керек деп шешті. Бірақ, айнала тегіс қалың қар, ағараңдаған айтақыр далада тіпті отқа тамызық болар қурай да көрінбейді. Бұл бір нағыз Көк тәңірінің сілесіне қалған сәт болды. Мана күндізі ери, сылбыраңдай жауған қар түн ортасы ауа қатқалақтай қалды. Шөп жемеген, үстінен жүк түспеген аттар болдырып, аяғы тасырқап, құйрық жалы білтеленіп, тұла бойын қара тер басып, кібіртіктеп әрең келеді. Тізгін тартып, тақым қысқан сәтте-ақ елеңдеп желіп кетер жайы жоқ. Оның үстіне атқа мінген сарбаздың да иқуаты кеткен. Мұз боп қатқан тізгін мен шылбырды жалаңаш қолына ұстай-ұстай әбден тоңып, суық жел мен көк сауыт сорған денесі әбден қалтырап, тісі-тісіне тимей сақылдап келеді. Олардың көбі бұрын от басы, оқыр маңынан ұзап шықпаған, көбінде жылы оңтүстікте, егін-жайда жұмыс істеп үйренген, үйеңкі мен мәжнүн талдың көлеңкесінде көк жуа мен үйрек етін жеп өскен бозбалалар еді. Олардың бәрі Тәңірінің, патша ағзамның кереметімен мұндай тозаққа қалай кез келгендеріне налуда. Көбі артта қалған әке-шешесін, аға-бауырын ойлап, осынау азапты жорықтан аман-сау қайтамыз ба деп қам қылар еді. Өмірі қатал солтүстікті көрмеген олар бір кездері бөрілер секілді қарлы бұрқақ пен қатты аязда үйір-үйірімен, жөңкіле, көңілдене жортып жүретін бағзы ғұндар, осы күнгі түріктер туралы қиял-ғажайып әңгімелерді көп еститін. Олар жайы келсе дүркіреп ұшып-қонып жүретін суық торғайларға, күннің бетін жапқан тазқара құстарға, үйір-үйірімен желіп жүретін көкжал бөрілерге айналып кетеді екен, ең соңында адам кейпіне кіріп, қолдарына қылыш пен садақ алып, оңтүстіктің егін-жайларына, қала-кенттеріне басып кіріп, қап-қап астық пен алтын-күміс қазынаны солтүстікке әкетеді екен. Олардың тырнағына іліккен жас балалар да солтүстікке әкетіліп, оларға егін салып, қамал соғып береді екен деп еститін.

	– Солтүстік! Бұл солтүстіктің шеті ғана, – деді бір қарт сарбаз өзіне жақындап келіп сұрақ қойған жас сарбазға, – бұдан ары мың, мың жарым шақырым жүргенде Ханғай тауына жетесің. Тегінде сайыпқыран Хуо Цуйбиң түріктердің ата-бабаларын сол тауға дейін қуған! Ол да құдды сендей жалындаған жас екен.

	– Ол, бәлкім, жаз айларында қуған болар. Қарт сарбаз ойланып қалды.

	– Ол жағын білмедім. Әйтеуір сол жолы ғұндардың бағы қайтты. Хуо Цуйбиң шығыстан– осы Шұғай құзынан, ал Ли Цин Тайсанғұн батыстан–Құлан таудан жүз мыңдаған қолмен түре тигенде олардың барар жері, басар тауы қалмай, құмнан өтіп, солтүстікке үрке көшкен деседі.

	– Ғажап екен! – деді жас сарбаз күлімсіреп, – бірақ ғұндар кейін қайтып келді емес пе?

	– Келуін келді ғой! Бәрібір содан кейін бас көтере алмады.

	– Неге?

	– Олардың Тәңірқұты: «Ордос бізге түбінде мекен болмайды, оны табғаштар басып алды, олармен жер үшін күнде қырық пышақ бола бергенше батысқа кетіп, сол жақтан жаңа қоныс табайық», – депті. Оған біреу келіссе, біреу келіспепті. Ақыры атамекеннен кетпейміз деп шешкен біраз ақсақалдары оңтүстікке көшіп, Сарыөзеннен өтіп, қамалдың сыртына дейін келіп, Хан патшалығына елші жіберіп, жер үшін тату-тәтті тұруға ант беріпті. Кейін Цзинь әулетінен соң солтүстікте пайда болған он алты патшалықтың үшеуін ғұндар құрды. Соның бірі Қыран Баба Тәңірқұт Чан-аньді басып алып, оны астана етті. Бірақ, ұзақ ұстап тұра алмады.

	– Қанша жыл?

	– Жиырма жыл.

	– Ол да аз уақыт емес. Екеуі күлді.

	– Сен осы түріктерден қорқып келе жатқан жоқсың ба?

	Қарт сарбаз қайтер екен дегендей оған көзінің қиығымен қарап қойды.

	– Қорыққаны несі? Басқаны былай қойғанда олар аз, біз көппіз. Бір түрікке бес сарбаздан қаптасақ та бір жөні болар, – деді жас сарбаз.

	– Ә, бәсе! – деп қарт кісі қарқылдай күлді. Есіне кезінде Ілік қағанмен соғысқан кездері түсті. Ол кезде ол да мынау жас сарбаздың жасында болатын. Таң Тайзоң патшаның ең сенімді сардары Ли Цзиньнің қоластында Ордостың ойы мен қырын, Сарыөзеннің оң мен солын талай шарлаған. Талай қанды қасап қырғында суішерлігімен аман қалған. Одан бері де отыз жылдың жүзі болды. Сонда да сол соғыстар күні кеше болғандай әсер етеді. Құлақ түбінен үзеңгі мен шым болаттың шыңылдап қағысқаны, әлдекімдердің өгіздей өкіргені, найзасын төбесінде ойнатып, айбат шақырғандардың айғай-сүрені, шырқырап ұшқан жебелердің ызыңы, ат тұяғының аламан тасыры еміс-еміс естіліп тұрады. Ұйықтап жатса да түсіне солтүстіктің тұңғиық қараңғылығынан суырыла шығып, құдды бір аң қуғандай андағайлап, астындағы аттарының да демі атпалдап, қасат қарды екпіндете көсіп, бар пәрменімен құйғып келе жатқан түріктер кіретін. Түріктер Табғаш қолын талай жерде сансырата жеңді. Бетпе-бет шайқаста олардың қашан да аруағы үстем болатын. Мұндайда Табғаш қолы қандай да бір амал-айламен болмаса ала алмайтын. Ақыры Ілік қағанды Таң ордасы ең сенімді адамы Ашына Сымар мен жақыны Ашына Адал арқылы алдап соқты. Сол үшін олар көзі тірісінде бірі бодан болған түріктердің қағаны болса, енді бірі патшаға күйеу бала болды. Өлгенде екеуіне де патша қорымынан топырақ бұйырды.

	– Несін айтасың, аумалы-төкпелі дүние ғой, – деп қарт сарбаз өз-өзіне күбірлеп қояды, – сол Ілік қаған кезінде кім еді? Ұлы Таң патшалығымен өштесемін деп басы бәлеге қалды. Қыр даланың арланы жабағы жүнін сүйретіп, қор болып өлді.

	– Солай ма?

	– Солай, шырағым.

	– Тектіні текті қорламас деуші еді.

	– Иә, патша ағзам солай істеді. Басына киіз үй, астына жүйрік ат берді. Қасына қосшыларын қосып, Чан-аньнің оңтүстігінен аң аула, басқа ешқайда кетпе деді. Ол сөзінде тұрып, ешқайда кетпегенімен, ел-жұртынан айырылғанына, қаймана халқының бодандыққа түскеніне қайғырып, бұл дүниеден өтті.

	– Ол да ер екен! – деді жас сарбаз.

	– Мынау жатқан Шұғай құзының шығысында Дару деген тау бар. Сол тауда бір кезде ғұндардың Мөде тәңірқұты Хань патшасы Хань Гаузуды қалың әскерімен қоса қоршап алып, жеті күн, жеті түн ашықтырған. Сосын тобаға келтіріп, қоя берген. Ақыр аяғында ол да ханды өлімнен кешті. Дала заңы солай...

	Таң атты. Жерге жарық түсті. Қарт сарбаз бен жас сарбаз әңгіменің қызығында ұзақ таңды тез атырғанымен, басқалардың жағдайы қиындап қалған екен. Ат үстінде мүлде икемге келмей, үдірейіп, үрпиіп қалтырап-дірілдеген қалың нөпір. Беттерінде қан, қол-аяқтарында жан жоқ олар көптігіне күпимесе, бетпе-бетте қурайдай жапырылар түрі бар. Қарт сарбаз басын шайқады.

	– Жаратқан ием, өзің жар бола гөр!

	Жас сарбаз оның әлденеден секем алып келе жатқанын сезіп қалды.

	– Ағасы, не болды? – деп атын тебініп жанасалай берді.

	– Ештеңе, бір жерге дамылдап, ас-су ішсек болушы еді.

	Бәрінің қарны ашқан секілді.

	Енді екеуі де үнсіз қалды. Кешеден жауған қалың қар жер бетін түгел басып қалыпты. Солтүстікте Шұғай құзының күнгей жартастары ғана қарауытады. Әлгі әзірге бірде-бір ғұнның қарасы, не олардың жайылған малы көрінбейді. Сонда бұл қай адасу, қай қаңғу?

	Сяо Сы-ие сонда да есе берер емес. Түріктермен соғыста ол өзін ең тәжірибелімін деп ойлайтын. Ешкім оның бетіне қарсы келмеуге тиіс. Өзін Таң мемлекетінің солтүстікке қаратып атқан үш улы жебесінің бірімін дейтін. Қалған екеуі – Су Диңфаң мен Сюэ Рэнгуй. Ал, Ли Цзи мен Ли Цзиньнің жөні бөлек. Ол екеуі нағыз сайыпқыран.

	Бұл жақта ғұндардың барлығынан үміт үзе бастаған Ван Либэнь, Юань Дачжэн және Ли Цзиньцзялар «енді қайттік?» дегендей Сяо Сы-иенің бетіне жалтақтап қарай берді.

	Сяо Сы-ие сыр бергісі жоқ.

	– Сабыр етіңдер, түске дейін жүрсек, олардың қысқы жайылымдарына жетеміз. Олар қары қалың жерлерді қыстамайды, – деді.

	Оған Ван Либэньнен басқаларының көңілі көншіп қалды.

	«Иә, солай екен ғой» деп ауыр ойдан арылды. Бір кезде Ван Либэнь:

	– Тақсыр, алдымызда осыдан жиырма шақырымдай жерде оңтүстікке аққан бір көлденең бұлақ бар. Сонда барып ат-көлігімізді тынықтырып, өзіміз ас-су ішейік, – деді.

	– Ендеше, сол жерге тездетіп жетейік, – деп Сяо Сы-ие қосынға тезірек жүруге бұйрық берді.

	Айтарға жиырма шақырым дегені болмаса, ол көлденең бұлақ бұдан әлдеқайда ұзақ еді. Қосын ол жерге түс ауа зорға жетті. Енді қазан-ошақтарын құрып, отын-суын жабдағанша бесін болды. Өзен бойының сүйексіз бұта-бүргені, шірік салындысы бықсып жанып, қазан-ошақ қайнағанша күн кіші бесінге құлады.

	– Апыр-ай, осы қу кеңірдек жауға жем қылар ма екен, – деп манағы қарт сарбаз шиыршық атуда.

	– Ағасы, түріктер тамақ жемей ме? – деді жас сарбаз оған қайдағы сұрақты қойып.

	– Жейді, жемегенде ше? Олар тамаққа келгенде аш қасқырдай тиеді. Бірақ, аштыққа да шыдай береді.

	– Олар не жейді?

	– Әдетте ылғи да ет жейді. Ал соғыс кезінде қатты құртты малтап жүре береді. Құрт оларға әрі азық, әрі сусын. Оны ұртына бір салып қойса, еш өзегі талмайды.

	– Ал, олардың аттары шаршамай ма?

	– Олардың аттары да шөл мен жаңбырға, қатты аязға үйренген. Қарабайыр, жүрдек, жүкке де, мініске де бірдей шыдайды. Қар астынан шөпті теуіп жей береді. Біздің аттар ондайды ұқпайды. Қарашы, әне, бәрі жерге бастарын салмай мелшиіп тұрғанын. Тебінсе қар астында шөп барын білмейді бұлар.

	– Рас айтасыз, аға, – деп жас сарбаз басын изеді.

	Күн қызарып ұясына батты. Ақ кіреуке қар қызыл түске боялды. Күн сәулесіне бөленген қызыл шарбы бұлт та батыс көкжиекке шәлісін жайыпты. Таңертеңнен бүркеген қою, қара бұлттың іргесі түріліп, бергі жағы қоңырқай тартқан.

	Жер мен Көктің шырайы ашылып, табиғат бір сәтке кең тыныстап, байсал тартқан кезде Сарыөзеннің ой мен қыры, Қара Нарынның қойны-қонышы алқа-салқа болып көзге оттай басылды.

	– Е, мұның бәрі өз кезінде біз жүріп өткен жерлер ғой, – деп қарт сарбаз қолымен жан-жағын көрсетіп сөйлеп тұр.

	– Бүгін күн құлақтанып батты. Байқаймын, ертең күн суытатын түрі бар, – деп қабағын шытып қойды.

	– Енді суытса не болар? – деп жас сарбаз әжептәуір алаңдап қалды.

	– Күннің құлақтанғаны суық болатынының белгісі. Осындай қардан кейін қатты аяз болатын әдеті.

	– О, Жаратқан ием!

	– Сенің елтірі киімдерің бар екен, несіне қорқасың?

	– Киімдерім бар ғой, бірақ мұндай суық пен жауды бірінші рет көруім.

	– Қару өнеріне қалайсың?

	– Он сегіз түрін үйренгем.

	– Жассың ғой әлі! – деп қарт сарбаз оны арқадан қағып, жігерлендіріп қойды, – менің сендей жас күнім қайтып келсе, Хуо Цуйбиң секілді Ханғай тауына дейін ұрыс салар едім.

	Екеуі емен-жарқын күлісіп, аттарын жетелеп, қосқа қарай келді. Манадан дайындалған ас-су қас қарая ауыздарына тиді. Мұндайда бір кесек қайнақ судың өзі қуат екен. Бойлары жылынып, ар жақтарына ел қонғандай болды.

	Ат-көліктері шаршап, адамдар қатты болдырғандықтан, Сяо Сы-ие осы арада сәл-пәл дамылдауға бұйрық берді. Түн ортасы ауа аяз құрсап, қатты суық әркімнің бойын мұздатып, қалтыратып әкетті. Жапа қос, киген киім пана болмады.

	– Ай мен күннің есебінен жаңылып, қалың қолды мұнда әкеліп, өзіміз қырып берер болдық! – деп манағы қарт сарбаз айғай салды.

	Сол-ақ екен оны қостаған айғай-ұйғай көбейіп кетті. Сяо Сы-ие дереу аттануға бұйрық берді.

	Түн қараңғылығында қосын тағы да алға жылжыды. Қар кешегідей емес, одан сайын сіріленіп, аттың толарсағын сөгердей болыпты. Мұндайда жүріс қайдан өне қойсын. Кібіртіктеп жүре-жүре таң атқанда қараса, жан-жағы жота бір кең қолатқа кіріпті. Сяо Сы-иенің ең әуелі іздегені мал-жанның ізі еді. Бірақ ақ көрпесін қымтаған қарлы дала еш жайдан хабар берер емес. Бар құпиясын ішіне бүгіп, үнсіз, қыбырсыз қалған.

	Аяз бұрқанып кәріне мініп келеді. Аспандағы сұршулан бұлттар да барған сайын шүйкеленіп, суық жел сүйектен өте ызғып тұр. Мыңдаған қол соғысты қойып, жанымызды бақсақ дегендей өшіп, өлеусірей, жалбарына қарайды. Сол сәтте арттағы тосқауылдар сұмдық хабар жеткізді.

	– Түріктердің мыңдаған атты қолы тірсектеп таяп қалды! – деді.

	Сяо Сы-ие қылышын құлаштай суырып алып:

	– Саспаңдар! Соғысамыз! – деп айқайлады.

	Олар ес-ақылын жиғанша түрік аттылары оларға қарай сай-саладан құйылды. Олардың аттары қасат қарды жентектей ұшырып, өздері ұзын қылыштарын төбесінде үйіріп, «Алаш! Алаш!» деп айқайлап, отты жебедей лауылдап атылып келеді.

	Мұны көріп, табғаштардың құты қашты. Найза, қылыш, қалқан мен садақтың қайсысын қалай ұстарын білмей, шабан аттарымен тепектеп естері шықты.

	Түріктер қанды қасап шайқасқа емін-еркін араласып, оң мен солын аямай қидалай берді. Аттары шөп жемей әбден тұралаған, өздері суыққа тоңып, қол-аяғынан жан кеткен, соғыстан гөрі қара басының қайғысын кешіп келе жатқан, атүсті шайқасқа үйренбеген табғаш қолы ойсырай шегінді. Таңертеңнен сәске түске дейінгі аламан-асыр айқаста кесілген бас, шашылған қан қисапсыз болды. Тәңірі түрікті қолдады. Табғаштардың бағы қайтты.

	Сяо Сы-ие, Юань Дачжэнь, Ли Цзиньцзялар бет-бетіне қашып құтылды. Қалың қолдан ештеңе қалмады. Бәрі бірдей баудай түсті. Бұл жеңіліс айбыны асқақ Таң мемлекеті үшін сүйекке таңба болды.

	Шұғай құзының бөктеріндегі ұзындығы елу шақырымға созылған қарлы алқап қызыл қанға боялды. Табғаш қолы елу шақырымға дейін жан сауғалап қашып, ақыры тып-типыл болды. Манағы қарт сарбаз бен жас сарбаз әлі құрығанша бірге шайқасты. Ақыры Сяо Сы-иелер қашқанда екеуі де аттан түсіп, бір-біріне арқасын беріп тұрып, анталаған қалың түрікті жекпе-жекке шақырды. Ешкім олардың қандай өнері барын білмейтін. Жас сарбаз келсең-келге келіп, қарлы аязда дулыға-сауытын шешіп тастап, қылышын қарға шаншып қойып, жалаң қолмен шайқасайық деді. Қарт сарбаз, ол да кәрі бурадай жарап қалш-құлш етіп, әлдеқандай әдіспен жауына атой салғысы келді.

	– Несіне тамашалап тұрсыңдар, ұстаңдар! – деп бұйырды Ашына Үнбе.

	Сол-ақ екен, топ ішінен әлдекім ана екеуінің басына қарай өрмелі қайыс арқанды үйіріп қалды. Арқан үйіріліп түскен бойында екеуін қоса қабаттап, бел-уарынан бүрістіріп бара жатты. Мұның не бәле екенін алғашында байқамай қалған екеуі жан дәрменімен тыпырлап, бұл бұғаудан құтылып кетпек болды. Бірақ олардың тыпырлағаны жүген-ұрық тимеген шу асауды тақымға басып, шаужайға келтіруден қиын болған жоқ. Шалмашы жігіт оларды құдды қармақ қапқан қызылдай тыпырлатып алдына алып келді. Үнбе олардың қол-аяғын байлатып, өздерімен бірге алып жүруге бұйырды. Ана екеуі қазірше жандары аман қалғанына шүкірлік етіп, енді қандай тағдыр күтіп тұрса, да нар тәуекел деп келе жатты.





ТОНЫКӨК ТҰТҚЫНДА




	Тоныкөктің астана маңындағы Ланьтянь ауданындағы бас иген бұзақылар абақтысында қамауда жатқанына табаны күректей бес ай болды. Бір күні абақты бастығы оны өз бөлмесіне шақырып, оған астанаға жол жүретінін айтты. Абақтының шаштаразын шақырып, оның шашын алдырды. Бірақ айдарына тиіспеді. Одан соң бір қабат киім алдырып, жаңадан бір жұп етік және түрікше бас киім сыйлады.

	Абақты бастығы қаба сақал Цю оны бұрыннан текті адам екенін біліп, қол астындағы жендеттеріне ұрып-соқтырмай, жәбірлетпей ұстады. Ас-суын аямады.

	Тоныкөк оның өзіне не себептен осылай көңіл бөліп келгеніне таңырқап, істің байыбына бара алмай жүрген еді. Енді бүгін қаба сақал Цю оны өз бөлмесіне шақырып, айрықша ілтипат көрсетіп отырғандықтан, оған бір ауыз рақметін айтпай кетуді әбес санады. Киімдерін киіп, Цюдің алдына келген соң екі қолын жүптей жоғары көтеріп:

	– Мәртебелі тақсыр, сіздің қамқорлығыңызға қарыздармын. Осы қылмысымнан ақталып, басыма төнген жазадан айығар күн туса, күндердің күні алдыңыздан шығармын, – деді.

	Абақты бастығы жан-жағына қарап алып, есік алдында сілейіп тұрған айдауылға «сен асықпа» дегендей ишара жасады. Содан Тоныкөкті өзінің түпкі бөлмесіне кіруге мархабат етті.

	Бұл жер көгілдір қас тасының мекені еді. Сол себептен болар, абақты бастығының кеңсесі қас тасынан жасалған қымбат бағалы бұйымдарға толы екен. Онда не жоқ дейсіз, қасиетті Бұрхан тәңірінен бастап, Мұң-зар және Архат әулиелерінің мүсіндері, пілдер мен түйелі керуендер, табанын жалап жусап жатқан жолбарыстар, көк өгізге теріс мініп, темір сыбызғысын көлденең тартқан сиыршы бала, ер-тоқым, айыл-тұрман әбзелімен дүр-дүр сілкініп, жер тарпыған жоталы қазан аттар, түрлі білезіктер мен алқалар, маржандар, белбеуге тағатын әшекейлер, насыбай шақшалар мен қобди-қорапшалар, жада тастар көздің жауын алады. Бір қарағанда бұл жерді асыл тастар жаймасы ма деп, ал қаба сақал Цюді қымбат тастар сататын саудагер ме деп қаласың. Қаба сақал Цю абақты тәртібіне қатал болғанымен аққа жақ, обал-суапты білетін кісі еді. Тоныкөкті өзінің қарсы жағындағы орындыққа отыруға өтініп, көмекшісіне шай, тағы басқа жеңіл-желпі жемектіктер алдырды.

	– Юаньчжэнь, мұнысы қалай деп ойлап қалмаңыз. Бұл сізге шын жүректен жасаған ілтипатым, – деді ол жайланып отырып жатып, – пақырыңыз сіздің ұлы есіміңізді бұрыннан білуші едім. Алғашында сіз осында қамалғанда-ақ бір пәлеге ұшырағаныңызды білдім. Қолымнан келер қайыр тек абақты жағдайында өзіңізге аздап қарайласу болды. Мұнда да үй артында кісі бар. Жақында астанадан ардагер ел сұлтаны Чуй Цзинь-ие хат жазып, сізді өзі кепіл болып астанаға алдыруды өтінген еді. Ол хатында бұл істен патша ағзамның да хабардар екенін жазыпты. Көптен дәм-тұзымыз айқасқан, ұлылардың алдын көрген ағамыздың қолқасын жерде қалдыра алмадым. Сол үшін сізді бүгін арнайы аттандырып салмақпын.

	Мұны естіп, Тоныкөк қаба сақал Цюге тағы да иіліп ілтипат етті.

	– Мен астанадан Тәңірқұт басқақтығына аға тежеуіл болып тағайындалған кезімде онда түркі төрелерінің бүлігі басталды. Әскер басы Ван Либэнь мені бүлікшілермен байланысы бар деп күмәнданып, патшаға шағым жолдады. Іс жүзінде түріктердің патшаға қарсы бүлігі мен онда бармасам да болмай қоймайтын еді. Ван Либэнь өз қылмысын жасыру үшін патшаға мені жазықты етіп көрсеткісі келді. Оны айтасыз, әуелі көтерілістің боларын білсе де білмеске салған, сол үшін түріктерден ауызбастырық алған Ли Цзай төре де беті бүлк етпестен астанада патша ағзамның қасында жүр.

	– Солай деңіз! Ол немелер бәрібір сазайын тартады, – деді абақты бастығы үстелді ұрып қалып, – жарайды, сіз мені кешіріңіз. Бүгінде өтірік-өсек теретін, жала жабатын, сонымен жан бағатын, бедел жинайтын ортанқол ұлықтар көбейіп кетті. Олардың алды патша ағзамға дейін жетті.

	– Бұл айтқандарыңызға және жасаған жақсылықтарыңызға рақмет. Мен – бәрібір қылмыскер адаммын. Осында сізге бір кесірім тимей тұрғанда ертерек жүрейін, – деді Тоныкөк.

	– Ол не дегеніңіз, Юаньчжэнь, әрине жол мұраты – жету. Бірақ, сізді абақтыдан біржолата шығарғанымның сіздің мұнда бірер сәтке аялдауыңыз ғұрлы бағасы болмағаны ма? – деді Цю мырза.

	Бұл сөзді естіп, Тоныкөк рақаттана күлді.

	– Бәрекелді, айтар сөзім жоқ. Сіз жеңдіңіз, – деді.

	– Ендеше, асықпай отыра тұрыңыз, қазір ас-тағам алдырайын, біздің жердің ерекше шарабынан ауыз тиіп аттаныңыз.

	– Мәртебелім, ас-тағамға несіне әурелендіңіз. Онсыз да шаймен отырып, азырақ әңгімелессек жетер еді, – деді Тоныкөк.

	– Бәрібір сізді мұнда ұстап қала алмаймын. Бірақ таныстығымыз үшін дастарқан жайдырсам деп едім. Оның еш әуресі жоқ.

	– Жарайды, қалауыңыз білсін. Бұл ілтипатыңызға қалай рақмет айтарымды білмей отырмын.

	– Қысылмаңыз, жақсыда жаттық жоқ деген бар емес пе! Сіз де, біз де бір аспан астында, бір патша ағзамның әмірінде жасап жатқан адамдармыз. Ниеттес, тілектес жандармыз. Сізді ардагер ел сұлтаны Чуй мырза алыстан ат терлетіп іздеу салғанда, мұндағы біз пақырыңыз қалай қол қусырып қарап отырмақ! Сіздей дегдарға қолғабыс ету, көмек қолын созу біз үшін үлкен абырой, – деді Цю абақты бастығы. Сөйтті де даяшыны шақырып, бықтырылған тауық еті, көкөніс, тоңазыған қой еті мен бірнеше тәрелке цай және асқабақ сорпасын алдырды. Бұдан соң даяшы үлкен құм күбімен осында ашытылған пэйпэй божымасын алып келді.

	Абақты бастығы қаба сақал Цю алдымен арақты үлкен екі кесеге мөлдірете құйдырып, одан соң біреуін өз қолына алып:

	– Қымбатты Юаньчжэнь, бұл өмірде ер жігіттің басына не келіп, не кетпейді. Жігітті кебенек ішінде таны деген бар емес пе? Талайдан атыңызға қанық едік, бір күні істі болып, тағдырдың желі айдап, біздің абақтыға келетініңізді кім білген. Енді, міне, кәдімгі ескі таныстардай шүйіркелесіп отырмыз. Жүз шақырым жердегі даңқ мың шақырым жердегіні шақырады дегендей өзіңіздің атақ-даңқыңызға тәнті болып, дәм ғанибет, дидар ғанибет болғысы келетін жандар қаншама?! Шынымды айтайын, сіз бүкіл түркі халқының бағына туған азаматсыз, қашан да жортқанда жолыңыз болсын! – деді. Қолындағы арақ толы кесені биік көтеріп, Тоныкөкке алып қоюды ұсынды.

	Тоныкөк те нар тәуекел деп кесе толы шараптаң аздап ауыз тиді.

	– Тақсыр, істі болған айдаудағы адаммын, айыпқа бұйырмағайсыз, – деді.

	– Оқасы жоқ, бұрынғылардың «шай ішсең шәугіміңнен, жол жүрсең аяғыңнан сақ бол» деген мақалы бар, ең бастысы астанаға барған соң ақталып, абырой-атағыңыздың қалпына келуін тілеймін, – деді Цю абақты бастығы. Одан соң Тоныкөк те орнынан тұрып, рақметін, жақсы тілектерін айтып, қаба сақал Цюге алдырып қойды. Артынан абақты бастығы оған ақ жол тілеп, тағы да кесе толы шарапты қағып салды. Шекесі шып-шып терлеп, езуінен аққан арақтың айғызын жеңімен алма-кезек сүртіп тастап, даяшыны шақырып құлағына сыбырлады.

	Зыр жүгірген даяшы абақты бастығының жұмыс бөлмесіне кіріп кетіп, сәлден соң үлкен күміс табаға салып, сары жібек матаға оралған сауға-сәлемдер алып келді. Қаба сақал Цю күміс табаны алдына қойып, әлгі сары жібек орамалды байыппен ашып, оған түйілген он сәрілік бір қойтұяқты және қас тасынан жасалған белдік тас пен түрікше күмістелген қамар белбеуді алдына қойды.

	– Юаньчжэнь, сіз менің қарауымда бес ай жаттыңыз. Сізді бостандыққа шығаруға қолымнан ештеңе келмеді. Тек сәті түсіп, ардагер ел сұлтаны Чуй төре патша ағзамға кепілдік беріп, сізді алып шығып барады. Біздей пақырлардың қолынан сізге азын-аулақ сәлем-сауға беріп шығарып салғаннан басқа не келеді. Айыпқа бұйырмай, аз да болса көптей көріп, қабыл алыңыз, – деді.

	Тоныкөк арт-артынан жасалған мұндай сый-сияпатқа не дерін білмей сәл бөгеліп қалды.

	– Алыңыз, алыңыз! – деп абақты бастығы да қояр емес.

	– Тақсыр, бұған дейін жасаған сый-сияпатыңыз да жетіп жатыр ғой. Мұны қалай қабылдамақпын? – деді.

	– Олай деме, Юаньчжэнь, сен жолаушысың. Бұл күнде кім отбасын басына көтеріп жүреді ғой дейсің. Бөрі азығы мен ер азығы жолында демекші, сіздей ердің несібесі ел-жұртынан болғай-ды. Қысылып-қымтырылатын дәнеңе жоқ, – деді.

	– Ендеше, берген жомарт емес, алған жомарт, – деп Тоныкөк сыйлықты қабыл алды.

	Абақты бастығы қаба сақал Цю Тоныкөкті астанаға дейін айдап апаратын ана екі айдауылға да жолдық қаражат беріп, жолшыбай оған жақсы қарауды, анда-санда ажырғысын алып, дем алдырып отыруды тапсырды.

	Олар да бір, екі сәріден алтын алғандарына қуанып, абақты бастығына уәде беріп жатты. Тоныкөкті аттандыра шыққан Цю қоштасар сәтте оны ауашалап:

	– Есіңізде болсын, Юаньчжэнь, қазір ордадағы жағдай тіптен қиын деседі. Патша ағзам екінші ұлы өлгеннен кейін үшінші ұлын мұрагер патша етіп тағайындап, одан туған немересін де «мұрагер немере» деп жұртқа жариялап қойыпты. Ондағы мақсаты У-Мэй билікті қымқырып кетпесін дегені ғой. Бірақ, патшаның денсаулығы нашарлаған сайын У-Мэй ханым төңірегіндегі патшаға жақын адамдарды түгелімен тазалауға кіріскен секілді. Жағдайдың соңы не болары бізге де белгісіз, – деді.

	– Жаратқан ием тыныштығын бергей, – деді Тоныкөк Цюдің көңілін аулап. Әйтпегенде ордадағы бұл оқиғалардан оның өзі де ептеп хабардар еді.

	Ол абақты бастығы қаба сақал Цюмен қоштасып аттанған соң екі айдауылдың алдына түсіп, тұп-тура астана Чан-Аньға баратын арбакештер жүретін тақтақ күре жолға түсті.

	Бұл көктем айы еді. Күн ұзарып Чан-Аньнің бау-бағы гүлдеп, тал-үйеңкі бүрлеген, балғын желектің жасамыс иісі самал желмен аңқыған, таяудағы Ли-Шань мен Циньлинь тауларының салқын лебі жан сарайыңды ашып, көкектер мен дала торғайлары, бәбісектер алуан үнмен тіл қатқан тамаша көктем еді.

	Тоныкөк астанаға кешкісін жетті. Оңтүстік Цися қақпасынан кіріп, Ханқорғанға баратын үлкен көшемен тура жүріп келе жатты да, қасындағы екі айдауылға:

	– Қаладағы үлкен ханбазарға соға кетсек қайтеді? – деп өтініш білдірді.

	Екі айдауыл оның ертеден қара кешке дейін басы артық өтініш айтпай келе жатқанын ескеріп, оның үстіне абақты бастығы қаба сақал Цюдің берген жолдығының өтеуі ретінде оған мақұл болды.

	Олар Синьрэн мәлісінен өтіп, Суньянға таяй бере оңға бұрылып, Фаншэн көлінің бойындағы шығыс базарына келді. Кеш болып қалғандықтан базардағы жаймашылар дүкендерін жауып, үйді-үйіне қайтудың қам-қарекетін жасап жатыр екен.

	Баяғы ләпкесінде Меңүтай шора да абың-күбің болып дүкенін жауып жатыр еді. Бұрынғыдай емес қартайған, жауырыны шығып, өзі сәл еңкіш тартқан Меңүтай оның ту сыртынан келіп тұрғанын байқаған жоқ.

	– Ұстаз, – деген таныс дауысты естіп, жалт қараған ол мойнында ажырғы, қолында кісені бар Тоныкөкті көріп, есінен ауып қала жаздады.

	– Тоныкөк, бауырым! Мұның не!? – деп бас салды.

	– О, Жаратқан ием, саған не болған? – деп өз көзіне өзі сенбей айқалап, үйіріліп барады.

	– Істі болып келіп тұрмын, аға, – деп Тоныкөк жаймен жауап беріп жатыр.

	– Қой ары, істі болғаны несі!?

	– Тәңірқұт басқағының зұрғаны Ван Либэнь көтерілісті жасырдың деп жала жауып, астанаға айдатып жіберген.

	– Түсіндім, – деп Меңүтай қабағын шытып, ана тұрған екі айдауылға да кезек-кезек көз тастап, назарын Тоныкөкке қайта аударды.

	– Бауырым, басыңа іс түсіп, қиындық кешіп келген екенсің. Сендей арыс азаматты ақтап алуға қолымнан келгеннің бәрін аямаспын. Чуй Цзинь-ие, Ашына Бөнемге айтсам да бір жөнін келтірермін, – деді.

	– Астанаға Чуй Цзинь-иенің көмегімен келіп тұрмын. Бұған дейін мына тұрған Ланьтянь ауданында бес ай бойы қамауда жаттым, – деді Тоныкөк.

	– Не дейді?

	– Солай, аға. Чуй Цзинь-ие менің жағдайымнан әбден хабардар. Қазір де оның құзырына кетіп барам.

	– Ендеше, оның сөзі патша ағзамға өтіп тұр. Егер ханым жол ортадан кесе-көлденең болмаса, ол бір қапысын табады.

	– Мен де солай деп үміттенемін. Осында келгенім – алда-жалда іс кербағып жатса, сізді де хабардар болсын дегенім. Әйтпесе сізді әурелегім жоқ еді. Онсыз да бұрындары сізге көп ауыртпалық салдым емес пе?

	– Ол не дегенің, бауырым. Бұлай десең ренжимін.

	– Кешір, аға. Сен менің өз ағамсың. Саған мән-жайымды айтайын деп соқтым.

	– Ә, бәле! Енді дұрыс болды! Екеуі рақаттана күліп құшақтасты.

	– Мынауың қандай ебедейсіз, ауыр нәрсе! – деді Меңүтай оның мойнындағы абажадай ажырғыны көрсетіп.

	– Бұл бір менің емес, бүкіл түркі жұртының желкесіне жүк болып тұр ғой! – деді Тоныкөк ауыр күрсініп.

	– Апыр-ай, деген!

	Меңүтай да бір сәтке түнеріп, ойланып қалды. Көз байланды. Тоныкөк айдауылдарды көп телміртпей жолға түсуді ойлады.

	– Мен жүрейін, ұстаз. Сіз алаңдамаңыз. Бір жөні болар, – деді.

	– Жаратқан ием жар болсын, киелі Көк бөрі қорғасын! – деп Меңүтай да кешкі ала кеуімде ала көңіл болып қалып бара жатты.





ЧАҢЛЫ ХОНЧУДЫҢ КӨЗ ЖАСЫ




	Тоныкөк астанаға келген күні баяғы Таң патшалығының іргесін қалаған Таң Гаузу Ли Юаньнің кіші қызы Чаңлы хончу ауырып төсек тартып жатқан патшаның көңілін сұрай келді. Жас шамасы бір-бірімен қарайлас, кішкентайдан бірге өскен ол екеуінің әңгімесі ұзаққа созылды. Чаңлы хончу көзінің жасын көл қылып төгіп отырып, жақсы көретін бауыры Гаузоңға көңіліндегі наласын түгел ақтарды.

	– Алдандың! – деді ол Гаузоңның саусақтарын қатты-қатты сығымдап, ботадай боздап отырып, – Алдандың. Марқұм әкеңнің көзін көрген замандас-жораларының айтқан ақылын алмадың. Не артыңа жөні түзу мұрагер қалдырмадың. Бір қатынның ашса алақанында, жұмса жұдырығында болдың. Әке-бабаң тірнектеп жүріп құрған мемлекетті кім көрінгеннің талқысына салдың. Аға-қарындас, жан-жарыңа, бауыр етің балаларыңа қорған бола алмадың. Ақыр аяғында ол әзәзіл билік пен байлыққа, атақ-абыройға құнығып, Таң әулетін тұздай құртуға айналды. Енді мені көрмейсің. Бақыл бол, бауырым, мақшар күні кездесейік. Бұл дүниеде бірікпеген, қосылмаған басымыз ол дүниеде қосылар, бұл дүниеде өтелмеген ағайыншылығымыз, бауырмашылығымыз ол дүниеде өтелер.

	– Жетер! Жетер! – деді төсек тартып жатқан патша ағзам басын жастықтан әзер көтеріп, бір түрлі кемсеңдеп, – мені бұлай қинама. Онсыз да жан азабы мен тән азабын бірдей тартып жатырмын. Жаратқанның жазасы бұл. Бір рет қателестім, одан кейін екінші рет қателеспейін деп едім, тағы қателестім. Сол күні нендей түлен түртіп, Гань-ие ғибадатханасына барғанымды өзім де білмеймін. Сол күннен бастап бұл сұр жылан аяғыма қайта оралды. Оның арбауына түстім. Бүкіл ғұмырым, патшалығым, қажыр-қайратым еш кетті. Бабалар мұратына мүлде кереғар іс қылдым. Чаңлы, сенен жасырар сырым жоқ. Кішкентайдан бірге өстік. Сен марқұм атамның ең сүт кенжесі едің. Сенің көзіңде марқұм әкемнің көзіндегідей от бар еді. Жігерің де, қайратың да сол іспеттес болатын. Бірақ мен сендердің жігерлеріңді құм қылдым. Өзімнің де, сендердің де өмірлеріңді құр бекерге өксіттім. Өксітіп алып өкініштен қылышымды тасқа шаптым. Осыдан соң сендер мені қалай кешіресіңдер. Енді келіп, ажал аузында жатқан түрім мынау. Дүниенің басы – сайран, арты – ойран деген осы екен! Ойран болдым, құрыдым. Бар тілегім – сен бар, басқаң бар, Таң әулетінен бірер тұяқ қана қалдыңдар. Чуй Цзинь-иемен хабарлас. Ендігі үмітім сол. Бірақ, абай бол. Мына зейілдің сұғынан сақтан. Бұл әлі менің көзім жұмылған соң қылықты қылар. Бұған дейін де қылғаны аз болды ма.

	– Жетер, Ли Чжэ, таусылма. Көңіліңе келетін сөздер айтсам, кешір.

	– Ол не дегенің. Маған сен айтпағанда кім айтады. Көптен ішімде шемендей шеңбектеген қалың ойдан бір жеңілдеп қалдым.

	– Иә, оның рас, Ли Чжэ, айтарымды айтып алып, менің де жаным жай тапқандай. Тек жаратқан ием жар болсын саған. Гаузоң ауыр күрсінді. Кеудесі сырылдап, демікпесі қайта қозды. Соңғы кезде сәл сөйлесе болды бұрынғыдан бетер булығып, қыстығып, қиналатын болған. Ол шашалып жөтелгенде жатын бөлмеге алып ұшып У-Мэй ханым кіріп келді.

	– Бұл не бассыздық, саған хан иеммен ауаша сөйлесуге кім рұқсат етті? – деді бірден дүрсе қоя беріп.

	– Хан ием – өз бауырым, ет жақыным. Онымен мен сөйлеспегенде кім сөйлеседі. Айыпқа бұйырмаңыз. Тек көңілін сұрай келіп едім, – деді Чаңлы хончу.

	– Хан иемнің жатын тұрағына баса-көктеп кіру қылмыс болып табылады. Мұның соңы май өкшеңізге жақсы емес, – деді У-Мэй қайқайып тұрып.

	– О, Жасаған! Мынау не деп тұр? Біреу өз бауырымен сөйлесу үшін біреуден рұқсат сұраушы ма еді? Бұл не жолсыздық! – деді Чаңлы хончу да дауысын көтеріп.

	– Сап, сап! – деді патша ағзам басын жастықтан көтермей, тек қолымен ғана ишара жасап, – бұған шала бүлінетін не бар? Чаңлы – өз қарындасым. Оған рұқсат.

	– Ендеше, көңіл сұраймын деп иттің құлы итақай кіре берсін бұл жерге!

	– У-Мэй, абайлап сөйле! Ол – иттің құлы итақай емес, нақ бірге туған бауыр етім. Ең жақыным. Бұдан кейін ол қашан келгісі келсе, сонда келеді.

	У-Мэй үндемей қалды. «Әуселеңді көрермін әлі» дегендей, тісін-тісіне басып, Чаңлы хончудың бетіне ызбарлана қарап шығып кетті.

	Ертеңгісін түріктерге қарсы қол аттандыру туралы үлкен алқаны У-Мэй ханым өзі басқарды. Көңілінде қысас бар еді. Ол қысасы алдымен патша ағзамға болатын. Әсіресе, оның үшінші ұлы Ли Цяньді мұрагер патшазада етіп қалдырумен бірге, одан туған немересін де «мұрагер патша» деп жариялауы шымбайына қатты батты. Ал, кеше Чаңлы хончуды әспеттегені өз алдына. Соның бәрін ойлап, қабағы қарс түйіліп алған. Ел жағдайы, мемлекет жағдайы да жырғап тұрған жоқ. Түрік аттылары патшаға қарсы шығып қана қоймай, Ордосқа кіріп, Ұлы қорған түбінде ат ойнатуда. Ел қорғайды деп жіберген Сяо Сы-ие, Юань Дачжэнь және Ли Цзиньцзялардың жағдайы анау. Жүз мың қолды Шұғай құзының бөктеріне қырғынға салып, сарайға өз бастарын аман алып келді.

	У-Мэй ашулы отыр дегенді естіп, уәзірлер Шуй Цзиньзоң мен Ли И-фу, жөрелгі бөлім санаты Пэй Синцзянь, көлік кіші уәзірі Ли Сувэнь, Инчжоу тұтығы Чжоу Дао-у, Батыс алай бастығы Чэн У-тин, Шығыс алай бастығы Ли Вэньцзянь оның алдына бір-бірден имене кірді. Кінәлілер де кіргізілді.

	– Ең әуелі бас күнәкар Сяо Сы-ие қызметінен алынып, Гуйжоуға жер аударылсын. Одан соң Юань Дачжэнь, Ли Цзяньцзя және Ван Либэньдер қызметінен алынып, жазасын еңбегімен өтесін. Мен оларға өлім жазасы лайық деген едім. Бірақ патша ағзамның әмірімен бұрынғы еткен еңбектері ескеріліп, қатал жазадан кешірілді. Бірақ, бұл кімде-кім осындай қылмыс өткізсе, өлімнен аман қалады дегендік емес. Жан-жақтағы бодан елдер бас көтерді. Патшалығымыздың тағдыры қыл үстінде. Сол себепті, іргедегі белдеу жау түріктерді қалай дегенде де қарудың күшімен тәубаға келтіруіміз керек. Өйтпегенде марқұм патша ағзам Тайзудың кезінде түріктерге тәуелді болған заман қайта келеді. Онымен қоймай, шығысымыз бен батысымыздан ата кегін сақтап, тісін қайрап отырған Тибет пен Корей қайта тап береді. Осылайша біреуі батыстан, біреуі шығыстан, енді біреуі теріскейден тиіп, жеріңді үшке бөліп алса, қайтесің?!

	Сондықтан бұл жолы жандарыңды аямаңдар. Сяо Сы-ие мен Суэ Рэнгуй секілді салың суға кетіп қайтып келсеңдер, бұл жерде сендерді өлім ғана күтіп тұрады. Ендеше, көктемгі қара өзек шақта, адамы да, ат-көлігі де аш-арық кезде оларды аямай соғыңдар. Сендерге осы соғысты сәтті жүргізу үшін жүз елу мың қол берем, – деді ханым.

	Пэй Синцзянь мен Чэн У-тин бір-біріне қарады. Олардың күткені бұдан әлдеқайда көп қол еді. Ақыры бас кеспек болса да тіл кеспек жоқ деп Пэй Синцзянь суырылып ортаға шығып, У-Мэй ханымға басы жерге жеткенше иіліп тағзым етіп, бүй деді:

	– Пірім, түрік осал жау емес, оны Сіз тарихтан жақсы білесіз. Олар бүгінде өз есе-теңдігін сұрап отыр. Әрі бұл жолда аянып қалмақ емес. Қара өзек шақ дегеніңізбен жер аяғы құрттағалы ауыздары аққа ерте ілінді. Әрі біз секілді жасық жуа мен құнарсыз күрішке қарап қақтығып отырған жоқ. Олар қыста сойған соғымын сүрілеп алып, жаз ортасына дейін жейді. Қайдан өзегі талсын. Оның үстіне жауды жеңдім деп арқа-басын кеңге салып, жайын жатқан олар жоқ. Өткен қараша айындағы соғыста олар олжаға белшеден батты. Біздің айыл-тұрман, әбзелдеріміз, қару-жарағымыз түгелдей солардың қолында қалды. Олар оны қаруы жоқтарға үлестіріп берді. Меніңше, жүз елу мың қол түкке тұрмайды. Бізге жоқ дегенде үш жүз мың қол беріңіз. Егер олай болмайды десеңіз, мен бұл соғыстанбас тартамын. Басымды осы қазір кессеңіз де пейілмін! – деді.

	У-Мэй ойланып қалды.

	– Чэн У-тин, сен айтшы, шынымен соншама мол қосын керек пе? – деді.

	– Пірім, сіз солтүстіктің жағдайын білмейсіз. Бұл қол оның сайлауыттары мен қара халқын бір-бірінен бөліп ұстауға, алыстан орағытып қоршауға қажет. Әйтпегенде олар даланың жүйрік аңдары секілді ұстатпайды. Қосын көп болса, неғұрлым алысқа шеп жайып, бір-бірімізден жылдам хабар алысуға да қолайлы, – деді Чэн У-тин.

	– Солай ма? – деді У-Мэй басын изеп.

	– Солай пірім! – деді Инчжоу тұтығы Чжоу Дао-у да алға шығып, – Пэй сардардың айтқаны орынды. Ол – көпті көрген қайраткер. Түріктермен соғысудың жай-жапсарын біледі. Меніңше, аз күш жұмсап, әскерді қайта-қайта шығындағанша, бір жолда қатты соққы берген әлдеқайда тиімді.

	– Онда сен де Пэй Синцзяньді қолдап тұрсың ғой?

	– Иә, тақсыр. Біз бір-бірімізді қолдамасақ, соғыста қалай жеңеміз?

	У-Мэй сәл езу тартты:

	– Ендеше, сендердің айтқандарың болсын. Үш жүз мың әскер ат-әбзелін, қару-жарағын сайлап дайын тұрсын, – деді. Артынан жөрелгі бөлім санаты Пэй Синцзяньді аға жорық төбенайы етіп тағайындап, оның жанына көлік кіші уәзірі Ли Сувэньді, Инчжоу тұтығы Чжоу Дао-уды, Батыс алай бастығы Чэн У-тинді, Шығыс алай бастығы Ли Вэньцзяньді көмекші етіп, үш жүз мың қолмен түріктерге қарсы аттану жөнінде жазбаша мөрлі хатпен жарлық түсірді.

	Үлкен-кіші ұлықтар патша ағзам мен У-Мэй ханымға алғыстарын айтып, бұл соғыста сөзсіз жеңбей қайтпайтындықтарына сендіріп сарайдан шықты.





ТОНЫКӨК ТЕРГЕУДЕ




	У-Мэй түріктерге қарсы жаза жорығын жасау жөніндегі жарлыққа мөр басып, қол қойған күні түстен кейін Дамин ордасының Ханьюань сарайына Тоныкөкті тергеуге әкелді.

	Ханымның Тоныкөкті ана бір жылы Цзычэн сарайында оған Тәңірқұт басқақтығының бақылаушы тежеуілі лауазымы берілгенде көргеннен қайтып көріп отырғаны осы. Қараса, сол кездегі өрлігінен, жігерінен жаси қоймапты, әлі де нығыз, ештеңеге желп етпейтін, күйіп-піспейтін қалпында екен. Ажырғы батқан мойны мен кісен қиған білезігінде ғана тұтқындықтың табы бар. Бойын кеңге салып, жалыншақтамай, ханымның көзіне тура қарасы, «кінәлі болсам, қолыңнан келгеніңді қыл» дегендей ішкі тықсырысы – оны қылмыс арқалап келіп отырған айыптыдан гөрі, есесі кетіп, соның жөнін жөндеп келіп отырған құныкерге ұқсататын. Ханым ашуын басқан жоқ:

	– Сен, Тоныкөк, Ұлы Таң патшалығының астанасы Чананьда ел перзенттері мектебінен оқып, патша ағзамның айрықша ықыласымен жоғары лауазымға қолың жеткенін білесің бе? – деді.

	– Білемін, пірім!

	– Білсең, неге өзіңе сенім білдірген патшаға қарсы шығасың?

	– Мен патшаға қарсы шыққан жоқпын пірім, егер сізге әлдекімдер солай жеткізсе, ол олардың жаласы, өз қылмыстарын бүркемелеу үшін ойлап тапқан амалы.

	– Ендеше, Ашиде Үнбе мен Ашына Низектің қасында жүріп, олардың қылмысын көре тұра көрмеске салғаныңды қалай ақтайсың?

	– Олар маған сырын айтушы ма еді. Біреудің ішіне кіріп-шықпаған соң олардың не істегелі жүргенін қайдан білейін ханым. Істің басы-қасында болғандықтан кінәлі болып келіп тұрған жайым бар.

	– Олай болса, айғақты шақырыңдар!

	Ордаға сүріне-қабына Ли Цзай төре кірді. У-Мэй ханым оны Тоныкөктің қасына шақырып, тізерлетіп отырғызды.

	– Тоныкөк, өзіңнің не істеп, не қойғаныңды енді есіңе түсірген боларсың? – деді ханым.

	– Есіме түсіретін несі бар. Бұл әлгі Ван Либэньмен ауыз жаласып, Үнбеден пара алып, оның қылмысын жасырған Ли Цзай төре емес пе?!

	– Жоқ, жоқ! – деп бәйек болды Ли Цзай. Ол Тоныкөкті сұқ саусағымен нұсқап, ар жағынан кептеліп келіп қалған көп сөзін айта алмай тұтығуда. Жеме-жемге келгенде былшиған майлы беті алабұртып, күп-күрең болып кетті:

	– Ханым, Ашиде Үнбе табғаш төрелерін сабағанда мынау екі езуі құлағына жетіп, жырғап тұрған болатын. Енді келіп сүттен ақ, судан таза болғысы келеді.

	У-Мэй оның сөзіне көп көңіл бөле қойған жоқ:

	– Пара дейсің бе? – деп Тоныкөктің сөзіне елең ете қалды.

	– Иә, пірім, бұл Ван Либэньмен бірігіп, көтерілісшілерден пара алған. Іс насырға шабарын білсе де білмеске салған, есесіне параны ай сайын алып, игілігін көрген осылар.

	– Көрмесең пара алғанын қайдан білесің?

	– Ел құлағы елу деген, мен оны дүрбелең болардан бұрын ғана естідім. Патша ағзамның атына дәтнама жазуға үлгер-медім.

	– Қидай өтірік! Үнбе қосшыларын сабағанда бұл селт етпей қарап тұрған, – деді Ли Цзай төре орнынан өре түрегеліп.

	– Ал, оған не дейсің? – деді У-Мэй бұлтартпас айғағым бар дегендей.

	– Ылғи да Ли Цзай төренің сөзі сөз, айғағы айғақ бола бере ме? Ендеше, оның үстінен айтар менің де дәтім бар, – деді Тоныкөк.

	Осы кезде Ли Цзайдың қу іші қылп ете түсті.

	– Ол қандай дәт? – деп У-Мэй құлағын түрді.

	– Рұқсат етсеңіз, мен оның сіз туралы жазып отырған бір қағазын қолыма түсірген едім. Қара сия, ақ қағазбен жазылған бұл сөздер оның ойының арамдығы емей немене? – деп Тоныкөк іш киімінің ішіне тұмардай сақтап, жасырып келген әлгі бір қағазды алып шығып, бүктеуін жазып, У-Мэй ханымға қос қолдап ұсынды. Ли Цзайға: «Өз обалың өзіңе!» – дегендей көзінің қырымен қарап қойды.

	У-Мэй лып етіп орнынан тұрды да баспалдақпен төмен түсіп келіп, Тоныкөктің тері сіңіп, еркек қолаңсасының иісі мүңкіп тұрған дымқыл сары қағазды қолына алып, көзінің алдына таятып оқи жөнелді. Қағазда бүй деген еді:

	«Гаузоң патша ақылынан адасты. Аспанда құйрықты жұлдыз пайда болды. Ол жұлдызқұрт боп жерге түсіп, сұр жыланға айналды. Ол алдымен бұтханаға кірді. Одан соң Тайцзи сарайына келді. Енді Тайцзи сарайынан Даминь ордасына кірді. Ол патшаның қасында жиырылып ұйықтап жатыр. Сұр жылан өте уытты, ызбарлы. Бүгінге дейін ешкім оның арбауынан құтылып көрген емес. Құтылмайды да. Тіпті патша ағзамның өзі де оның уытына арбалған.»

	У-Мэй ары қарай оқуға дәті бармады.

	– Мұны жазған, Ли Цзай, сенсің бе? – деді оқтай қадалып. Ли Цзай қалай жалтарсын. Енді ол қылмысын Сарыөзеннің суымен жуса да кетіре алмасын білді. Білді де шөгіп жоқ болып бара жатты.

	– Айыпқа бұйырмаңыз, – деді Тоныкөк екі қолын айқа-стыра жүптеп жоғары көтеріп, – Патша ағзам сенім артқан адамдардың осындай айыр тілді болғаны өкінішті-ақ. Бірақ кімнің кім екеніне көзіңіз жеткен болар, пірім.

	– Бұған өлімнен басқа не жауап болсын, алып шығып басын кесіңдер! – деді.

	Сол күні Тоныкөктің көзіне шыққан сүйелдей, өкшесіне қадалған шөгірдей болған әккі залым Ли Цзай төренің басы кешке жақын Линдэ сарайына жақын Та-ие көлінің бойындағы қараңғы орманда кесілді.

	Ал, Тоныкөк ауыр жазадан босатылды. Оны ел сұлтаны Чуй Цзинь-ие кепіл болып, абақтыдан шығарып алды. Қылмысын орда тарихы мекемесінде кітап көшіріп отырып ақтайтын болды. Бұл әңгіме осымен тұра тұрсын. Енді Қара Нарын мен Бөрілі тауда, бір шеті Құлан тауда жатқан түркі жұртына келейік.





ҚАЙТА ШАПҚАН ЖАУ ЖАМАН




	Әлқисса, Чань-Аньннан шығып, тура солтүстікке қарай суыт жүріп, Талқымнан өтіп, Ордостың қуаң жазығына жеткен үш жүз мың қол екіге бөлінді. Бір бөлігі терістік-батысқа бұрылып, Сарыөзеннен өтіп, түріктер қыстап шыққан Құлан тауға жорық жасады. Енді бір бөлігі тура солтүстікке тартып, У-юаньге келгенде тағы екіге айырылды. Осы үш бөліктің үшеуі де жүз мыңнан болып бөлінді. Үшеуі үш тауға – Құлан тау, Бөрілі тау, Шұғай құзына қаптады. Сарыөзеннен өткен қолдың санында есеп жоқ еді. Бұл шайқас құдды Вэй Цин мен Хуо Цуйбиннің бұдан сегіз жүз жыл бұрын ғұндарды Ордостанқуғанындай ауыр болды. Жер бетін қаптаған қалың жауды көрген түріктер ата-баба жері үшін, қоңыр-салқын бел үшін өлуге дайынбыз десті.

	Шұғай құзының бөктерінде дабыл-сырнай тартылып, сақадай сайланған елу мың қол тұрды. Қолдың басы Үнбе мен Низек еді. Низек Табғаш қолын Пэй Синцзянь бастап келеді дегенде онымен жекпе-жекке шығамын деп кеудесін қағып, ұрынарға қара таппай тұрды.

	Низек Пэй Синцзяньді бұрыннан жақсы білетін. Онымен талай мәрте қару өнерінің бәсіне де түскен. Кеудесі аяқ қаптай болып, бақырып-шақырып келгенімен, жеме-жемде бұдан тайсап қалатын. Бірақ бірін-бірі найзамен іліп, қылышпен қидалап тастайтындай үлкен жекпе-жекке түскен емес-ті. Пэй Синцзянь өзі табғаш болғанымен түріктердің соғыста жекпе-жекке шығатын салтына тәнті еді.

	Сонысын жақсы білген Низек оны бірден жекпе-жекке шақырмақ болды. Табғаш қолы Қара Нарынның қабағынан лап бергенде алдынан қарсы шаптырып үш жігітін жіберді.

	Олар алдынан шыққанда үш бағыттағы әскерін қайта жиған Пэй Синцзянь түріктер біздің айбынымыздан именіп, бас июге келген екен деп қуанып қалды. Қолдарына бөрілі байрақ көтерген үш жігіт қасына келіп, ат ойнатып тұрып, Ашына Низектің оны жекпе-жекке шақырғанын айтқанда жанын қоярға жер таппады. Қалайда бұл ердің ерлігін, аламан шайқастың шырайын ашатын бір бәс еді. Одан бас тарту өліммен пара-пар еді. Оны түріктермен болған талай шайқаста көзі көрген Пэй Синцзянь жақсы білетін. Сол себепті әрі-сәрі болмай-ақ:

	– Жарайды, Ашына Низек өзі топ алдына шықсын! – деді. Елшілер келген ізімен кері қайтты.

	Бірақ, Пэй Синцзяньнің жоспары басқа еді. Ол үшін қайткен күнде де У-Мэй ханымның бұйрығын орындау керек болатын. Әйтпегенде патша ағзамның жүзін тірі көру мүмкін емес-ті. Сөйтіп, ол Ашына Низектен қулығын асырмақ болды. Екі жақ тұрыстық бергенде, Ашына Низек бірінші болып суырылып алға шықты. Сол сәт Пэй Синцзянь да атын борбайлап алға озды. Бір-бірін бұрыннан білетін екі батыр кезедескен жеріміз осы ма дегендей ат үстінен арбаса қарап, шыр айналып келіп, қару-жарағын суырысып, шаппа-шұп бола кетті.

	– Жекпе-жектің жолымен алыстан атой берісейік, – десті. Екеуі екі жаққа желіп барып, енді қайта тап бергенде Пэй

	Синцзянь арттағы қалың қолға қылышын білеп:

	– Ұмтыл! – деп айғай салды.

	Сол-ақ екен манадан бұйрық күтіп тұрған Табғаш қолы лап берді. Мидай былыққан қанды қасап айқас басталып кетті. Табғаштар соғыс жайын жекпе-жекпен шешеміз деп алдап соқты. Таңертеңнен қара кешке дейінгі аламан айқаста қара саннан хал кетті, ақ білектен әл кетті. Қанша дегенмен Табғаш қолы көптігін көрсетті. Дулығасы сынып, көбе сауыты жыртылған Ашына Низек талай жерінен жарақат алып, ақыр аяғында қансырап құлады. Жекпе-жекке сеніп, Пэй Синцзяньнің алдауына түскеніне өкінді. Шексіз қапаланды. Өлді. Ол өліп бара жатқанда Чэн У-тин басын кесіп алды.

	Бұл жолғы қанды шайқас түріктердің жеңілісімен аяқталды. Пэй Синцзянь дегеніне жетті. Түрік қолы жауға төтеп бере алмай, аман қалғандары кері шегініп қашып, Бөрілі тауға бекінді. Бұл бір сүреңсіз сұмдық шайқас естен кетпестей болды. Ол соғыста Үнбеге еріп, талай қиын-қыспақты бірге кешіп келе жатқан қанды көйлек серігі Моншақ та мерт болды. Мейманасы тасыған табғаштар оның да басын кесіп алып, Чань-Аньға алып кетті.

	Бұдан алдын Табғаш әскері келе жатыр дегенді естігенде түркі бұдұны тайлы-тұяғы қалмай, Гоби шөлін қар барда кесіп, өтіп солтүстікке көшіп кетіп еді. Енді Құлан тау, Шұғай құзы және Бөрілі тауда ешкім қалмады. Мұны білген табғаштар сол үш бағытқа түре тиген қолын бір жерге жиып, түрік қолын қапыда басты. Бөрілердің басына күн туды. Енді тардұш, түліс түгел бірікпей болмайтын еді.

	Бұл жай Үнбенің жанына да қатты батты. Алаңғасарлау, делбелеу жігіт сенім артқан үзеңгілес достарынан айырылып, Бөрілі таудың бөктерінде үрпиіп жалғыз қалды. Басына мың батпан ауыр күн туды. Кешегі жырғап жүріп ойға-қырға ойқастаған, ешкімге дес бермей, Ван Либэнь мен Сяо Сыиенің басына ойран салған күндері, сол күндердің делбелігі адыра қалды. Енді кімге сенер және артымнан еріңдер деп кімдерді сендірер?!

	Ол ауыр ойға батты. Жаралы болған, мертіккен, өлім аузында жатқан саптастарын көріп, жаны ашыды. Қатты жабырқады. Бөрілердің де тұмсығын айға білеп ұлитын, айдалада жабығып сұмдық қыңсылайтын, момақан һәм аянышты күйге енетін кездері болады екен.

	Ол жабығып отырғанда топ ішінен ана кездегі хабаршы жігіт Күллі-чорды ертіп, жасы елуді еңсерген, қапсағай денелі, еңгезердей бір кісі оған қарай күрең қасқа азбанын жетелеп, жекей басып келе жатты. Оның жайын сұрасаң, шаршап қанталаған көздері Табғаштың мыс айнасындай шағырайған, екі беті көн шарадай, ернінің қалыңдығы жұмыр білектей, биік қыр мұрынды, маңдайы кереқарыс нағыз тау тұлғалы дөкей еді. Ол келген бойда Үнбеге:

	– Көтер басыңды! – деп айғай салды. Дауысы жуан, күркіреген күндей айбынды еді.

	Үнбе селт етіп есін жиды. Қараса, осындағы бір тайпа елді басқаратын, артынан аламан қол ерткен атақты Құтлық бақадүр шад деген шер екен. Ол өзімен бірге екі тарлан бөрідей інілері Богчор мен Баға Теңіркенді де ерте келген екен.

	– Сен, Үнбе, жасыма, жабықпа! – деді ол қамшысын екі бүктеп, оның көзіне қарай білеп тұрып, – Есіңді жи, табғаш біткен сенің еркіңе жапырыла беретін Хуанхэнің қоғасы мен қамысы емес. Жеңіс бар жерде жеңіліс те бар. Ол – ол. Бірақ қаптаған қалың жауды көре тұра тұрыстық беріп, жекпе-жекке шығатын нең бар еді?! Сендер Пэй Синцзяньнің кеше ғана Он иелік қағаны Тушыны алдап соққан жазымөткел қу екенін ұмытып қалдыңдар ма? Олар сөз ұғатын, ерлікті өр тұтатын халық болса, біз мұндай күйге түсер ме едік. Өмір бойы өз жерімізге өзіміз қоныстай алмай, қаптаған қалың жаудың алдында қатын-баламыз бен мал-жанымызды қоярға жер таппай жүрген жоқпыз ба? Ата-бабаңнан бері сегіз жүз жыл бойы ат жалы, түйе қомында жүріп, табғаштың сол мінезін түсінбедің бе? Сендер Чан-Аньда оқып келіп, табғашқа табғаштың көзімен қарағанды қашан қоясыңдар? Ең әуелі ата-бабаң болып ойлан. Ата-бабаң секілді тағы болмай, тарпаң болмай жан қалмайды. Табғашқа бой үйретсең, басыңа жетер.

	Қатты ашуланған Құтлық баһадүр шад қара жерді қамшымен салып кетті.

	Үнбе есін жиды. Қолын кеудесіне қойып, Құтлық шадқа иіліп тағзым етті.

	– Ағатай, кінә бізден, енді бізге не істесең де өзің біл! – деп шарт жүгінді.

	– Не істеймін, өз қолымды өзім кесем бе! Одан да ер соңымнан, кім қалды, кім кетті – бәрін біліп, енді не істеудің жайын ақылдасайық. Қалған қолдардан хабар алайық.

	Бөрілі таудың басын мұнар басқан еді. Самарқау, өліктей үнсіз. Ол да өзінің бөрілері үшін қайғыратындай. Батырлар таудың бір сеңгіріне шығып, етекке көз тастады. Сонаудағы Сарыөзенге, Қара Нарынның қабағына қарай созылған, бер жағы түйетайлы, ар жағы жазықай кең далада қыбырлаған ешкім көрінбейді. Таң мемлекеті деген үлкен таңбасы бар шашақты ала байрақ көтерген қалың табғаш қайда кеткен? Есесіне қоңырсып, ыбырсыған майдан даласы ғана қалыпты. Онда өлген табғаш та, түрік те жетеді. Түріктер өлгенде де бірден, екіден жастығын ала жатқан. Қанды қасап болған сол аймақта қарға-құзғындар, сауысқандар, сасық күзендер мен түлкілер жемтікке тойып, жер сызып жүгіріп жүр.

	Бұл жазға салым болатын. Қар кетіп, жердің көгі қылтиған, бірақ даланың өкпек желі мен аңызағы ауық-ауық аңырап үскіріп тұрған кез еді. Құтлық шад мұнша қаһарлы болар ма. Кезінде Ашына Низекті түрік түгел қаған көтергенде үлкен ақ үйде бас қосқан игі-жақсылардың ішінде ол да болған. Жас, көрген-білгені көп, табғаштың тілін, молуэсін38 біледі, жігер-қайраты мол жігіт қой деп қағандықты оған беруге қарсы болмаған. Енді Ашиде Үнбені де тым жазғырып жер-жебіріне жеткісі жоқ. Оның Ван Либэньнің тұрағын өртеп, қалған қолын Қара Нарында оңдырмай соққылағанын жақсы біледі.

	Сол күні олар түн ортасы ауғанға дейін ақылдасты.

	Ақылдасып:

	– Қайтсек қалың жауды көріп, жүрегі шайлыққан халықтың қайрат-жігерін қайта жанимыз? Осындағы жиырма төрт тайпаны, Алтай мен Алты дуанға дейін жайылған жұртты бір тудың астына біріктіреміз? – десті.

	Құтлық баһадүр шадтың арғы атасы Ашына әулетінің төбе басы Істеми қағаннан тараған Ілік қағанның ет жақын туысы еді. Аумалы-төкпелі бір заманда қаракөктігін бұлдамады. Көбінде далада, қыр сахарада өз елінің ішінде жүрді. Түліс түріктері Табғашқа қарағанда Чан-аньға лауазым, мәртебе сұрап бармады. Таң Гаузоң Қара қағанды қолға алып, Чан-аньға сүргінге айдағанда қарамағындағы біраз елмен аз уақытқа толқып барып тоқтады. Бірақ ол кезде ел іші ала, кереге басы пәле еді. Көп адамдар Табғаш мемлекетінің алдағанына сеніп, айдағанына көніп кеткен. Алды-артын ойламаған. Ол кезде біреу ел болайық, қайтадан күш біріктірейік десе күлер еді. Себебі, Ілік қағанның ең жақыны, оң қолы Ашына Сымоның өзі билік үшін Таң патшалығына сатылып, өмір бойы патшаның қарғылы төбеті болуға ант берген-ді. Халық, бүкіл түркі жұрты оның осы әрекетінің байыбына бара алмаған. Тіпті кейбіреулер осы бірдеңені біліп жүрген шығар деп ойлаған. Келе-келе Таңға қараған түркі жұрты қат-қабат қиынға тап болғанда ғана оның өз басын күйттегені белгілі болды.

	Елін, түркі халқын ойласа, ол бүйтпес еді. Бір ол емес, түріктің талай батыры мен бағланы халқын алжастырды.

	– Шіркін, олардың бәрі күш-жігерін қара басының қамы емес, халқына жұмсаса, түркі халқы танауынан құрты түсіп, дүниені дөңгелек айналдырып тұрар еді-ау! – деп Құтлық шад көп ешкімге сөзі өтпей, жігері құм болып, ақыры аттан түскен-ді.

	Енді ойласа, халықтың да ойланып-толғануына, ес-ақылын жиюына уақыт керек екен. Құлдықтың, бодандықтың тақсыретін татқаны жақсы екен. Сонда барып ойланады екен. Ойлап жеткен соң ғана қорланады екен. Қорланбаса, намыстанбайды екен. Намыстанбаса, ерленбейді екен. Бәрібір асыранды үй күшігі өзінің емін-еркін, сау желген, түгі бір жығылмаған түп тегін аңсайды екен. Әсіресе бөрілер, олардың бөлтіріктері солай екен. Адам баласына қанша бауыр басса да, көзінің жасуында әлдеқандай бір өзімшіл от, тағылық сыр жасырынып жатады екен.

	Ол түркі жұртының қайта оянғанын көріп қуанды. Көзін шел басқандардың жанары қайта жайнаған екен. Артына еш қайырылмай, өмірі өкінбестей болғандар өкінген екен. Сөз ұқпас ақпа құлақ, таскереңдердің құлағы қайта ашылған екен. Көкірегі бітеу соқырлардың кеудесіне сәуле түскен екен.

	– Шүкір, тәубә! Ашынған жұрт енді қайтып бодан болмайды, – деді ол сөзін сабақтап, – мен халықтың көзінен, ерік-жігерінен соны байқадым.

	– Енді қайта ер десек ере ме!?

	– Ереді. Оған кәміл сен. Өйткені, олар Табғаштың озбырлығын, алдамшылығын әбден көрді. Езілді, есеңгіреді. Сүйегіне жетті. Дәл қазір оларға демеу керек. Өйтпесек, басын бәйгеге тіккен анау боздақтардың қан қарызын арқалаймыз.

	Үнбе қайраттанып, қайта сілкінді.

	– Менің де күткенім осы еді, аға! Қиын күнде желеп-жебегеніңе мың да бір рақмет! – деп Құтлық шадтты қапсыра құшақтады.





АШЫНА ИНАН ҚАҒАН




	Соғыс қайта басталды. Бұл жолы Ашиде Үнбе мен Құтлық шад қансыраған, қайғы жұтқан халқын жаппай Гоби Алтайына көшіріп, жаудан іргені алыс салып, ала жаздай ат-көлігін, адамын дайындап, бұрынғыдан әлдеқайда көп қол жинады. Шығыстағы ағайынның жайынан хабар тапқан батыстағы Он иелік – он оқ халқы да әскер жіберді. Ол жақта да елім-жұртым деп аюдай аласатқан Қаба қаған деген бар еді. Күзге айнала түрік қолы Бөрілі тауды басып, Қара Нарынның қабағына келіп тоқтап, сол арада бұрынғы Ілік қағанның туған інісі Ашына Инанды39 қарсы алды. Ол бұған дейін Таң қол астындағы Ся-чжоу аймағында бағынған түріктердің дуанбасы болып келген болатын. Осының алдында Ашиде Үнбе мен Құтлық шад оған Богчор мен Баға Теңіркенді жіберіп, Түліс түрікке қаған болуды өтінген еді. Сол өтініш бойынша Сарыөзеннен өтіп, ел-жұртымен қауышқан ол ата-бабасынан келе жатқан бөрі басы байраққа тәу етіп, басына қағандық тәж, үстіне алтын зерлі оқалы тон киіп, жарқыраған ақ алмасты маңдайына басып тұрып:

	– Түріктің елімен, жерімен бірге көгеріп, бірге өлемін! Осы сөздерім үшін Көк тәңірінің еркімен, Ай мен Күннің көзімен, Қара жердің демімен, аққан су, жанған оттың киесімен ант етемін, – деді.

	Жұрт оны ақ киізге салып қаған көтерді. Сосын ол Шұғай құзының бөктеріндегі үйген тасқа келіп, жүгініп көзінің жасын төкті. Айналасы жетпіс кез келетін үлкен үш қорымның астында түгел шайқаста өлгендердің сүйегі жатқан. Бастарына қарға қонып, сауысқан саңғыған ол шерлер кеуделерін мәңгілік қара тасқа бастырып, жандары жай тапқан екен. Бірақ, тірілер үшін ата-бабасынан жалғасқан мәңгілік айқас мұнымен бітпек емес. Қорым көп. Олардың ең соңғысы болып кеше Бөрілі тауда мерт болған ерлердің молалары қалқайыпты. Олар оны әдейілеп Табғаш пен Түріктің шекарасына – Қара Нарынның қабағына әкеліп жерлепті. Баяғыдан ғұн бабаларынан бері табғаштармен болған талай сан-сапалақ айқаста олар өлгендерін ел шетіне қойып отырған. Енді ондай қорымдар Ұлы Қорғанның ішінен сыртына қарай қаптап жатыр. Бәрі де ел үшін, жер үшін есіліп түскен ерлердің молалары. Қойны-қонышын күн сүйген, көз ұшына дейін көсілген осынау қоңырқай, кер дала бекерден-бекер жатқан жоқ. Өзін қимай сидаға қида болған талай ерлерді жалмап, бауырына басып жатыр. Меңіреу, түк білмес ту дала. Шіркін, оның бір талқыға түспес сәті болды ма деші! Табғаштар оның несіне қызығады екен? Түріктердікі жөн. Олар ежелден мекен етіп келе жатқан, үстінде туып, үстінде ержеткен, от жаққан, отау тіккен қасиетті қара мекенін қорғап, қан төгеді. Ал, табғаштар ше? Олар тумақ түгілі өмірі аяқ баспаған, топырағының демін білмейтін жат өлкеге келіп қан төгеді. Былтыр Шұғай тауда Ван Либэнь бастап келіп түріктерге қырып берген қалың табғаштың сүйегі ит пен құсқа жем болып көмусіз қалған. Көз көрім жерге шашылған, қаусаған сүйек. Солар биыл жазға салым қары енді ғана кеткен сызбауыр қара жердің бетінде, аңызғақ желдің өтінде мені көрдіңдер ме дегендей саудырап ақсөңке болып жатты. Көктемгі қараөзекте, жұттан өлген мал екеш мал да бүйтіп қырылмас еді.

	Ашына Инан басын көтерді. Шүкір, Қара Нарынның қабағында сол баяғыдай мұрты бұзылмай, жауар бұлттай түнеріп, мыңдаған атты қол тұр екен. Түркі халқы өлмеген екен. Бастарында дулыға, үстерінде темір сауыт құрсанған ол ерлер арғымақ азбан аттарын ойнатып, қаруларын қымтай ұстап, жау қайдалап тұр еді. Олар тегіс дес бермес делбелер еді. Ашына Инан атына мінді. Артынан сан аламан қол ерді. Қол Қара Нарынның қабағынан Хуанхэнің кемеріне құйылды. Бір демде күзгі әдетімен жылып, құмығып аққан сары жайықтың беті аткөпірге айналды. Қалың қол көн теріден үр деген жел қайықтарымен аттарының жалына жабысып, сапырыла шұрқырап дариядан өтті. Ары қарай ұлы Ордос кейкеңінің құмдақты, керішті түзеңі жатқан. Қол дариядан өте солай қарай лап қойды. Байырғы атамекендері еді, кімнен ұялып, кімнен қымсынады. Алдыда – Табғаштың Юаньчжоу, Цинчжоу аймақтары. Ашына Инан Табғашқа қарасты осынау шет, бірақ бай аймақтарды түк қоймай шауып, алтын-күміс қазынаны, мата мен азық-түлік, астықты мол алып, көп аял қылмай ұлы қорғаннан қайта шығып кетті. Бұл хабар ордаға жетісімен У-Мэй ханым тағы да Пэй Синцзяньді аға жорық төбенайы, Цао Хайшуньді оң қаһарлы тосқауыл, Ли Вэнцзяньді кеми төбенайы етіп тағайындап, бұрынғыдай үш жүз мың қол дайындады.

	Бірақ уақыт күздің тура соңғы мезгіліне келгендіктен, табғаш қолы жорықтан іркіліп қалды. Алда қылышын сүйреп, қыс келе жатты. Олар басқадан қорықпаса да қыстың қаһарынан қорқар еді. Баяғыдай тағы бір сұмдық болса, өз-өздерін кешірмес еді.

	Бірақ осы аралықта дала тағыларының жүндері жетілді. Бөрілер биыл тоқ. Олар Табғаштың шекара маңындағы талай қоныстарын шауып алды. Сол шекараны қорғайтын талай жатақтарын жайратты. Бірде шығыстан, бірде батыстан тиіп-қашып соққылап, талай елдің үрейін алды. Шекаралық дуандардың әскер басылары арт-артынан патшаға дәт айтып, бір қыс бойы құлақ етін жеді. Оның үстіне шекарадағы тың игеруші жатақтар да ішке қарай қотарылып, бұл маң адам баласы тұратын жер емес екен дегендей әсер қалдырды.

	Түрікше жылан жылы, табғашша Ұлы Таң патшалығының кай-яо жылнамасының бірінші40 жылы көктемде Пэй Син-цзянь тағы да қол көтерді.

	Бұрынғыдай емес бұл жолғы соғыстың әуре-сарсаңы көп болды. Ашына Инан а дегеннен амал-айлаға басып, Табғаш қолын шырғалап жоюға көшті.

	Шұғай құзы, Бөрілі тау және Құлан тауда түрік аттыларының жоқ екеніне көзі жеткен Пэй Синцзянь бір ай бойы сол үш тауды сүзіп шығам деп әбден титықтады. Сөйтіп, әскері де, өзі де болдырған шақта қол астындағылары қолға түскен үш түрікті алып келді.

	– Кімсіңдер? Неғып жүрсіңдер? – деді Пэй Синцзянь оларға бірден дүрсе қоя беріп.

	– Жолаушымыз, қашып шығып У-юаньда қалған туыстарымызға кетіп барамыз. Соғыстанбіз де шаршадық. Өлуге жеттік. Енді қалайда аман-есен жан бағатын бір жер іздеп барамыз, – деді әлгілер.

	– Өтірік, сендер тыңшы емессіңдер ме!? – деді Цао Хай-шун қылышын суырып алып.

	– Тақсыр, имандай шыным. Түрімізге қараңызшы, бізде не жасырып-жабар қалды дейсіз. Өлтірсеңіз, қайта өлтіре салыңыз. Онсыз да бұл дүниенің азабы мен мазағын көріп біттік! – деді үш тұтқын жүрелеп отыра кетіп. Цао Хайшун жендеттеріне:

	– Олардың басын алыңдар! – деді.

	Сол кезде Пэй Синцзянь басу айтып, оларды құтқарып қалды.

	– Тоқтай тұр! Бұлар бәлкім Ашына Инанды білетін шығар. Одан да соның мән-жайын білейік, – деді.

	Цао қатты ашулы еді. Өрт өшіргендей болып, бас терісі аузына түсіп тұрған-ды.

	– Ендеше басымыз аман қалсын десеңдер, Ашына Инанның қайда екенін айтыңдар! – деді Пэй сардар.

	– Тақсыр, біз оның өзін көрген жоқпыз, – деп жалынды ана үшеуі, – Көрмесек, қасында жүрмесек несін айтамыз?

	– Көрмесеңдер естіген, білгендеріңді айтыңдар.

	– Ағатай, біз оны соңғы бір айда шынымен көрмедік. Естуімізше ол дәл қазір Қарақұмда жүр дейді. Артынан ерген қолы түгел жай-жайына кетіп, қасында жиырма шақты ғана адам қалған көрінеді. Егер осыдан тура теріскейге тартсаңыздар, оны ай-шайға қаратпай дәп басудың орайы келіп-ақ тұр.

	– Мынауың білмеймін деп бәрін біледі екен! – деді Цао Хайшун.

	– Сол айтқан жағыңа бізді өзің баста! – деді Пэй сардар. Алыстан күн күркіреп, көктемнің алғашқы найзағайы ойнады. Үш түрік жігіті Тәңіріне табынып, «Жаратқан ием, жар бола гөр!» деп қосынның алдында келе жатты.





ҚҰРБАНДЫҚ




	Ашына Инанның соңынан түскен Таң қосыны Шұғай құзы мен Бөрілі таудың аралығындағы үлкен аңғардан өтіп, солтүстікті бетке алып жүріп кетті. Бірақ Қара құмға қалың қолмен барудың қажеті жоқ деп білген Пэй сардар жол ортада ат басын іркіп, Цао Хайшун сайланған саңлақ қолмен алға озды.

	Қара құмға олар араға бірнеше күн салып жетті. Ашына Инан жасырынып жатыр деген жерге жеткенде олар Ашына Инанның жұртынан сексеуілдің жанып біткен шоғын ғана көрді.

	– Қап, әттеген-ай, кеш қалғанымызды қарашы! – деп Цао санын бір-ақ ұрды. Бірақ, ол мұның бәрі түріктердің әдейі жасап жүрген шырғасы екенін білген жоқ. Шындығында, Ашына Инан солтүстікте емес, оңтүстікте еді.

	Бұл кезде ол Құтлық шадпен бірге Пэй Синцзяньнің бөлініп қалған қолына тұтқиылдан шабуыл жасап, қатарын ойсыратып жіберді. Жау оны ешқашан да арт жағымыздан келеді деп ойламаған.

	Ал Қара құмнан қайтқан Цао Хайшун жолай сыренданың тентектеріне жолығып, олармен біраз белдесіп барып елдесті. Себебі, сыр-енда бұрыннан түрікке белдеу жау еді. Сөйтіп, бұл жолы олар түріктерді тағы да сатып кетті.

	– Ашына Инан бұл маңда жоқ, ол Ұлы қорған жақта жүр. Ал ел-жұрты осы маңда, – деді олар.

	Мұны естіп зәре-құты қалмаған Цао қалың қолын бастап, күн-түн қатып оңтүстікке – Пэй сардардың қасына жетуге асықты.

	Ол келгенде болары болған Пэй оны жерден алып, жерге салды.

	– Сен маған асыққанша олардың бала-шағасын, ел-жұртын неге басып қалмадың?

	– Тақсыр, сізге шұғыл көмек керек пе деп ойладым.

	– Құрып кеткір, өзімізге-өзіміз жүк болып, бірімізді-біріміз іздеп кеп жүрейік, ендеше!? – деп Пэй Синцзянь атын борбайға салып шаба жөнелді. Артынан аламан қол кетті. Қосын күн-түн қатып, неше күн жүріп, Қара құмдағы Ашына Инанның бейбіт елін басып қалды. Олардың кәрі-жасын, ер-әйелін түгел көк сүңгінің астына алып айдап, Қытай қорғанына қарай бет алғанда алдарынан самаладай сап түзеген түркі қолы тосып тұрды.

	Ашына Инан мұндайда қандай да бір шалт қимылдың соңы қанды қасапқа ұласатынын, бәрінен бұрын түріктің қаймана халқын – балалар мен әйелдерді, кәрілерді қауіп-қатерге тігетіндерін білді.

	– Не істейміз? Мыналар бала-шағаларымызды қалқан қылып келе жатыр екен? – деді Ашиде Үнбе.

	– Бір амалын табайық!

	– Ендеше, не амал бар?

	– Олармен келісейік, – деді Инан.

	Сөйтіп, Ашына Инан мен Ашиде Үнбе тығыз-таяңда бастарын бәйгеге тікті. Олай етпей амал жоқ еді. Оның үстіне неше күн бойы жалаңаш-жалпы алдыларына салып, тіркемдеп айдағандықтан, олардың хал-ахуалы мүлде қиындап кеткен еді. Табандары тілініп, жүрерге дәрмені қалмағандарды ит-құсқа жем қылып, айдалаға найзалап тастап келе жатқан-ды.

	Табғаштар жақындағанда Ашына Инан оларға қарсы екі шабар шаптырды.

	– Не талабы бар екен, біліңдер! – деді.

	Шабарлар алдына барғанда Пэй сардардың мейманасы әбден тасып алған еді. Ол:

	– Ашына Инан мен Ашиде Үнбе өз еркімен келіп бағын-сын. Сөйтсе бас амандығына кепілдік беремін. Әйтпесе кепілдегі мың адамын бала-шаға демей түгел бауыздаймыз! – деді. Басқалай екі сөзге келмеді. Мұны естіп, айдаудағы қалың жұрт аһ ұрып жылады.

	Ашиде Үнбе мен Инан қаған еш екіленген жоқ. Екеуі де аттан түсіп Құтлық шадтың алдына шарт жүгініп отырып:

	– Түріктің елі мен жері сізге аманат! – деді.

	Құтлық шадтың да еш амалы қалмады. Екеуін қолтығынан демеп тұрғызды да:

	– Олар елді қайтарып берісімен мен шабуылды бастаймын! – деді.

	– Керегі жоқ. Бізді бәрібір өлім күтіп тұр. Аңыраған ел мен қансыраған қолды енді қайта қидаға салмаңыз.

	Құтлық басын шайқады. Ел үшін, жер үшін басын қатерге тіккен, ұясын қорғап, бозторғайдай улы жыланның аузына түскен ол екеуін көріп, қолдан келер қайыр болмай қайрандап, қанжылап тұрды.

	Ашиде Үнбе жаңғалақтап Құтлықтың аяғына бір жығылып, бір тұрды.

	– Құтлық аға, біздің ақырымыз осы болды. Қанша жағалассақ та ел-жұртымызды мұратына жеткізе алмадық. Табғашты қанша білсек те құрығынан құтыла алмадық. Енді мынау қаймана халқыңды, сорлы халқыңды өзің баста. Өзің жеткіз мұратына. Жеткізем деп сөз бер, аға! – деді.

	Өзі де өксіп жылап жіберді:

	– Бауырым, арысым, мен саған ант беремін, түркі халқын жерұйық, жекен суына жеткіземін! – деді.

	– Ендеше, әкел әлгіні! – деп Үнбе қасындағы жас жігітке қол созды. Жігіт жүгіріп барып қанжығадағы бұлқыншақты шешіп әкелді. Ол оның тығынын тісімен жұлып алып, ішіндегі арақты шерінен шыға жұтып, тамшысын қалдырмай қағып алып, бұлқыншақты жігіттің өзіне қарай лақтырып жіберді.

	– Ал әкеңнің, енді өлтір мені! – деп атқа қонды. Екеуі ұзыннан-ұзақ сап түзеген Табғаш қолының алдына барып, Пэй Синцзяньнің қарсы алдында аттан түсіп, сауыт-сайманын шешіп, қару-жарағын артынан еріп келген жасауылға берді. Сосын екеуі де қолдарын биік көтеріп берілгендерін білдірді. Сол-ақ екен Пэй Синцзяньнің баскесер жендеттері жетіп барып, оларды тырыстыра байлап алып келді.

	Табғаштар найза-садақтарын аспанға сермеп, жер-көкті бастарына көтере ереуілдеп, өздерінің бұл жеңісін салтанат етті. Түрік қағаны өзі келіп бас иді, олардың бас батыры аттан түсті, бағынды деп, енді осы жеңістерінің буымен Чан-аньға ертерек қайтуға асықты. Неше күн бойы қинап, өлім халіне жеткізген қараша халықты қоя берді. Солардың қатарында Цао Хайшуньді Қара құмға адастырып барған үш түрік жігіті де аман қалды.

	Бұл оқиға түрікше жылан жылының мамыр-маусым айының өліарасында болды. Пэй сардар Ашына Инан мен Ашиде Үнбенің қол-аяғын кісендеп, мойнына ажырғы салып айдап, сол жылдың күзінде астана Чан-аньға, У-Мэй ханымның алдына жеткізді. У-Мэй ханым олардың шынымен ұсталғанына көзі жеткен соң, Пэй Синцзянь мен Цао Хайшунды марапаттап, ана екеуін астананың халық көп жиналатын Доңши базарында бастарын кесті. Өлім алдында жендеттер оларға:

	– Атаукерелеріңе не ішесіңдер? – деп сұрады. Ашиде Инан:

	– Ата-бабамның асы ғой. Шөлімді бассын. Бар болса қымыз ішемін, – деді. Қымыз дайын екен. Елдер оған қымыз берді. Ол өсіп, бет-аузын басқан сақал-мұртын үлкен шараға матыра өліп-өшіп ішті.

	Жендеттер Ашиде Үнбеден не ішетіндігін сұрағанда ол:

	– Мен арақ ішем. Осы жерден шығатын пэйпэй божымасын, ол болмаса «дукаң» арағын әкеліңдерші! – деді.

	Оларды өлім жазасына кеседі деп естіп, Доңши базарына жиналған халықтың есебі жоқ еді. Жұрт тегіс алға қарай анталап, қылмыскерлердің жүзін, өлім аузындағы көңіл күйін көруге асық болатын. Араларында қылмыскердің жайын білетіндері де, білмейтіндері де бар – оларды сан-саққа жүгіртіп әңгіме қылуда еді. Біреулер:

	– Бұлар патша ағзамға қарсы шығып, ханымды биліктен тайдырмақ болыпты, – десе, енді біреулер:

	– Бұлар Ілік пен Қара қағанның туысы екен. Олардың кегін алмақ болып, көтеріліс жасапты! – дейді.

	Тағы біреулер:

	– Жоқ, олай емес. Бұлар тибеттермен бірігіп, Таң ұлықтарын өлтіріпті! – дейді. Сөйтіп, халық иін тіресіп, толқып тұрғанда қылмыскерлердің қарсы алдында келген Тоныкөк пен Меңүтай шора да оларға соңғы мәрте хош айтуға үлгерді. Ашиде Үнбе қатарынан екі кесе шарапты ішіп алған соң баяғыдан дәмдес болған екі досына қарап күлімсіреп, «маған бола қайғырмаңдар» дегендей ишара жасады. Тоныкөк, ол да қолынан келер қайыр жоқ, құр әншейін тыпыршып, жер тепкілеп тұрды. Меңүтай шора Үнбенің назарын өзіне бұрып, өздері осы базардағы қабақхананың бірінде отырғанда шырқайтын әлгі бір әнді оған естіртіп сала бастады:



	Шұғай құзы, Шұғай құзы,

	Ар жағында Өтүкен.

	Қайда менің асау тайым,

	Бала күнгі үйреткен…



	Сол кезде Үнбе: – Сен тоқта, мен айтамын! – деп айғай салды.



	Шұғай құзы, Шұғай құзы,

	Ар жағында Өтүкен…



	Үнбе қояр емес, әнді қайта-қайта қайталап, әбден есірді. Төбесінен төніп тұрған өлім деген тажалды да ұмытып, мүлдем масайды. Оны көріп біреу күліп, біреу жылады. Соңынан оның өзі де көздері қанталап, былау-былау болып тұрды. Ол өлгеніне емес, артта қалған ел-жұртын, түркі халқын, достарын қимай жылауда еді. Талай жыл тек елім деп еңсеген, жерім деп жемсеген ақеділ жігіттің артында ұрпақ та қалмап еді.

	Үкім оқылып, жаза орындалды. Бастарын қызыл матамен таңып, қолдарына жарқыраған жалпақ қайқы қылыш ұстаған жаналғыш жендеттер олардың басын жаңғырыққа қойғанда елдің бәрі қарауға дәт қыла алмай кері қарай жапырылды.





САРАЙ КІТАПХАНАСЫНДА




	Осы оқиғадан соң Тоныкөк көпке дейін өз-өзіне келе алмай жүрді. Сарайдағы бір сыдырғы, сүреңсіз күндері ақырындап өтіп жатты.

	Тағы да қыс келді. Меңүтай мен Тоныкөк анда-санда кездесіп жүрді. Бір күні сарайда көне заманның кітаптарын көшіріп отырған Тоныкөк сырттан әлдекімнің өзін сұрастырып кіріп келе жатқанын байқады. Ол орнынан тұрғанша бөлмеге атақты Ли сардардың ұлы Чуй Цзин-ие кіріп келді. Екеуі құшақ жая қауышып, емен-жарқын жүздесті.

	– Бауырым, көрмегелі көп болды, хал-жайың қалай? – деп Чуй Цзин-ие оның қарсы алдына жайғасты.

	– Шүкір, Чуй төре, сіздің арқаңызда жазадан аман қалып, қатардағы адам санаты өмір сүріп жатырмын. Патша ағзамның саясында, осында Дамин сарайында несібемді теріп жеп жүрмін, – деп Тоныкөк екі қолын жүптей көтеріп, қошемет білдірді.

	Чуй төре көңілді екен.

	– Е, жаңылмайтын жақ, сүрінбейтін тұяқ жоқ деген. Бұл заманда біреу айыпты болып жатса, таң қалмаймын. Біреу айды аспанға шығарып, патша ағзамның қошеметіне бөленіп жатса, оған да таң қалмаймын, – деді Тоныкөкке мағыналы жымиып.

	– Терістіктегі түріктің жайын білесіз. Олар атамекендеріне ие бола алмай тұс-тұсқа тозып кетті. Елдің күн көрісі қиындады. Сол себепті олар атқа қонды. Қазір терістіктің жағдайы мүлде қиындап кетті.

	– Оны түсінемін, – Чуй Цзин-ие қабағын шытып, – мұның бәрі не себептен? Себебі, ханнан қайыр кетті, халықтан сенім кетті. Әйел би болды, ер-азамат құл болды. Кім-кімнің басына да бір сұрқылтай заман болды.

	– Көтеріліс болған кезде менің дәл Тәңірқұт басқағында тежеуіл болып тұрғаным басыма бәле болды.

	– Оған амал бар ма? Өзі шығайын деп тұрған көз болса, жаласынан кім қашып құтылады?

	– Соны демейсіз бе!

	Чуй төре Тоныкөкке бер таман жақында дегендей ишара жасады. Сосын құлағына сыбырлап:

	– Мен де кетем бұл жерден! – деді.

	– Неге? – деп Тоныкөк сілейіп тұрып қалды.

	– Кетем, қазір мұнда тұру өте қауіпті. Жайдан-жай жүрсең де саған ілігін артып, басыңды бәлеге ұрындырады. Ендеше, Дамин сарайының тар қапас, тас босағасында аш иттей қыңсылап өлгенше, өз туған жеріме барып, арыстандай асыр салып өлмеймін бе?

	Тоныкөк күлімсіреді. Оның сөзінің мағынасын түсінді. Чуй төренің баяғыдан У-Мэй ханымға кегі барын білетін. Енді ол нағыз оза шауып, төске өрлеп, ешкімге дес бермей тұрғанда ол сұр жыланмен қалай бәстеспек? Соны ойлаған Тоныкөк:

	– Чуй төре, қалай да абай болыңыз! – деді.

	– Аянатын ештеңе қалмады. Ел басына күн туды. Патша ағзам төсек тартып жатып қалды. Ханым өз білгенін істеуде. Өзгені қойып, өз ішінен шыққан мұрагер патшалардың бірінен соң бірінің көзін жоюда. Енді бұл елге билік айтар Ли әулетінен ешкім қалмайтын түрі бар. Сонда оның ойлағаны не? Патшаның көзі жұмылысымен Таң мемлекетін аударып, ізінше жаңа мемлекет құрмақ. Соған көзім әбден жетті менің!

	– Япырым-ау, мұндай да ойы бар ма?

	– Болғанда қандай. Ол – аспан астында тек өзім ғана болсам дейтін әйел. Оның ойынша ешкім онымен сұлулық та, билік те таластырмауы керек.

	– О, Жаратқан! О заманда, бұ заман мұндай болған ба Хуася жұртының тарихында?

	– Болмаса болады. Сол себептен мен өз атамекенім Шандунға барып, көтеріліс жасаймын. Ли әулетін құтқарамын41. Ли әулеті тегінен Түріктің Ашына әулетімен құдандалы, жақын әулет. Арамызда анда-санда келіспестік болса да келелі істерде бір-бірінен көмегін аямаған. Әсіресе, Суй патшасы халықты аяусыз езіп, қан-сөлін сорып алғанда Ашына әулеті Ли әулетін қолдап, Ұлы Таң мемлекетімізді орнықтыруға үлес қосқан еді. Егер Ашына әулеті, тұтас Түркі жұрты қолдамаса, Таң мемлекеті де орнамас еді. Сондықтан Таң мемлекеті жаңа қауіп-қатерге тап болған кезде түрік бауырлар тағы да қол ұшын берер деп ойлаймын. Бүгінде сарайдағы сұр жылан У-Мэй ханым – бәріміздің ортақ жауымыз. Егер күндердің күнінде біз ол залымның көзін жойып, мемлекетімізді қауіп-қатерден құтқара алсақ, түркі бауырларымыздың бір тілегін орындар едік.

	Тоныкөк ойланып қалды.

	– Мен мұны саған сенгендіктен айтып отырмын. Мен Таң еліндегі барлық ниеттес, қанаттас, нағыз елім деген ерлерді жинаймын.

	– Чуй төре, маған осыншама сенім білдіргеніңізге рақмет. Таң мемлекетінің тағдыры шынында алмағайып кезге келді. Түріктер де орданың өздеріне қаратқан саясатына наразы. Ішкі алты дуанғақарағанхалық өзінің тілі менсалт-дәстүрінен айырылуға шақ қалса, Ұлы қорғанның сыртындағы түріктер Таңға қарағалы бері соғыс, аласапыраннан көз ашпауда. Орда оларға үнемі сенімсіздікпен қарағандықтан, астанадан жіберілген ұлықтар да өз білгенін істеуде. Өзі аз халықтың атқа мінер ер-азаматтарының бір бөлігі соғысқа, бір бөлігі ауыр еңбекке жұмылдырылғандықтан, ішке қараған алты дуандағы түріктердің саны күрт азайып кетті. Бұл деген көпе-көрінеу құрып, жоғалу ғой, – деді Тоныкөк басын шайқап.

	– Иә, марқұм Тәңір қаған Таң Тайзоңның кезінде қой үстіне бозторғай ұялағандай заман болып еді.

	– Ендеше, сондай бақуатты заманның іргесін қайта қалауға кім кедергі? Сіз оңтүстіктен, біз солтүстіктен қыспаққа алсақ, ордадағы сұр жылан кірерге тесік таппай қалар! – деді Тоныкөк.

	– Мен де осы ойды айтайын деп едім. Демің ішіңде болсын, Юаньчжэнь! Патша ағзам үнсіз ұйқыда. Ал, У-Мэй ханымның қыбы жетіліп келеді. Ол уытын шашсын. Таң мемлекетінің дүйім жұрты оның шын кесірін көрсін. Оған дейін сенің де халқың ат үсті аламаннан тізгін тарта тұрса. Құр бекерге арандала бермесе.

	– Оған көнсе! – деді Тоныкөк.

	– Көнеді, көндір. Дәл қазір оларға сенің көмегің керек.

	– Мен – мұнда қылмысты ретінде айыбымды өтеп жүрген адаммын. Менің қайтып барып түріктерді жөнге салуым қалай болар екен? Орда маған сенім білдіре ме? – деді Тоныкөк.

	– Естуімше, басты қарсыластар ұсталғанымен Құтлық шад деген көктем келісімен қайтадан атқа қонбақ көрінеді. Ол өзімен қоса батыстағы он оқтарды да ілестіріп, Таң патшалығына қарсы тұрмақ көрінеді. Мұндайда сіз патша ағзамнан көтерілісшілерді ақылмен тоқтатып, сол арқылы өз істеген қылмысыңызды жууды өтініңіз. Бұған мен де қолғабыс етейін, – деді Чуй төре.

	Тоныкөктің көктен тілегені жерден табылды. Бұл қапастанқалай құтылам деп жүргенде әлдеқайдан үміт сәулесі жарқ еткендей болды. Осы орайда алты дуандағы халықтың жағдайын Чуй төреге тапсырып, өзі басына алмағайып күн туған ел-жұртының ішіне барғысы келді.





ЕЛ-БІЛГЕ ҚАТҰН




	Арада қыс өтіп, жылқы жылының42 көктемі келді. Бірақ бұл көктем бұрын-соңды болмаған қуаңшылық ала келді. Жаз шыға Орта жазықтың көпшілік аймақтарында топырақ құрғап, егін күйіп кетті. Елде үркін-қорқын, тонаушылық көбейді. Адам етін жейтін қарақшылар пайда болды.

	Дәл осы сәтті орай білген түріктер Ұлы қорғаннан өтіп, Ордостың көпшілік аймақтарына шапқыншылық жасады. Азық-түлік тапшылығынан қатты тарыққан табғаштар әскерге керектінің өзін қазынадан қамдай алмай қалды. Мұны білген Құтлық шад:

	– Кім кімнің де осал тұсы болады. Олар бізге қар қалың жауып, қыс қатты болуын, малымыздың бәрі қырылып қалуын тілейді. Сондай кезде келіп басып алуды ойлайды. Енді сол өзгеге тілегендері өз бастарына келді. Талай жылдан бері олар тәубесінен кешіп, құдайын ұмытып, жер-суға сыймай кетіп еді. Енді ханынан қарашасына дейін шегіртке жеген кездеріне қайтып оралды. Осы кезді пайдаланып, біз алты дуанда қалған бауырларымызды қайтарып алайық, – деді.

	Оның сөзін ел болып қостады.

	Күллі-чор Он иелік еліне тағы да барып келген еді. Ол Жетібаш43 пен Ыстық көлді басқарып тұрған Ашына Қабаның да Таң патшалығына қарсы қол көтергенін айтып келді.

	– Жігіттер, біздің де жағдайымыз оңып тұрған жоқ, – деді Құтлық шад қол астындағыларға, – нағыз елім деген ерлер ғана ерсін соңымнан. Екі сөйлейтін ездер, айланшық арамтамақтар қара басын күйттеп қала берсін. Бірақ, олар менің сарбаздарым бірде Датоңнан, бірде Шандоңнан қомақты олжамен оралғанда өздері-ақ өкінетін болады. Мен сарбаздарымның тапқан табысының үштен бір үлесін алып, қалған екі үлесін өздеріне беремін. Ондайда қосынға ермей үйкүшік болып отының басында қалғандарды мен емес, үйдегі қатындары-ақ төпештеп өлтіреді.

	Бұл сөзді естігенде кімнің қалғысы келер дейсің.

	– Алған олжамыз, қару-жарағымыздың көбі өзімізге қалады екен! – деп түгел түрік атқа қонды.

	– Кезінде ғұн бабаларымыз солай істеген, енді біз де солай етпесек, күннен-күнге өшіп, жоғалармыз, – деді Құтлық шад.

	– Түркі баласы, жан, жан! Лапылда! Енді сенің лапылдайтын кезің келді! – деді Құлашын қарт. Ол солай деді де баяғыда Ашына Низекке атастырған қызын жетелеп ортаға шықты.

	– Мынау менің алпыстың асуынан асып, жетпістің жетеуіне келген кезімде таптырған қызым. Өзі ақылына көркі сай қас сұлу. Бұл марқұм Ашына Низектің алғыншығы еді. Осындай жұрт жиылған алқада оған берем деген сөзім бар еді. Бірақ, ол мұратына жете алмады. Мен ұйғарғанмен Жаратқан ием мұны оған бұйыртпады. Тірі кезінде ол мұның бір саусағынан да ұстамап еді. Бұл болса он екіде бір гүлі ашылмаған күйі қалды. Содан бері Ашына Низектің айттырғаны деген атына бола оған ешкім жақындап, сөз салған емес. Қарағым Құтлық, ата-бабамыздан хан несібіне қара қол сұқпаған. Бірақ атадан қалған салт бойынша күйеу ұрын келмесе қыз – қыз күйінде қалады деген. Ендеше, болары болмаған, бояуы сіңбеген бұл мұңлықтың не кінәсі бар. Оның төгілмеген бет моншағы, аппақ ары, ақ етегі енді саған аманат, – деді.

	Сол сәтте Құтлық шад қызға көз тастады. Он жетіде жасы бар, толған айдай қалпы бар, ұзын бойлы ор тағының өзі екен. Мойыл қара көздері жасаурай мөлдіреп, тоқпақтай қара бұрымын өріп ойнап, өзіне қымсына, қылықтана қарап қояды.

	– О, Жалған, бұйрық, дәм несібе осылай болғаны ма! – деп Құтлық шад күрсініп жіберді. Сан-сапалақ айқаста бір дір етпеген жүрегі аттай атқалақтап, кеудесіне сыймай кетті.

	«Енді қайттім?» дегендей қасында тұрған екі інісі Богчор мен Баға Тәңіркенге кезек-кезек қарады. Ол екеуі де:

	– Осы қызды ал! – деді.

	Ол Құлашын қартқа алғысын айтып, қызды сол күні үйіне алып кетті. Қалыңына деп екі ақбас атан, бір жүйрік ат, қалы кілем және сусар ішік берді. Анасының сүт ақысы деп қолына алтын тоға, мойнына алтын алқа салды. Үстіне қытайы жібек камзол жауып, аяғына сыр өкшесін ақ күмістен қақтаған көксауыр етік кигізді. Оны киіп, алтынды таққанда жетпістен асқан кемпір қыздай болды.

	Осы көріністі баяғыда Қара Нарында табғаштардан қолға түскен қарт сарбаз бен жас сарбаз да тамашалап тұрды. Қарт сарбаздың аты – Гао Хан, жас сарбаздың аты – Лю Пэй еді.

	Қыздың сұлулығын көріп, таңдай қаққан Гао Хан:

	– Бұл өңі қара, бойы сұңғақ болса да сұлу қыз екен. Нағыз әйел мүсінді, әйел мінезді қыз екен, – деді.

	– Құтлық шад сонысына құлады-ау деймін, – деді Лю Пэй.

	– Табғаш халқында мақал бар ғой «қандай батыр болса да, сұлулықтың құрбаны» деген.

	– Сізше мына қыз сұлу ма?

	– Түріктердің көзімен қарағанда, ол – нағыз сұлу. Нағыз батыр туатын ана! – деді Гао Хан, – Қарашы, ол керілген керме иықты, кеуделі, шықшытты, кең бөкселі, оның үстіне бәйге атындай сыланып, қылаң ұрып тұрса!

	Лю Пэй күліп отыра кетті. Ол бір-екі жылдан бері түрік тілін едәуір жетік біліп қалған. Ет пен құрт-ірімшік тағамға да үйренген. Тұтқында жүргенімен жағдайлары жақсы. Жаз шықса, Бөрілі тау мен Құлантаудың жуасы мен сүттігенін теріп жеп, сарымсағы мен саңырау құлағын жинап жырғап қалады. Олар бүгінде Табғаш жеріне оқтын-оқтын тиген түріктерге жол бастап талай қиын-қыспақтан құтқарды. Өйтпей амалы жоқ-ты. Олар үшін осы күндеріне де шүкіршілік. Әйтпесе Ашиде Үнбе оларды екі рет құрбанға шала жаздаған. Бірінші рет Шұғай тауындағы түркі қолының жеңісінен кейін, екінші рет Ашына Низек Сяо Сы-иемен жекпе-жекке шығарда. Сол кезде олардың жанын:

	– Адам баласы ғой, бір жолға кеше гөр! – деп Құлашын қарт алып қалған болатын.

	Сол себептен Құлашын қартқа бұлардың алғысы шексіз. Енді оның қызының Түліс түріктерін басқарып тұрған Құтлық шадқа тигеніне екеуі тіптен қуанды.

	Құтлық алғыншығын әкелгенде үйдегі әйелі Елбілге бегім алдынан шығып, ақжарылқап көңілмен қарсы алды. Ол екеуіне арнап бөлек отау тіктіріп, астына ақ ұлпа бөстектерін төседі. Қытайы жібек көрпелер мен құс жастықтарын әкеліп, көпіртіп төсек салып берді. Отқа Самарханның сандалын жағып, көк қошқардың майын тамызды. Оттан алып, жататын төсегі мен босағасын аршамен аластады. Жүрегі жарылардай қуанып, өзі де ертерек Тәңірден бір шыр еткен тіледі. Мұнда келгелі пұшпағы қанамағанына өз-өзін жазықты санаушы еді. Құтлық шад баяғыдан иісін алған Елбілге бегімді қимай, жас қатынның қойнына тағы кіріп кете алмай, есік алдында әрі-сәрі болып тұрып қалды. Ай толған кез еді. Аспандағы жарық ай, ол да қағанның ақ жұмыртқадай ақ отауына сүттей шүлен сәулесін төгіп тұрған-ды. Үйде бұлқынып, төресін төселе күтіп алғыншығы жатқан-ды. Өмірі мұндай әрі-сәрі болып көрмеген жігіт «енді не істесем екен?» деп өзінің күнде жатып жүрген еңселі ақ ордасына қарады. Қайтсін, ханым да ұйықтамаған екен. Тайжақысын желбегей жамылып, етігін қоңылтаяқ киген бойда мойны қылқиып бұған таман жорғалап келе жатты.

	– Жаным! – деді бұл да жүрегі дір етіп. Сол сәт көзінің жасы да кептеліп келіп қалды.

	Бегім келген беті мұның ып-ыстық құшағына сүңгіді. Ар жағынан асау аттай тулаған жүрегінің лүпілі де естіліп тұрды. Сұп-суық мұрнын мұның кеудесіне тығып, құшырлана бір иіскеп, басын қайта көтерді. Аспандағы айға қиықтана бір қарап, көзін қылықтана төңкерді:

	– Бара ғой, бара ғой, төрем! – деді.

	Құтлық қапелімде не айтарын білмей қалды. Сол кезде бегім тағы да:

	– Сен түркі халқын келер жылы осы уақытқа дейін аман алып шықсаң, сөзсіз бұл елдің қағаны боласың. Саған енді бәрі жарасады! – деді.

	Құтлық оның бетінен сүйді. Ол сұлу еді. Бүгін осы сөздерімен ай астында еркелеп, тіптен сұлу болып көрінді.

	– Ал, енді төсегіңді телміртпе! – деп артына бұрылды.

	Есік алдына бара бере артына тағы қайырылып:

	– Кір, кір! – деп ымдады.

	Құтлық оны көзімен ұзатып салып, отауына беттеді. Бұған дейін өзі бірде-бір тіл қатпаған қалыңдығының қасына келді. Тіл қатыспағаны да жақсы болған екен. Ол сырттағы ай жарығымен ала кеуімдеп тұрған отауына келді. Өзін тосып жатқан алғыншығына арқасын бере бір ауыз тіл қатпастанкиімдерін шешті. Қағанның мүйіз бастырғылы, күміс қырсаулы үлкен ағаш төсегі мұның салмағына шыдай алмай сықыр-сықыр етеді. Ол дәу еді. Қыз да бура санды, бұраң белдің өзі екен. Қарымды екен. Таң атқанша ұшқасқан екеуі торғай шырылдап жерге жарық түсе мауықтарын басты.

	Сол күнгі жарық таң, арайлап атқан алтын күн ол екеуінің жүрегіне мәңгілік жарқын сәулесін құйып, жатталып қалды. Той тойға ұласты. Той үстінде: «Табғаш қағаны астық тапшылығынан, Чань-Аньдағы ұлықтар мен әскер басыларын бағуға шарасыз қалып, У-Мэй ханыммен бірге шығыс астана – Лоян қаласына көшіпті, жол бойы нөкерлері мен бөкеуілдерінің көбі аштан өліпті, амалсыз ұры-қарылармен тіл табысып, олардың дегеніне көніп, Лоянға әзер жетіпті», – деген хабар келді.

	Осы хабарды естігенде үш таудың түріктері Бөрілі тауға қайта жиналды. Бәрі Құтлық шадты төбесіне көтеріп:

	– Сен бізді бастағалы айымыз оңынан туды. Жолымыз болды. Түркі халқы қанша қиналсақ та, үш ағайындының екеуі соғыста өлсе де, бәрібір қайта түледік. Енді сен елсіреген, қағансыраған еліңе қаған бол! – деді.

	Бірі емес, бәрі сол сөзді айтты. Жиналған жұрттың Түліс түріктерінің ол шеті мен бұл шетінен, алыстан ат сабылтып келгендері көрініп тұрды.

	– Бізді есеңгіреткен, елу жыл ой мен қырға сабылтқан, қағанымызды қамаған, халқымызды сабаған, қанымызды судай шашқан Табғаш қағаннан есе-кегімізді енді алмасақ, өмір бойы ала алмаспыз. Сол үшін сен бізге қаған бол! – деді. Осы сөздерді естіп қанаттанған Құтлық шад түріктің Бөрілі байрағын көтеріп, иін тірескен жұртты қақ жарып келіп, бір биікке көтерілді. Қараса, жиналған жұрттың есебі жоқ екен. Тек өзіне жақын келіп сап түзеген тушылардың ақ, сары қыл құйрықты байрағынан-ақ осындағы жиырма төрт тайпаға қоса алыстағы он оқтардан да келіп қатарға кірген қаншама аламанның бар екенін білді.

	Сол кезде ақсақалдар оған қағандық тон мен тәж кигізді. Белін алтындаған жалпақ қамар белдікпен буып, қолына жарқыраған өткір алмас қылыш ұстатты. Күллі-чор келіп ата-бабалары Істеми, Түмен қағандардан қалған қасиетті бөрі байрақты ұстап тұрды. Сол кезде түліс түріктерінің жиырма төрт тайпасынан бас қосқан аба қазық ақсақалдардың бірі алға шығып:

	– Беу, халайық! Ол азып-тозған, тентіреген, бас-басына бодан болған түркі бұдынын бір жерге жиып-терді, ел еңсесін қайта тіктеді. Оның арқасында біз бүгіннен бастап нағыз бостанболдық. Енді оның атын Елтеріс Құтлық қаған қояйық, – деді. Жұрт:

	– Елтеріс! Елтеріс! – деп ұран шақырды. Сол сәт кішкентай балаға дейін «Елтеріс! Елтеріс!» деп тілі шықты. Олар бір-бірімен ойнағанда да «Елтеріс! Елтеріс!» деп ұран шақырып ойнады.

	Елтеріс Құтлық қаған өзін қаған көтерген иісі Түркі жұртына жар салып былай деді:

	– Мені қаған көтерген – түгел түркі бауырларым. Бүгіннен бастап сенің елің, жерің Табғаш бодандығынан азат болды! Табғаш қағаны енді сені құл қылам десе де, құл қыла алмайды. Өйткені түркі халқы түгел менің қол астыма жиналдыңдар. Сан мәрте өліп, қажып талықсаңдар да мені іздеп таптыңдар. Біз Ашына Низек, Ашына Инан және мен бірімізден соң біріміз қажыған, қалжыраған халықты соңымыздан ертіп, қасиетті Бөрілі таудың қойны-қонышын пана қылып, Табғаштың талай реткі аламанына дес бермедік. Ашына Низек ұрыста мерт болса, Ашына Инан мен Ашиде Үнбе ел үшін бастарын бәйгеге тікті. Сан аламан айқаста талай ерлер еш кетті. Сонда да Түріктің киелі Жер-суы, Бөрі иесі қолдады. Көк Тәңірі қуат берді. Ел үшін жанын шүберекке түйген ерлер Бөрілі тауда қайта бас қостық. Жеті жігіт едік, жетпіс болдық. Жетпіс жігіт жеті жүз қол болдық. Енді, міне, алты есір, он оқ, жиырма төрт тайпа бірігіп, Бумын, Істеми қаған кіндігінен тараған алпыс бес атаның балалары болып жеті түмен қол құрадық. Кезінде ата-бабамыз біз барған, иелігімізге алған жерлер деп Сарыөзеннен ары Алты қырға дейін тау-тастың бәріне арқар таңбасын салған екен. Ілгері – күн шығыста Қыдырхан қиясына, Айқара44 өзеніне дейін, кері – күн батыста Темір-қапық пен Ит-бараққа дейінгі жердің бәрін таңбалаған екен. Сол арқар таңбалы жердің бәріне ие болыңдар деген екен. Әсіресе, Сарыөзеннің үлкен қолтығындағы Ордос пен оған жалғас жатқан Алты қыр тегіннен әке-бабамыздың көзінің құны қалған жерлер еді. Ол біздің қыстың күні теріскейдің қаһарлы қысынан паналайтын жылы ұямыз болатын. Оған келіп табғаштар кент салып алды. Бұл қорлыққа түркі баласы қашан осы тарих ұмыт болып есінен кеткенше шыдамас. Көре тұра, біле тұра қол салмай мен де шыдамаспын. Оның үстіне Табғашқа қарап кеткен Алты дуандағы түркі бауырларымыз тағы бар. Оларды ешқашан Табғаш бодандығына беріп қоймаймын. Араларында көнекөз кәрілері тірі тұрғанда үйіріне қосамын. Сонда ғана қабырғалы, айбыны асқақ ел боламыз. Ендеше, халқым, қашан да бір ұядан шыққан ұялас бөрілердей үйір айқас болайық. Қашан да бірге жортып, бірге дамылдайық. Ол үшін басшыны сыйлайық. Онбасы жүзбасыға, жүзбасы мыңбасыға, мыңбасы түменбасыға, түменбасы қағанға қарсыласпай бойсұнатын болсын. Кім бойсұнбаса, соның басы алынсын. Әркім тапқан олжасының үштен бірін қазынаға тапсырсын. Қалғанын өзі алсын. Әркім бір мініс, бір жетегін – ереуіл атын өзі тапсын. Ат-әбзелін, жау-жарағын да өзі тапсын. Жолына қажетті ас-суын да өзі ала жүрсін. Тапқан алтын-күмісін, олжасын жасырғандар жазалансын, – деді.

	Естіген халықтың бәрі оны дүркірей қостады.

	– Алаш! Алаш! Елтеріс! Елтеріс! – деп ұрандады. Елтеріс өзі де:

	– Алаш! Алаш! – деп жар салды.

	Ол бір кезде түркі төрін, елін мұратына жеткізген, қалың табғаштан есе-кегін әперген Қыран Баба тәңірқұттың аты еді. Ол кезінде Сарыөзеннің үлкен қолатын – Ордос пен Алты қырды қайтарып алып, Чан-аньға дейін ат ойнатқан, Чан-аньды жиырма бес жыл билеген көзсіз батыр еді.

	Елтеріс әскерін алтыға бөлді. Оған «Алты Алаш» деп ат қойды. Олардың әрбірі он мың қолдан ие болды. Ат тұяғын тай басар дегендей олардың көбі енді ғана толысқан өрімдей жастар еді. Өмірі ат үстінде өскен, садақ тартып, қылыштасуға әбден төселген ол өскіндер енді белі бекіп, буыны қатқан, қанат-құйрығы жетілген нағыз сайыпқырандар еді. Бұл олардың дәл жау қайдалап жанығып, ойға шауып, төске өрлеп тұрған кезі еді.

	Елтеріс Құтлық қаған сол тебінімен барып, Қарақұм қаласын басып алды. Қытайға қарасты бөгде нәсіл – тоғыз ерсеннің малын барымталап, олардың кезінде табғаштарға болысып, өздеріне жасаған зорлығын өздеріне жасады.

	Бұл баяғы түрікше жылқы жылының жазы еді. Елтеріс қаған Бөрілі тауға қайтып келіп, жеңіс салтанатын жұртқа жайды. Артынан ерген екі інісінің үлкені Богчорды шад, кішісі Баға Тәңіркенді ябғұ деп жариялады. Дәл сол жерде баяғы екі табғашты – Қара Нарында қолға түскен Гао Хан мен Лю Пэйді «біздің жайымызды айтып барыңдар» деп Таң ордасына жіберді. Оларды аттандыра шыққан Құтлық:

	– Сендер Табғаш қағанға біздің қайтадан ел болғанымызды, ата-бабамыздың жолымен Түркі қағанатын қайта құрғанымызды, оның қағаны Бумын, Істеми қағандардың тікелей ұрпағы, Ілік қағанның немере інісі, кешегі Юаньчжуң тұтығы Шал батырдың ұлысында ағаман болған, ата қуған тұдын Елтеріс Құтлық қаған екенімді айта барыңдар. Бұдан кейін Табғаш қағаны тыныштық, татулықты қаласа, бізбен елші арқылы адамша сөйлессін. Қит етсе, Сарыөзенді оңды-солды сапырып, қол көтергенін қойсын. Өйтсе түбі өзіне жаман болады. Ендігі жерде теріскейде өзінен де күшті Түрік қағанаты барын, оның қағаны – мен барын білсін. Білмей ұятқа қалып жүрмесін! – деді.

	Ана екеуі мұның аяғына қайта-қайта жығылып, иіліп ілтипат етті.

	– Қаған, сіз біздің қара басымызды аман алып қалғаныңызға мың да бір шүкіршілік. Әйтпегенде баяғыда-ақ құрбанға шалынып кетер едік. Енді қайтсек те сіздің сәлеміңізді, жазған хатыңызды патша ағзамға ауызба-ауыз қолекі жеткізуге әрі бір сөзін бұзбай жеткізуге уәде береміз, – деді.

	– Ендеше, жолдарың болсын! – деп Құтлық қаған олардың қолына түріктің сына жазуымен жазылған хатты ұстатты және жолдарына арнап бір тізбек алтын-күміс берді. Хат қайыңның тозына оралып, аузы бүрмелі, бүлдіргелі тері тұлпыншаққа салынған еді.

	Олар хатты алып, қанжығаларына мықтап байлап, азық-түліктерін бөктеріншектеріне орап, екі бірдей тағалы, желдей ескен жүйрік атпен аттанып кетті.

	Былай шыға бере:

	– А, Құдіреткәрім, осы кеткеніміз кеткен бе, түс емес пе? – деп бір-бірінен қайта-қайта сұрап, қуаныштары қойнына сыймай бара жатты.





Алтыншы тарау


	ЕГЕУЛІ НАЙЗА ҚОЛҒА АЛҒАН




	Мен Тоныкөк, қағанмен ұғысайын деп ойладым. Арық бұқалылар, семіз бұқалылар жырақта ептесер... Тәңірім білік бергендіктен өзім қағанмен жақсы ұғыстым.

	Тоныкөк. VIII ғ.





ЧАНЬ-АНЬНАН ШЫҚҚАН КҮЙМЕ




	Елтеріс Құтлық қаған жіберген Гао Хан мен Лю Пэй Чань-аньға келгенде патша ағзам У-Мэй ханыммен бірге әлі де шығыс астана Лояңда екен.

	Екеуі Даминь ордасынан мән-жайды білгеннен кейін Чань-Аньннан Лояңға баратын үлкен хан жолға түсті. Кірекештің сұрағанын беріп, күн-түн қатып, қалаға тез жетуді бұйырды.

	Бұл кезде жол жағдайы қиын еді. Елсіз иенде жол торыған қарақшылар көп болатын. Бірақ Гао Хан да, оған ерген Лю Пэй де қару өнеріне әбден төселген, кез келгенді қолының қырымен де, қылышпен де жайратып түсіретін үлкен гонфу иесі болғандықтан, әлденендей кесапатқа кез болып қаламыз ба деп еш қорыққан жоқ.

	Сүттей жарық ай сәулесінде орманды алаңқайлар мен тар қысаңдарды артқа қалдырып, шырылдаған шілде қоңыз бен шегірткенің үніне құлақ түре, түнгі салқын самалға кеуделерін тоса қос ат жеккен күймеде желпініп келе жатты. Жол әлі ұзақ еді. Сол сәтте Гао Хан:



	Мекенім Хуа-шань таудың етегінде,

	Аулыңа ерте шықсам жетемін бе!

	Арасын екі астана күнде жол ғып –

	Дариға-ай, жүрейінші жетегіңде!

	Ай нұры аспандағы серік болшы

	Ақ құсым, алақанға келіп қоншы.

	Аңқытып жұпарыңды, ерке сылқым,

	Сертіңе сүйіп айтқан берік болшы, –



	деп баяғының ғашықтық әнін тау-тасты жаңғырықтыра шырқап ала жөнелді. Сол кезде ормандағы құстар түнгі ұйқысынан оянып, еліктер елеңдеп етекке құлақ түрді. Жол торыған қарақшылар:

	– Түн ішінде жан баласынан қорықпай, елсіз иенде ән салатын бұл қандай есірік? Бұл олардың айла-шарғысы болмасын! – деп іркіліп қалды. Қоңыраулы күйме ай қараңғылығында ұзап, әлденеше тұмсықты айналып кеткенге дейін артын бағып жіпсіз байланды.

	Осылайша олар күнді күн, түнді түн демей жүріп, Табғаш елінің екінші бір байтағы, тотыдай таранған сән-салтанатты Лояң қаласына да ат сабылтып жетті-ау әйтеуір.

	Ол кезде патша ағзам Лояңдағы хан қорғанның Чжэн-гуань сарайында еді. Гао Хандар күймемен орда жамбылына дейін келіп, одан соң орданың бас бақылаушысына кездесті. Өз мән-жайларын және келген бұйымтайларын айтты. Орда бақылаушысы олардың тілегін уәзірлер Шуй Цзиньзоң мен Ли И-фуға жеткізді. Ол екеуі ырғалып-жырғалып кезіктіру жайын көп ақылдасты. Ақыры хат шалғай шекаралық аймақтан, көтерілісші түріктерден келіп тұрғанын және бұл істің өте маңызды екенін ескеріп, оларға патша ағзаммен жүзбе-жүз кездесуге рұқсат етті.

	Олар келгенде патша Гаузоңның жағдайы едәуір төмендеп кеткен еді. Буын-буыны сықырлап, дірілдеп әрең сөйлейді екен. Сөйлесе де артынан «осылай етсек бола ма?» дегендей У-Мэй қатунның бетіне жалтақтайды екен. У-Мэй болса бұл күнде жүбі жеткен бұқасын мүйізімен жасқап, кеудесімен іреп, әбден басынып алған ту, күйлі, қашақ құнажынға ұқсайтын еді.

	Түріктер арасында көп болып, малдың жайын әбден біліп келген Лю Пэйге бұл дәл солай көрінді. Шайқақтап, мүйізін білеп, күйлеп тоқтамайды екен.

	– Түріктер – ежелден бізбен дәм-тұзы айқас, тағдырлас ел. Тәңір қаған Таң Тайзоңның кезінде олар бізге кірім болып, өз бұқарамызға айналған болатын. Енді не себептен бүлініп, арамыз алшақтап бара жатқанын білмеймін?! – деді патша. Сол кезде У-Мэй:

	– Оның түсінбейтін несі бар. Олар Тибет пен Корейден өнеге алуда. Енді Таң бодандығынан шығып, өз алдына ел боламыз деп отыр, – деді.

	– Болам десе болсын, тек тыныш отырса болғаны да!

	– О, Жаратқан, не деп аузыңа, келгеніңді айтып отырсың хан ием! Түрікті еркіне қойсаң ертең Тибет, Түрік, Корей – үшеуі үш жақтан келіп, Таң мемлекетін талап жейді ғой. Онсыз да олардың бізге деген ыза-кегі аз ба еді!?

	Гаузоң аңғармай айтып қалған сөзін өзіне мін көріп үндемей қалды.

	– Ендеше, тағы да қол аттандырамыз ба, қайтеміз? – деді уәзір Ли И-фу.

	– Жоқ, олармен келсе-келмес тіресе бергеннің пайдасы жоқ. Оның үстіне әскери жорықтың шығыны да шаш етектен. Сондықтан алтынмен арбап, жібекпен жібітейік. Қыз беріп қызықтырайық. Құтлықтың екі інісін біріне-бірін қайрап салайық, – деді У-Мэй Гаузоңның желке жағынан төніп келіп, – Құтлықтың сөз-ләміне қарағанда ол бейбітшілікті сылтау етіп, сарайдан қыз дәметіп отыр. Олардың ата-бабасынан біздің қыздарға әукесі түсіп тұратынын білмеуші ме едің, хан ием?

	– Япыр-ау, бұл сөзіңнің де жаны бар екен! – деп патша ағзам елең ете қалды. Уәзірлер де шетінен кеңкілдеп күліп кетті. – Малындырып қыз берсек, торғын-торқа сыйласақ, олар қашан жоқ деуші еді?!

	Енді бәрі қыран-топан күлді.

	– Кезінде Хань патшасы да, Вэй, Суй патшасы да солай еткен, – деді.

	– Тәңір қаған Таң Тайзоң да Тардұш түріктерін өз жағымызға тартып, теріскейдегі Түліс түріктерін әлсірету үшін Тоң Ябғұ қағанға қыз берейік деген жоқ па еді?

	– Бірақ сақ болған жөн. Оларға сенім жоқ. Соны білген марқұм патша «қызыңды сыйла, қылышыңды да сайла» деген еді ғой.

	– Ол рас, ол рас! – деп уәзірлердің бәрі бастарын изеді.

	– Түрік оңай жау емес. Ата-бабамыздан бері олармен алысудай-ақ алысып келеміз. Цин, Хань және Суй патшалықтары оларды Орта Жазыққа жолатпаймыз деп жолына ұлы қорған тұрғызды. Хуася ұлтының жартысына жуығы сол ұлы қорған үшін бүкіл өмірін арнады. Олар еркін тұрғанда Орта Жазық елінің кеңірдегінен ас өтпейтін. Тек кемеңгер Тәңір қағанның арқасында ғана біз оларды бағындыра алдық. Содан бері елу жыл болды. Елу жылда ел жаңарды. Оларды біз осы елу жылда Таң еліне сіңіп, біте қайнасып кетер деп ойлаған едік. Бірақ бөрілер бәрібір бөрілігін істеді. Олардың ағамандары елін құрдымға жібермеді. Тіпті, ішке қараған Алты дуандағы елді кері көшіріп аламыз деп әлі күнге құлақ етімізді жеумен келеді. Мынау хатта да осы жайын сөз етіпті. Меніңше, біз ішке қараған түріктерді олардың сырттағы туыстарын бағындырудың кепілі ретінде ұстасақ деймін. Бұлардың тақымына қыл бұрау түссе, теріскейдегілерінің де мүйізі сырқырайтын болар, – деді У-Мэй ханым тым бәлсініп, қас-қабағын кере сөйлеп. Сол сәтте:

	– Жөн сөз, жөн сөз! – деп уәзірлер оны тағы да қолпаштай жөнелді.

	Бұл кезде түріктерден хат әкелген Гао Хан мен Лю Пэй «Құтлық қаған сенің ол қулығыңды білмей қалып жүрмесін» деп іштерінен мысқылдап, күліп тұрды.

	– Егер де қару күшімен бағындырудан бас тартқан жағдайда бұл істі шынында үлкен байыппен, ойланып істеуге тура келеді, – деп Шуй Цзинзоң бір тоқтады.

	– Енді оны сөз бұйдаға сала бермейік, мен осында ел сұлтаны Чуй Цзин-ие арқылы Чан-аньдағы ел перзенттері мектебінде оқыған, жастайынан Таң мемлекетінің тәрбиесінде өскен Ашиде Юаньчжэньнің өз істеген күнә-ларын кешіру туралы жазған хатын алған едім. Ол хатында патша ағзамнан өзін бүлікшілердің арасына жіберуді, сол арқылы Таң мемлекетіне еңбек сіңіріп, бұрынғы айыбын жууына мүмкіндік беруін өтініпті. Ендеше, оған қылмысын жуатын мүмкіндік бергеніміз жөн. Онсыз да біздің оларға қаратқан саясатымыз жаттарды жаттарға салу, уды умен қайтару емес пе еді? Егер Ашиде Юаньчжэнь шынымен кінәсін жуып, еңбек сіңіруді ойласа, онда оның барғаны жүз түмен қол аттандырғаннан әлдеқайда тиімді болмақ. Өйткені, оны түркі халқы түгел сыйлайды. Айтқанын еш етпейді. Оның үстіне ол Ашына әулетіне жиен. Жиеннің базынасы қашан да нағашыға жүк болған. Онымен Елтеріс Құтлық қағанның өзі де санасады, – деп У-Мэй ханым манадан «не істесеңдер де өздерің біліңдер» дегендей жай ғана тыңдап отырған патша ағзамның жүзіне қарады. Патша оның сөзін бөліп бөтен-бастақ ештеңе демеді.

	– Иә, барам десе, сол жігітті жіберіңдер. Оның қолынан бірдеңе келеді, – деп басын изеп отыра берді.

	Таң ордасы енді Ашына Юаньчжэньді – түрікше Тоныкөкті Бөрілі тау мен Шұғай құзында, бұрынғы Тәңірқұт басқақтығында бүлік тудырған туыстарымен сөйлесіп, ымыраға келіп, оларды жөнге келтіру, Таң мемлекетіне қайта бағындыру үшін жөнелту туралы жарлық шығарды.

	Жарлық бойынша Тоныкөк қасына төрт атқосшы ертіп, қазынадан бөлінген үш мың тізбек күміс жармақпен, арнайы ат-көлікпен жолға шығатын болды.

	Бұл түрікше жылқы жылының, табғашша Ұлы Таң патшалығының юншунь45 жылнамасының бірінші жылының күз айы еді. Тоныкөк өзінің кететіндігі жайлы Меңүтай шораға алдымен хабар берді. Меңүтай үй іші, бала-шағасын алып, Чан-аньнан кетуге қамданды. Елді ашаршылық жайлағандықтан, бұл кезде Чан-аньдағы сауданың да кетеуі кетіңкіреп тұрған. Оның үстіне Меңүтай шораның да бар күткені Бөрілі таудағы ерлердің атқа қонуы еді. Ол жақтағылар бұған дейін де бірнеше толқып тоқтаған. Енді олар Таң бодандығынан біржола босап, Түркі төрін – Үкіметін қайта құрып жатқанда бұл қалай тоқтасын. Жанның рахатына, қарынның тойғанына бола осында жүрсе жүрер-ау, бірақ кешегі талай ердің өмірі ат жалында жүргенін, өз бастарын өлімге қиғанын ойлағанда, азды-көпті қиналғаны не тәйірі. Бала-шағасына:

	– Жүріңдер, көппен көрген ұлы той! – деп Чан-Аньнан үш түйеге жүгін артып, төрт бірдей тағалы түрік жылқысын сатып алып, Тоныкөкпен бірге атамекеніне жүріп кетті. Бұл кезде Чан-Аньды мекендеп қалған жиырма мыңнан астам түрік түтіні бар еді. Үлкендері болмаса, олардың жастарының көбі табғаш болып бара жатыр еді. Бәрі табғашша шаш қойып, табғашша киінетін, табғашша ойлап, табғашша сөйлейтін еді. Олар енді қотанда жата-жата құрсақ қамынан басқаны ойламайтын үй күшіктеріне айналған-ды. Өздеріне осы өмірлері бек ұнайтын. Солтүстіктің қарлы даласына үйренген көк бөрідей қайсар, аламан, өр мінез енді бұл жерге шынымен жараспайтын.





ТҮРІК КЕЙҚУАТТАРЫ




	Тоныкөк дариядан өткенде мезгіл қазан айының соңғы кезіне тура келіп қалған-ды. Су суып, жағалаудағы тал-терек жапырағын тастаған кез-ді. Бірақ, алда Сарыөзен суының қатқанына дейін де әлі талай уақыт бар болатын. Бұрындары ғұн, түріктер дарияның түстігі мен теріскейін емін-еркін жайлап-қыстап жүргенде солтүстіктің аязы әбден үскіріп, мұз жүкті түйені көтеретін болғанша оңтүстікке өтпейтін. Олар өзеннен өтіп, Қара Нарынның қабағынан қайқайғанда алдарынан түріктің шекара күзетінде жүрген кейқуаттары кездесті.

	– Не қылған адамсыңдар?! – деді олар бірден тектей жөнеліп.

	– Біз елшіміз, Ұлы Таң патшалығынан келе жатырмыз, – деді Тоныкөк.

	– Ондай болса, елшілік асабаларың қайда? – деді қарауылдар.

	– Біздің елшілік асабамыз болмағанымен елшілік тақтамыз бар, – деп Тоныкөк қойнынан патшаның өзіне берген жібек баулы мансап тақтайшасын көрсетті.

	– Е, сіз орда мансаптысы екенсіз ғой! – деп күзеттегілердің бірі қытайша жазылған жазуды оқып шықты, – Мен болмасам мұны басқалар танымас еді, дегенмен бұдан былай бір жанына түрікше де жазып қойғандарың жөн!

	Кейқуат мансап тақтайшасын қамшысының ұшымен түртіп көрсетіп, «бұларың дұрыс емес» дегендей олардың міндерін мойнына қойды. Сосын, өткізсем бе, өткізбесем бе деп ойланып тұрды да әбден кесетіп алып:

	– Ендігі жолы тағы осылай келсеңдер, бұдан былай аттап басады екеміз деп ойламаңдар. Бұл Түркінің жері. Мұнда келгеннің бәрі арнайы елшілік асабасымен жүреді! – деді.

	Тоныкөктің қасында еріп келе жатқан төрт серігі «бұлардың өздерінше ел болып, шекара күзетуін қара!» дегендей қомсынып қорс-қорс ете түсті. Көздерімен алайып, жүздері тай тепкендей сазарып, ана екеуіне жақтырмай қарады. Екі қарауыл да қайда келгеніңді біл, есіңді жи дегендей бұларды көзқарастарымен тықсырып алды.

	– Шындап келгенде, сіз елші емес, Табғаштың орда ұлығы екенсіз. Ендеше, орда ұлығының мұнда несі бар? – деді кейқуаттың бірі Тоныкөктің тізгінінен ала кетіп.

	– Айтқандарың жөн, бірақ мен сендерге өзімді әлі таныстырған жоқпын. Мен Таң жерінде туып-өстім, табғаштың күллі оқуын оқыған Білге Тоныкөкпін. Мені түркі жұрты біледі. Тек қана Елтеріс Құтлық қағанмен сөйлесіп қайтатын азын-аулақ жұмысым бар, – деді.

	– Чан-Аньдағы ең үлкен оқуды оқыған, патша сарайында қызмет еткен сіздей дананы, білгені кім білмейді. Сіз атағыңыз алысқа кеткен адамсыз. Онымен қоймай Ашиде Үнбеге жан -басамын деп көп жәбір шектіңіз. Ол жағын білеміз. Әлгінде танымай қалғанымызға ғапу өтінеміз.

	Өйткені, сізді көріп тұрғанымыз осы! – деді аға кейқуат. Қалғандары да мән-жайды енді біліп, «Тоныкөк деген осы кісі екен-ау» дегендей оған аңтарыла қарап қалды.

	Аға кейқуат атының құйрық-жалын шарт түйіп мінген, ұзын қаратамақ найзасын ерінің алдыңғы қасына тіреп, биік көтеріп, өзі үзеңгіге шалқая отырған шалғылы қара мұртты жігіт, енді анау төрт табғаштың белгісін сұрады. Бір-біріне жалтақтап, «енді қайттік?» дегендей сасқалақтап қалған олар:

	– Бізде белгі жоқ, – деп жауап берді.

	– Белгілерің қайда? Ол болмаса кімсің, не мақсатпен келе жатырсың – біз қайдан білеміз?

	– Ағатай, ондай нәрсені өзімізбен ала жүру ойымызда болмапты.

	– Болмаса, ендігіде болады. Белгісі бар адам өтіп, белгісіз адам қалсын, кері қайтсын! – деді.

	– Тақсыр, біз Ашиде Білге Тоныкөктің күтушілері едік. Бізсіз ол кісі қалай күн көреді? Патша ағзамға не бетімізді айтамыз?

	– Оған бола қысылып-қымтырылмай-ақ қойыңдар. Бұл кісі аштан өлмейді. Қағанмен көрісіп, жұмысы біткен соң өзіміз У-тайға дейін шығарып саламыз.

	Ана төртеуі не істерін білмей сасқалақтады.

	– Қап, бұл қайткені?

	– Бұрын мұндайы жоқ еді ғой?

	– Түрік қағанаты әлінен асқан екен, – деп не төбелесерін, не көнерін білмей жер болды.

	– Сендер саспаңдар, өткізбесе кері қайтып, мені У-юаньда тосыңдар. Мен қағанмен кездесе сала кері қайтамын, – деді Тоныкөк.

	– Рақмет, Юаньчжэнь, тек сізге бір нәрсе болмаса болғаны, – деді қосшылары.

	– Маған алаң болмаңдар, мен бұлармен қалай сөйлесуді білемін, – деп Тоныкөк оларға жеткілікті етіп алтын-күміс жармақтар берді. Сосын кейқуат-қарауылдардың серік болуымен Меңүтай шораны ертіп, алыстан бұлдыраған Бөрілі тауға қарай жіті аяңдап жүріп кетті. Соңғы төрт жыл бойы төбесінен төнген көк сүңгі мен қол-аяғын қиған қыл бұраудан, еңсесін езген ажырғыдан осылайша азат болды. Олармен бірге Меңүтай шораның үй-іші де Бөрілі тауға ат басын тіреді.





ТОНЫКӨКТІ ҚАРСЫ АЛУ




	Олар келгенде Бөрілі таудағы түріктер атам заманғы Бумын, Істеми қағандардың кезіндегідей қайта салтанат құрған екен. Қаған ордасы тас барақ ішіне көшері мен тегершігі қайыңның безінен шабылған, ілгерінді-кейінді он алты өгіз сүйрейтін үлкен телегеннің үстіне тігіліпті. Орданың шаңырағы мен уықтары алтынмен апталып, күміспен күптеліпті, бау-шулары тегіс жібектен өріліпті. Босағадан төрге дейін Парсы мен Тохардың, Қотанның сәнді кілемдері жайылып, оның үстінен тері бөстектер, жұмсақ маяузалар, гүлді текеметтер төселіпті. Керегеге түгелімен шым кестелі түскиіздер ұсталып, қымбат аң терілері ілініпті. Отқа жақындау дәл ортаға әлдебір ағаш шеберінің қолынан шыққан көк бөрі мен оны еміп жатқан тоғыз ұлдың мүсіні және мықан ағашы қойылыпты. Босағаға ата-бабалары Бумын мен Істеми қағандардың мінген ері, соғыста істеткен жау-жарағы ілініпті. Төр алдында – үлкен тақ. Оны айнала, маздап жанған оттың басын жағалай бұйрықтардың, ұлық-кіші еркіндердің, тегіндердің, ябғұлар мен шадтардың, апалар мен бектердің орны жайғасыпты.

	Тоныкөк келгенде Елтеріс Құтлық қаған оны сол әйдік орданың алдында қарсы алды. Оған және онымен ере келген Меңүтай шораның отбасына үлкен құрмет көрсетті. Бәрін де ата-бабаларының, даңқты қағандардың қонақ қабылдау салтымен өткізді. Қаған оның кезінде Тәңірқұт басқақтығының аға тежеуілі болып келіп, одан соң Ашиде Үнбе Табғаш қамалын өртеген соң бас әскери зұрған Ван Либэньмен бірге Чан-аньға қайтқанын, бара сала жалалы болып, абақтыға жатқанын естіген еді. Ал, Тоныкөк те Ашиде Үнбе мен Ашына Инан Чан-аньда өлім жазасына кесілген соң Түркіесір жеріне, халқына ие болып, тақ иесі, Төр иесі өзі болған, атақты Істеми қағанның кіндігінен тарайтын Елтеріс Құтлық қағанды көптен білетін. Табғаштың екі астанасында – Даминь мен Чжэньгуань сарайында әр күні дерлік осы адамды қалай қақпанға түсіру туралы алқалы жиын болып жататын. Енді, міне, теріскейді еркін шарлап, ешкімге дес бермей келген сол көкжал бөрі – Елтеріс қағанның дәргейіне келіп тұр. Олар бірін-бірі жүзбе-жүз көрмесе де, тегіннен сыралғы, ниеттес достардай құшақ жая кездесті.

	– Бауырым, мен сені елуді еңсерген шығар десем, әлі отыздағы орда бұзар шағыңда екенсің ғой! – деді қаған.

	– Қайдан, қырықтың қырқасына таяп қалдық! – деді Тоныкөк жай ғана езу тартып.

	– Бәле, қалай дегенмен де ел үшін ісіңді, күшіңді берер дер шағыңда екенсің. Ақыл – жастан, асыл – тастандеген, енді бізге сенің ақылың керек, – деді қаған оны ордаға қарай бастап келе жатып.

	Олар биік сатымен жоғары қарай көтеріле бергенде қағанның күтушілері ақ орданың есігін айқара ашып қарсы алды. Сыртта шытқыл суық, үскірік болғанымен, орданың іші жып-жылы ұядай екен. Ортадағы үлкен дөңгелек оттықта Гоби шөлінің сүйекті, кесек сексеуілдері қызуын жан-жағына шашып маздап жанып тұр.

	– Ғажап екен, ата-бабаларымыздың өз үйі ғой бұл! – деді Тоныкөк қағанның қасына жайғасып жатып.

	– Иә, атамыз Бумын, Істеми қағандардың бұдан да әйдік ордалары болған. Істеми бабамның ордасының уықтары мен керегесі, шаңырағы түгел алтыннан болған. Отыратын тағы мен мінетін ер-тоқымы, айыл-тұрман әбзелдері де алтыннан болған. Ол бабамыз сырттан келген елшілерді ордасына аластамай кіргізбейді екен. Бір сілесі, кесапаты тиеді дейді екен.

	– О, құдірет, онысы бекерден-бекер болмаса керек. Жалпы ел шетіне қарауыл, жол бойына тосқауыл қоймаса кімде-кім еркінсіп, иен жатқан жер екен демей ме?

	– Дәл айтасың, бауырым. Сол себепті мен де табғашпен екі араға қарауыл, жол бойына кейқуаттарымды қойдым.

	– Мұныңыз Түркі-есір елінде бұрын-соңды болмаған жаңалық екен. Ол жігіттеріңіз мені де мұнда зорға дегенде жіберді. Ал қасымдағы төрт бірдей қосшымды кері қайтарып жіберді.

	– Онда олар сізге жолсыздық істеген екен. Мен оларды шақырып жазасын беремін, – деді қаған.

	– Қаған, меніңше олар өз қызметін адал атқарды. Ол төртеуінде шынымен жеке бастарын айғақтайтын мансап тақтайшасы жоқ еді. Оның үстіне олардың өзі де бұл жақта құдды өз үйіндей ешбір шектеусіз, тежеусіз жүреміз дегендей бейне байқатты. Сол себептен оларды кейін қайтарды. Ал, егер сіз кейқуаттарды осыған бола жазаласаңыз, шекараны қорғау туралы берген өз әміріңізге өзіңіз қарсы шыққан боласыз. Ондайда ешкім шекараны шын көңілімен күзетпейтін болады. Сіздің де жарлығыңыздың көк тиындық құны болмайды.

	Елтеріс қаған басын изеп, оның ақылына ұйыды. Сәл-пәл ойланып отырды да, басын көтеріп:

	– Ал енді өзіңнің не себепті ат басын бері бұрғаныңның мән-жайын айтшы, – деді.

	– Мен көшіп келдім, – деді Тоныкөк қағанға таман ұмсынып, – Табғаш қаған мені сізге ақыл айтып, жөнге салуға жіберген. Мен осы орайдан пайдаланбасам, өмір бойы табғаштың тас қамалында шіритін едім. Сол себептен, Ли Цзи сардардың ұлы Чуй Цзин-иенің берген ақылымен патшаға арыз жазып, Түрік қағанын Таң ордасымен ымыраға келуге көндіру үшін өзімді осында жіберуді өтіндім. Осы орайда еңбек көрсетіп, істеген кінәмді жуайын дедім. Патша көп ойланып, мақұл болды. Мені әлі де болса биік лауазымнан дәмелі деп ойлады. Сөйтіп, қаған, сізге жетуге асықтым. Чан-аньда оқыған кітаптарымды, төсек-орнымды Меңүтай шораның түйесіне артып алып келдім, – деді.

	Елтеріс Құтлық қаған басын шайқап, таңданысын жасыра алмады.

	– Онда сен ерледің! – деді. Аузына одан басқа сөз түспеді.

	– Қаған, қиын күнде халқының сағын сындырмай үзілгенді жалғап, бүлінгенді жамап, өлміші, шығай халықты қайта түлеткен өзіңіздей ер жігіттің даңқына тәнті болып, оған ептесіп қасында жүрейін, арық бұқаға семіз бұқа күш бергендей күш-жігер берейін деп келдім, – деді Тоныкөк.

	Бұл сөзді естіп, қаған шалғысы қою қара мұртын жан-жағына жапырып, күлімсіреп отырып қалды. Бұл оның разы болғандығының белгісі еді. Сәл бөгеліп айтар ойын ары қарай сабақтады.

	– Сенің келгенің маған Табғашқа қарап кеткен алты дуанның түріктері түгел көшіп келгендей болды. Мен өмір бойы табғаштармен алыстан арбасқан адаммын. Оларға өле-өлгенше бауырым суық. Жылымаймын. Өйткені, Түркі халқы Табғаш бодандығына қарағалы бері қанды қасапТаң көз ашпай келеді. Түліс пен Тардұш түріктері табғаш төрелерінен еш жақсылық көрген емес. Олардың ел басқару әдісі – үркітіп-қорқыту, әлімжеттік істеу, одан қалса, алдап-арбау, халықтың жүрегін алып, қашан да кіріптар, телімсек қып ұстау. Сен айтшы, табғаш төрелерінің сол қылығын көре тұра қайтіп олармен бір табақтан ас ішуге болады?

	– Қылығы жақсы, саясаты жайлы болса да өз күніңді өзің көргенге не жетсін. Ас ішпейміз демейік, ас ішерміз талай. Бірақ, тым үйір-айқас болып, соның есесіне ел-жұртымызды билетіп-төстетіп қойсақ, ата-бабамыздың аруағы кешер ме? Олар алып берген жерге, құрып берген қағанатқа ие бола алмасақ, онда несіне білге болып марсиямыз?

	Елтеріс Құтлық қаған Тоныкөктің бетіне бір қарады да, көзін тез тайдырып, мұртын сылап, жанып тұрған отқа қарап ойланып отырып қалды. Біраздан соң:

	– Сен дұрыс айтасың, Білге, – деп басын изеді, – Ендеше, мен бүгіннен бастап саған, Білге Тоныкөк Бойла Баға Тархан деген атақ беремін. Сен менің кеңесшім, бүкіл Түркі қағанатының аба қазығы бол.

	Тоныкөк орнынан тұрды. Ол тұрғанда Елтеріс Құтлық қаған да тұрды.

	– Қаған, мен мұнда ат-атақ, лауазым дәметіп келген жоқ едім. Бірақ Табғаш елінде алған білімімді, көрген-білгенімді сізбен бөлісейін деп келгенім рас, – деді.

	– Меніңше, білім бір басқа да, білік бір басқа. Білік дегенің – ат-атақ, мансап. Егер бір адамның бойында осы екеуі де болса онда ол Білге болады. Білге болмасаң сенің сөзіңді кім тыңдайды?

	Елтеріс қалайда келісіміңді бер дегендей оның қолын тас қып ұстап алды. Тоныкөк амалсыз келісті.

	– Қаған, маған осыншама сенім білдіргеніңізге не деп алғыс айтсам екен? – деді. Сонда қаған:

	– Несі бар, Табғашқа да, Түрікке де танымалсың. Чань-Аньннің ең жоғарғы білім ордасын бітірдің. Қаруға да, қаламға да бірдей төселіп, жұрт көзіне түстің. Табғаш сарайында орда ұлығы болып тұрған кезіңде солтүстікте сырендаларға жорық жасап, түріктің теріскейінен қадалған үлкен қауіптің бетін қайтардың. Патша тарапынан Тәңірқұт басқақтығының бас тежеуілі болып келген кезіңде де көтерілісшілерді қорғап, олардың толық дайындалып алуына жағдай жасадың. Істі болып, Чан-аньда жатқанда таныстарың арқылы алты дуандағы түріктердің жағдайын ойлап, түн ұйқыңды төрт бөлдің. Енді, міне, ол қапастанаман-есен шығып, ел-жұртыңа жеттің. Олай болса, бұл елге сен білге болмағанда кім білге болады? Алқынған, қырылған Түрік-есір жұртын сен болып, мен болып біріктірмесек, кім біріктіреді? Ісіміз бен күшімізді Түркі-есір жеріне, еліне бермесек, кімге береміз? Кімге ел, қаған, төр жасап береміз? – деді. Тоныкөк қағанды осыншама көп сөйлеткеніне налыды.

	– Түсіндім, түсіндім! – деп оның қолын алып, қайта-қайта қысты. Екеуі талай жыл көріспеген аға-бауырдай, айнымас достардай болып қайта қауышты. Екеуі де бірдей толқып, қыстығып келіп қалған көз жастарын зорға тежеді.

	– Істер ісімізге, қылар күшімізге ата-бабам рухы қуат берсін, – деді Елтеріс Құтлық қаған.

	– Түркі Тәңірісі, киелі жер-суы қолдасын! – деді Білге Тоныкөк.

	Құтлық қаған сұсты болғанымен, халқына, жұртына қормал еді. Үнемі ой үстінде жүрер еді. Бүгін қатты қуанды. Ұзақ жыл жоғалтқан, көз жазып қалған, артынан ерген інісін тапқандай болды. Жанына ең жақын он жеті серігі бар еді. Соларды түгел шақырып, ет астырып, қымыз сапыртып алыстан келген бауырын күтіп алды. Дастарқанға тәтті-дәмдіні көпіртіп үйіп тастады. Тоныкөк те Чань-Аньнан ала келген сәлемдемелерін алып дастарқанға, қағанның алдына қойды. Ол Таң патшасы жіберген небір асыл киімдер, торғын-торқа, ыдыс-аяқ және қағанның ханымдарына деп жіберген түрлі сырға-жүзіктер, алқа-моншақтар мен түйреуіштер еді. Алтын-күмістен сомдалған сол әшекейлердің бәрі түрлі асыл тастармен айшықталған еді.

	Оларды көріп қаған тіксініп қалды:

	– Бұлар байырғы әдетіне басып, бізді алтынмен арбап, жібекпен жібіткісі келетін сияқты, – деді.

	– Несін айтасыз. Бұл олардың кәнігі әдеті ғой, жауласып отырсаң да жақын тартып қоймайды, – деді Тоныкөк.

	Қаған басын шайқады.

	– Бұл бізді бүлдіреді. Ең әуелі әйелдердің көзін қызықтыратын нәрселерді құртыңдар! – деді.

	– Сонда қалай, бұларды өздеріне қайтарып берейік пе! – деді Күллі-чор.

	– Қайтармай-ақ қойыңдар. Бірақ есебін алып қазынаға өткізіңдер, – деді қаған. Тоныкөк патша ордасының әрбір затты тізімдеп, қол қойып жолдаған мөрлі хатын қоса ұсынды. Елтеріс Құтлық қаған Күллі-чорға:

	– Сен бұдан былай қазынашымен бірігіп, мынандай сый-кәделерді өз қарауыңды ұста, біз оларға сайман сатып аламыз, – деді.

	Күллі-чор қазынашыны шақырып, заттарды санап өткізіп алған соң оларды бөлек жайға алып кетті.

	Тоныкөк:

	– Ал, енді мынау сізге деген өз кәде сыйым! – деп балдағы алтындалған алмас қылышты ұсынды. Меңүтай іштен буынатын, қыны, салпыншағы бар, қас тасымен көмкерілген кемер белдікті ұсынды.

	– Әдемі-ақ екен! – деп қаған оған риза болды. Бір кезде даяшылар оюлы, жарқыраған күміс қырсаулы ағаш астаулармен лықсытып отырып ет тартты. Етпен қоса басытқыға езілген қатық, буырқанған бесті қымыз әкелінді. Ордаға қағанның ханымдары мен Меңүтай шораның үй-іші де шақырылды.

	Айтеңбіл деген қобызшы, Сұнақ деген домбырашы бар еді. Олар ылғи да қағанның қасында – ордада жүруші еді. Сол екеуін де шақырды. Алдымен Айтеңбіл қыл қобызын тартты. Оның қос ішегінен есіліп, шанағынан төгілген сырлы саз бірде Темірқапықтан Қыдырхан қиясына дейін созылған шилі, борықты боз даланың ескек желіндей азынаса, бірде Гоби мен Қазанқұмның, Бетбақтың құба шөліндей аңырады. Бірде Кең-керіс боп көсілсе, бірде көз ұшында Тәңір-Ақпан, Аталай, Алтай таулары болып мұнартты. Сол таулардың етегінен, жазықтардың бетінен сан аламан қол ерткен, сар даланы шаң еткен батыр бабалары елестеді. Енді бірде қобыз сарыны домбыраның екпінді үніне кезек берді. Аттардың аяқ алысы тездеп, жер апшысын қуырып, дүркіреп тасқын судай жөңкіліп келе жатты...

	Сұнақ күйші домбырасын шерткенде жаны кіріп, өзін-өзі ұмытып, бар ынты-шынтысымен күй құдіретіне кірігіп кетті. Тақ ортадағы сексеуілдің қызыл шоғына жақын отырған оның алты айырығынан тер ағып, қолдары перне баспай ойқастап, жанесірік күй кешті. Ел оның күймен бірге тербеліп, қырық жыны құрыстаған бақсыдай аласұрған бейнесін тамашалауда еді. Ол бірде құнысып, бірде құлшынып шерткенде қалақшадай қара домбырасының шанағынан жаныңды жай таптырып, жүйке-жүйкеңді қытықтайтын небір сиқырлы саздар асып төгіліп жататын. Бүгін де солай болды. Қаған разы болып, ол екеуіне екі сәріден алтын бергізді.

	Қонақасы тарап, Тоныкөк қағанмен ілесіп далаға шықты. Кеудесін керіп Бөрілі таудың күзгі, салқын ауасымен рақаттана тыныстады.

	Күздің қара басында Елтеріс Құтлық қаған Бөрілі таудың отын-суы мол, күнқақты қойнауының бірінен тасбарақ салдырып, қаған ордасы мен өзінің қосшыларын, қызметшілерін сонда қоныстандырған еді. Таудан ағаш әкелгенде темірден жасалған балта мен ара-сүргінің, кетпен-күректің тапшылығы байқалды. Бүгінде қаған құрылысшыға зар емес. Оның қол астында Табғаш жерінде тас қалап, орда-сарай салған небір шеберлер, ұсталар, тіпті Даминь ордасын салуға қатысқан адамдар да бар еді. Қаған оларды арнайы жатақ ретінде ұстап, тас қалап, ағаш өңдеп, барақ салуға жұмылдырып қойған-ды.

	Тасбарақ қыстыгүні қаған ордасын, оның қосшы-қолаңын желден, қардан қорғайтын биік қалтқы болатын. Оның ішінде қағанның киіз үйі, асханасы, ордасы, ат оқыры орналасқан. Қаған барағының қасында еркіндердің, бұйрықтар мен тұдындардың да барағы, қора-жайы бар еді. Одан ары қарашы-қосшыларының қостары мен үйлері жайғасқан-ды. Көктем келіп, күн жылына бере қаған ордасы тасбарақтан көшіп шығып биік телеген арбамен қыр даланы емін-еркін шарлап кететін. Ондай барақтар қарлы Алтайдың, Үтікеннің, Құлан тау мен Шұғай құзының, Тәңір-Ақпан тауларының бөктерінде көп еді.

	Тоныкөк келгенде қаған ордасы күзде тұрғызған тасбарақта отырды. Шеберлер тастарды лаймен байлап, тым биік әрі неше бөлектен тұратын абаған етіп салыпты. Абағандардың арасы бір-бірімен тар есіктер арқылы жалғасады екен. Солай болғандықтан, таудың ықтасынын ала күнгейге қаратып салынған барақтар қыстыгүні орданы қар мен қасаттан, қатты аяздан қорғап, күн шуағын бойына тартып тұрады екен.

	Тоныкөк қаған ордасына жақын отырған көптеген ауылдарды көрді. Олар да өздеріне лайықтап барақ, тас абалар салып алыпты. Мал-жанға өріс кең екен. Осы Бөрілі таудың қойны-қонышы – қыстай төрт түлікке атап соққан жайылым. Оның қырат-қырат, сар тақта тепсеңдеріне қар тұрмайды. Желкілдек ақ оттығының сонысы қай заманда да шайылған емес. Алдыңғы жақтағы Шұғай құзы мен арттағы Құлантау да сондай. Бірақ Құлантаудың басы биік, бауыры салқын. Қыста қар қалың түседі. Соған бола ел оны жайлау қылып алған. Бірақ жайлауы бар болсын, түріктер ата-бабасынан ол жерде бір байыз тауып көрген емес. Ылғи да Сарыөзеннен көтерілген қалың қолды байқастап, құлан қақтан су ішкен еліктің лағындай алаңдаумен күн өткізді. Етегі Сарыөзенге құлап, Табғашқа тиіп тұрғандықтана, хансулардың көздеріне ең әуелі осы Құлантау көрінетін.

	Тоныкөк өрістеп, жосыла жайылған қалың малға, өңшең ат жаратып, жау-жарағын қамдаған, саңлақтанып шарқ ұрған түрік жігіттеріне, сонау қыр астына дейін түтіндеп, абыр-сабыр болып жатқан ауылдарға қарады. Бүгінде түліс түріктердің ойдағы-қырдағысының бәрі осында – Бөрілі тау мен Шұғай құзына жиналған. Жау-жалам, үркін-қорқыннан арқа-басы кеңіп, тыныс тапқан сәті. Биыл жаздағы қуаңшылық Табғаш елін оңбай тұралатты. Елде ішер астық, сойып жейтін мал қалмады. Ел әскері екі астананы қорғаудан аспай қалды. Әскердегі ашаршылықтан қашқандардың да қатары күн сайын көбейді. Ел ішінде түрлі қауесет, өсек-аяң қаптап кетті. Бұған патшаның Чан-Аньнан кетіп, Лояңға барып жатып алғаны тіпті отқа май құйғандай болды. Ел ішінде Табғаш қағаны өлгелі жатыр екен, Аспан астында үлкен өзгерістер болады екен деген дақпырт тарады.

	Тоныкөк патшаның жайын жақсы білетін. Патша өлсе, бүкіл Таң мемлекетінің қандай жағдайға тап болатынын да біледі. Өзіне лайықтап тігілген туырлығы қос қабат, төрт қанатты боз үйден шығып-ақ ордаға қарай аяңдады. Жолшыбай Елтеріс қағанның үлкен ханымы елбілге қатұн кездесті.

	– Сен жасың қырыққа келгенше салт бас, сабау қамшы жүресің бе? – деді. Тоныкөк сәл-пәл бөгеліп қалды да:

	– Бұған дейін кісі елінде жүрдім ғой. Түпкі мақсатым елге оралу болды. Ондайда Чан-аньда өскен қызды мұнда әкеліп, киіз үйге қалай көндіремін? – деді.

	– Ата-бабаң табғаштың ақ саусақ қыздарын да алып келіп әйел қылған, оның жанында өз түркіңнің бір шүйкебасын әкелсең, адам болып кетпес пе еді? – деді ханым.

	– Чан-аньда туып-өскен адамның табғаштан не айырмасы бар? – деді Тоныкөк басын шайқап.

	Ханым күлді.

	– Ендеше, сенің басыңды құрамасақ болмас. Қашанғы мына үйден жалғыз кіріп, жалғыз шығасың? – деді.





ПАТША ӨЛІМІ




	Арада қыс өтіп, қой жылының46 жадыраған жазы келді. Қой үстіне бозторғай жұмыртқалағандай заман болды. Түркі елінің жұлдызы жарық шұғыла шашып, Табғаш елінің тайбай жұлдызы халқына қаһарын шашты. Сол жылы жазда Бөрілі таудың теріскейіндегі жасыл жазирада, алалы жылқы, ақтылы қойға толған көк бетеге жайлауда, салқын сабат-сахараның жанға жайлы ауасымен тыныстап, мөлдір суына шомылып, аяқ-қолы балғадай бір ұл бала дүниеге келді. Оның атын Бөрі-оғлан қойды. Ол кейін бүкіл түркі халқын бір тудың астына біріктірген атақты Білге қаған еді. Ол туғанда бұл жарық дүниеде не болып жатқанын іштен біліп туғандай қабағын қарыс түйіп, жылтыраған екі көзі елдің өңменінен өте, тым жыламай, моп-момақан болып туды. Ол туа сала Елтеріс қағанның үлкен ханымы – Елбілге қатұн оны етегіне салып алды.

	Кіші ханым босаға аттағалы – ұлық ханым өзін үлкен сезініп, бірден мосқал тартып кетті. Бала бауырына түскен соң есіл-дерті соған ауып, басқаның бәрін ұмытты. Күз айнала Білге Тоныкөк сондағы бір тұдунның қызын алды. Өңді, ажарлы, һәм ақылды ару еді. Түріктің салтын, дәстүрін жақсы білетін, үлкен кемпірлердің қолында өскен қыз еді. Жасы енді ғана он сегізге толған сол қызды Елбілге қатун қалыңына үш үйір мақпал қара жылқы, бес атан түйе, екі топ қытайы жібек, үш кілем, екі орман ішік, бір құндыз бөрік, екі пар көксауыр кебіс, екі тайтұяқ алтын беріп, әке-шешесін риза ғып алды. Ол қыз босаға аттағанда түркі біткен ат жарыстырып, палуан салып, көкпар тартып, үш күн, үш түн той жасады. Қоңыр күзде мал семірген кез еді. Қымыз суша құйылып, тойға келгендер еркінше бөгіп, ішіп-жеді. Бөркін баса киіп, бұрала басып мас болды. Тойға әркім шашуын ала келді. Үлкен асыр-сауықтың соңы Елтеріс Құтлық қағанның халқына айтқан сөзімен аяқталды. Бір биік төбеге шығып, елді түгелімен қасына жиған ол:

	– Халқым, бір аштықтың бір тоқтығы болады. Тоқтықтың аштығы болады. Түркі халқым, аш-жалаңаш кезіңде мен аш болдым, жалаңаш болдым деп жасымаңдар. Тоқ кезіңде тоқпын деп тасымаңдар. Біз тек Тоныкөк Білге абыз үшін осындай ұлан-асыр той жасадық. Түркі төрін, мемлекетін қайта құрдық деп той жасадық. Шынында да, Тоныкөк абыздың тойы түркі-есір халқының тойы болды. Тақ, бөд иесі қалмаған түркі-есір елінде ел иесі, төр иесі өзіміз болдық. Ендеше, халқым, қайғысыз, мұңсыз күндерің көп, ұзағынан болсын. Киелі Көк тәңірі, бөрі ием қолдасын! – деді.

	Тоныкөк дананың тойы осылайша дүбірлі аяқталды. Осы той арқылы жұрт түркі елінің қайтадан еңсе көтергеніне куә болды, қуанды. Елтеріс Құтлық қағандай қағанының, Бойла Тоныкөктей білгірінің болғанына мақтанды. Той тарқап, арада екі ай өткенде Чань-Аньнан патша ағзам Гаузоңның қайтыс болғандығы туралы хабар жетті. Дүние дүр сілкінгендей болды. Табғаш билігінде отыз төрт жыл отырған оның бақилық болғаны Аспан астында шынымен үлкен өзгерістердің болатындығының белгісі еді.

	***

	Түн іші. Даминь ордасындағы өзінің жатын бөлмесінде отырған У-Мэй ханым ой үстінде еді. Әр нәрсені бір ойлап елегізген оның ұйқысы шайдай ашылып кетті.

	Патша қайтыс болды. Ол қайтыс боларында Лояңнан кеткісі келді. Кетіп, ата-бабасы хандық құрған Чань-Аньның Цзытянь қақпасына шығып жарты әлемге жар салғысы келді. Ұлы Таң патшалығының тек өзі билік құрған кезінде батыста Темір-қапыққа, шығыста Корей түбегіне дейінгі жерлерді алып, солтүстікті тыныштандырып, дүниенің төрт тарабымен тату-тәтті тұрғанын, Табғаш халқының аузын асқа, иінін киімге жарытқандығын айтқысы келді. Бірақ, шамасы жетпеді. Дәм-тұзы таусылды. Лояңнан жүргелі жатып, үзеңгіге аяғын сала бере қан құсып, дегбірі құрып құлап түсті. Күнде ертеңмен жүріп, ең соңғы өсиет сөзін де айта алмай қалды.

	Ол өлгенде У-Мэй ханым отыра қалып жылады. Неге жылағаны белгісіз, бір түрлі сұңқылдап, егіле, езіле жылады. Жиылған жұрт оның да көзінен жас шығатынына қайран қалды. Бірақ бұл жас, бұл жылау тегін жылау емес еді. Не қылса да ол өз қамын ойлап жылады. Өмірінде патша ағзамға реніші жоқ болатын. Өз сөзін еш жырмаған, өзіне бір ауыз сөз батырып айтпаған адамға қалай ренжісін. Ол бейне мұның жанындағы жақсы көретін ермегі секілді еді. Енді сол ермегінің жоқ болып кеткеніне, өзінің жападан-жалғыз қалғанына әрі одан туған ұлдар мен қыздарға көрсеткен жәбіріне жылады. Тағы бір есептен өзінің солардан құтылғанына қуанып жылады. Оның бұл жылауының мән-жайын білмейтіндер оны патшаның қазасына бола қабырғасы қайысып отыр екен деп ойлады. Елдер оның көзінен парлаған жастың қуаныштың, не қайғының жасы екенін түсінбейтін. Әйтеуір бүйірін таянып, зар илеген оны қаралы халық қабір басына дейін алып барды.

	У-Мэй ұйықтай алар емес. Ол үшін енді темірді қызуында соғатын кез жетті. Сөйтіп, желтоқсанның бірінші жаңасында Ли Цяньді мұрагер патшазада салауатымен таққа отырғызды. Патшалық атағын Таң Жоңзоң деп атады. Ли Цяньнің патша деген аты болмаса ханым бар билікті өз қолына алып, перде артында отырып ел басқарды.

	Ли Цянь өзі де босбелбеу жігіт еді. Қару мен қаламға шорқақтығы былай тұрсын, тым бобалаң әрі түр-келбеті де кісі көңілі толардай емес еді. Оның бұрынғы әйелі Чжао ханым жақында ғана У-Мэй қатун тарапынан абақтыда аштан өлді. Себебі, Чжао ханымның шешесі баяғы Чаңлы хончу Таң мемлекетін құрушы Ли Юаньнің кенже қызы болатын. Ол сонысына арқаланып У-Мэйді көзге ілмей, қызы екеуі патша ағзамның көңілін сұрай талай рет келген-ді. Соның бәрінде ол У-Мэйді ашықтан-ашық балағаттап, шымбайына тиген-ді. Ол кезде Чаңлы хончу бұл жаман қар өзіме түк істей алмайды деп ойлады. Оның тіс-тырнағын ішіне бүккен нағыз жыртқыш екенін ойламады. У-Мэй Ли Цяньді алыстағы Куачжоу аймағына басқақ ретінде жіберіп, Чжао ханым мен Чаңлы хончуды Лояңдағы абақтыда азаптап өлтірді. Сосын ұлына өз кәнизегі Вэйцзи бегімді алып берді. Бұл оқиға осылай аяқталды.

	Ал Вэйци бегім де бөтен емес, оның ұлы атасы Вэйбяо кезінде Тәңір қаған Таң Тайзоңның он төртінші ұлы Цао Ванның қосшысы болған, әкесі Вэй Суан Сычуанда әскер болған. Әкесі мен ұлы әкесі үлкен мансапта болмағанымен, Ли әулетіне адалдығымен үлкен сенімге ие болған әулет еді. Вэйци бегім өзі де ақылына көркі сай, ұмтылып тұрған әйел еді. Сонысына бола оның бағы жанды. Алдымен бекайым, одан соң ұлық қатун болып шыға келді.

	У-Мэй ханымның Ли Цяньді патшалыққа көтеруінің сыры оның босбелбеулігіне бола еді. Ондай адам ештеңені парықтап жатпайды. Не істе десе, соны істейді. Мұндайда У-Мэй ханым елді қалағанынша билеп-төстеп, әйел патша болу ойын жүзеге асырмақ еді.

	Кейінгі кезде У-Мэй бұл ойына шынымен қол жеткізді де. Бірақ ебепке себеп керек қой, төрт ұлдың үшіншісі болып хандық таққа енді ғана отырған Ли Цяньнің жолы бірден бола қоймады. «Жаман күйеу қайынсақ» дегендей, ол ең әуелі Вэйци бегімнің ықпалымен не десе соның сөзіне құлақ түретін болып қалды. Алдымен қайын атасы Вэй Суанчжэньді әдеттегі жергілікті ұлықтан бірден дуанбасы етіп көтерді. Одан соң Вэйци бегімнің қайта-қайта өтінуімен оны дуанбасылықтан орданың жасауыл басы етіп көтермек болды. Бұны естіген уәзірлер:

	– Мұныңыз тым тез болып кетті, сәл уақыт өтсін, – десті. Патша бұған құлақ түрмеді.

	– Қайтсем де Вэй Суанчжэньді орда жасауыл басы етіп орналастырамын, – деп отырып алды. Уәзірлері Фэй Янь мен Шуй Цзинзоң, Ли И-фулар оны ақылға көндіре алмады.

	– Мен Таң патшалығының патшасы басыммен, бүкіл аспан астын Вэй Суанчжэньге билетіп қойсам да жолыма кім кедергі болады!? – деді.

	Бұл сөзді естіп, беті қайтқан уәзерлер Ли Цяньннің айтқандарын айнытпай У-Мэйге жеткізді.

	У-Мэй ашуланып, ұлықтар мен әскери сардарларын ордаға жиып, сол жердің өзінде Ли Цяньнің патшалық салауатын күшінен қалдырып, оны Фанчжоу аймағының бегі болсын деп жариялады. Жеме-жемде:

	– Менің не жазығым бар?! – деп кемсеңдеген ұлына:

	– Сен аспан астын, тұтас Таң мемлекетін Вэй әулетіне билеткің келіп тұрып, тағы да сүттен ақ, судан таза болғың келе ме? – деді.

	Ли Цянь сонда ғана тілінен тартқанын түсінді. Сөйтіп, қырық неше күн ғана отырып, игілігін де көре қоймаған патшалық тақты жылай-жылай түсіп беріп, шешесі жұмсаған Фанчжоу аймағына кете барды.

	Осы аралықта Ли Цзи сардардың ұлы Чуй Цзин-ие көтеріліске дайындалды. Оны қолдаған ордадағы уәзір Фэй Янь мен оң қол аду тосқауыл Чэн У-тин, атақты қолбасшы Ван Фан-илер абақтыға жабылды. Ол екеуі де кезінде түрікке қарсы жорықта ерен еңбегімен көзге түскен Таң елінің әйдік сардарлары еді. Енді бағы қайтты. Басы бәлеге қалды. Соған қарамастан, Ұлы Таң патшалығының Вэньмин жылы, түрікше мешін жылы47 жазда Чуй Цзин-ие Яңжоуда көтеріліс жасады. Ол «Ли әулетінің бекзадаларын қорғап, Таң мемлекетін қайта гүлдендіру» деген ұранмен қол астына неше түмен қол жинап, солтүстікке шеру тартты. Бірақ У-Мэй ханым бұл жағдайдың болуынан алдын ала хабар тауып отырғандықтан, мұны өзіне қарсы күштерді түбегейлі жаныштап, патшалық таққа отырудың бірден-бір орайы деп білді. Сөйтіп, астана Чань-аньнан үш жүз мың қол көтеріп, Чуй Цзин-иенің көтерілісші қолын жаныштауға жіберді. Жер қайысқан қалың қол ішке қараған алты дуандағы түрік аттыларын алдыға салып, көтерілісші қосынды тез арада бастықтырды. Янцзының теріскейіндегі елдің жүрегін алып, әптігін басты. Қараша айында Чуй Цзин-ие өзі де азғана қолымен бірге Кореяға қашып бара жатып, теңізде мерт болды. Ол өлер алдында:

	– Мақсатыма жетсем де, жетпесем де Таң әулетінің менде өкпесі болмас, мен қолымнан келгенімді істедім, – деп көзін жұмды. Онымен тіл байланысқан Фэй Янь мен Чэн У-тин, Ван Фан-и секілді әскер басылар түгел өлтірілді.

	Таң мемлекетінің қалың қолы түстіктегі көтерілісшілерді жаныштауға аттанғанда Бөрілі тау мен Шұғай құзды мекендеген түріктер Құтлық Елтеріс қаған мен Аба Тархан Тоныкөктің бастауында Табғаш елінің Шочжоу, Дайчжоу аймақтарына толассыз шабуыл жасап, ондағы Таңға қараған түріктерді солтүстікке көшіріп алмақ болды. Бірақ бұл кезде ішке қарап қалған түріктердің ер азаматтары тегіс оңтүстіктегі соғысқа кеткендіктен, тек әйелдер мен бала-шағаны ғана көшіріп кету мүмкін болмады. Сан-сапалақ айқас пен қызыл жінік жортуылда түрік қолы Табғаш ұлықтары мен әскерлерін түк қалдырмай тонап, ат-көлік, азық-түліктерін сыпырып алып, тайып тұрды.

	Осы оқиғадан соң У-Мэй ханым орда ұлықтарын жинап, түріктерге қарсы қол аттандырудың жағдайын талқылады.

	– Түріктер басынып барады. Олар батысындағы тибеттер мен шығысындағы корейлерге, жақын көршілері қытандарға арқаланып отыр. Ендеше, біз де олардың жауларын өз жағымызға тартып, оларды оңтүстік пен солтүстіктен және шығыс пен батыстансоққылауымыз керек, – деді ханым зығырданы қайнап.

	– Ханым, бұл табылған ақыл! – деді уәзірлердің бірі алдыға шығып, қолдарын жүптей жоғары көтеріп, өте бір ілтипатпен иіліп сөйлеп, – Меніңше, осы жолда қытандарды өз жағымызға тартсақ деймін. Олар түріктермен біте қайнасып кетті дегенге сенбеймін.

	– Солайы солай, ендеше олардың солтүстігіндегі тоғыз-оғызбен, шығысындағы қытандармен бірігіп, батыстағы түркештерді де ертіп, Түрік қағанын Бөрілі тауда жояйық! – деді У-Мэй ханым.

	Бұл сөзді естіп, уәзірлер мен әскер басылары ерекше шаттанды. У-Мэй ханым сол ұлан нөкер сардар Чу Пинге аға жорық төбенайы ретінде Шұғай құзы мен Бөрілі таудағы бүлікшілерге қарсы қол бастауды бұйырды.

	Уәзірлер:

	– Азғана түріктер, Бөрілі тау мен Шұғай құзына жасырынып алып, не бүлдірер дейсің. Осы барған қолдың өзі-ақ оларды тәубаға келтірер, – десті.

	– Сендар бәрін балаша ойлайсыңдар. Бұларың менің көңілімді аулағандарың ба?! – деді У-Мэй тағынан атып тұрып, – Түрік оңай жау болса, баяғыда ата-бабаң терістіктен ұлы қорған салып несіне әуре болған? Талай-талай шығауыл тай санғұндар мен батыр бағландар теріскейде ат терлетіп, Сарыөзен мен Тәңір таудың арасында несіне қол бастаған? Ақымақтар, қымс етсе, көпірме сөзді судай сапырып масайғанды қашан қоясыңдар!

	Уәзірлердің дабыры су сепкендей басылды. У-Мэй ханым көзін жұмып, шекесін саусағымен шымшылап аз-кем отырды. Сосын көзін қайта ашып:

	– О заманда бұ заман, Фэй Яньнен өткен айлалы уәзір, Чуй Цзин-иеден өткен қара көктің тұқымы, Чэн У-тиннен өткен сайыпқыран, соғыс шебері болған ба еді? Олар менің қолыма шыққан сүйелдей, көзіме шыққан теріскендей болған соң мен оларды өлтірдім. Енді сендердің араларыңда да сондай жүрек жұтқан біреу бар шығар? – деді.

	Уәзірлер мен сардарлар:

	– О, құдіреткәрім! Ол не дегеніңіз! Ол кезептердің атын мұнда несіне атап тұрсыз?

	– Пәле-қала өзімен кетсін. Біз дегеніңіз сіздей асыл дегдардың, теңдессіз ұлық пірімнің, Ұлы Таң мемлекетінің ісіне берілген құлақ кесті құлыңыз емеспіз бе!

	– Біз сіздің ашсаңсыз алақаныңызда, жұмсаңың жұдырығыңыздамыз. Қандай іске бұйырсаңыз да үдеңізден шығуға дайынбыз! – деді.

	У-Мэй ханым басын изеп, аузы-аузына тимей жарыса сөйлегендерге бәлсіне, мысқылдай көз тастады.

	– Тек осы айтқандарың рас болсын, егер де, кімде-кім бұл айтқандарын ұмытып, азғындардың тобына кірсе, менен жақсылық күтпесін! – деді.

	Уәзірлер мен сардарлардың, орда ұлықтарының иманы қырық кез ұшып, төбе құйқалары шымырлап кетті. Бәрі де іштерінен:

	– Пәруардегір, өзің жар бола гөр! – деді.





ГОБИ АЛТАЙЫ




	Чу Пиннің қалың қолы солтүстікке бет алып, Ұлы қорғанның ішіндегі Синьчжоу аймағына жеткенде Елтеріс Құтлық қағанның қасындағыларымен бетпе-бет келіп қалды. Жаудың келе жатқанынан алдын ала хабар тапқан түріктер садақтың оғындай атылғалы дайын тұр екен. Тегеурі қатты жауға кез келгенде Чу Пин жанын қоярға жер таппады. Әскері ойсырай жеңіліп, бес мың адамы бір шетінен баудай түсті. Ол жанталаса қамданып, қалған қосынні бастап соғыс шебінен тайып тұрды. Астанаға барғанда У-Мэй оны мансабынан алып, алыс бір аймаққа сүргіндеді де, орнына лауазым бөлім санаты Вэй Дайчжэні Өнен бағытының аға төбенайы деген атақпен жаза жорығын жасауға жөнелтті. Бірақ оның да жолы болмай, қолы ойсырай жеңілді.

	Аба Тарқан Тоныкөк пен Елтеріс Құтлық қаған әр кездескен сайын Табғаш қолын бет қаратпай күйрете берді.

	Түрікше тауық жылы, табғашша Ұлы Таң патшалығының чуйгоң жылнамасының бірінші жылы48 Елтеріс Құтлық қаған Чанпин аймағына басып кірді. Сол кезде Табғаш қолын қыран тосқауыл тай санғұн Хици Чанчжэ бастап келді. Екі жақ ұзын күн шайқасып, ақыры Табғаш қолының қисапсыз көптігіне байланысты Құтлық қаған кейін шегінді. Чанчжэ оларды қырық шақырымдай жерге қуып барды. Құтлық әскерін бастап қашқан бойы Бөрілі таудың теріскейіндегі үлкен шөлге жетті. Аба Тарқан Тоныкөк қасында еді. Екеуі ақылдасты:

	– Осы жолымызбен жүріп Табғаш қолы бағытынан жазғанша шиырлай берейік, – деді Құтлық қаған.

	– Олар көп, біз азбыз. Қапысын тауып бетін қайтарайық, – деді Тоныкөк.

	– Ол ақылың да жөн. Егер бұл жолы ұшты-күйлі жоқ болып кетсек, табғаштар бізді түбегейлі жеңілді дейді. Одан сайын төскейлеп қысқы өріс-қоныстарымызды басып алады, – деді Құтлық.

	– Меніңше, табғаштар бұл жолы өлген-тірілгеніне қарамайды. Қолға түскен тұтқынның емеурі де солай.

	Екеуі ауаша ақылдасып алған соң, Аба Тарқан Тоныкөк арттағы қарауылдарға хабар жіберіп, табғаш қолының қайда келе жатқанын білді.

	Хабаршы:

	– Табғаш қолы оң сақтауыл нөкер сардар Суан Баобидің бастауында Қара Нарынның қабағынан көтерілді, – деді.

	– Қарасы қанша екен? – деді Тоныкөк.

	– Шамасы екі түмен көрінеді, – деді хабаршы.

	– Ендеше, оларға қара беріп, ақырын алдарқатып отырайық. Маңғар шөлге жеткен соң жазасын береміз! – деді Тоныкөк.

	Суан Баоби – Таң ордасында Чу Пин, Вэй Дайчжэ, Хици Чанчжэ секілді сардарлармен бірге көзге түскен соңғы буынның өкілі еді. Таң ордасының баяғы Ли Цзи, Ли Цзинь, Пэй Синцзян, Шуэ Рэнгуй, Сяо Сы-ие секілді күлік сардарларының ізін басқан бұл жас сардарлар олардай болмады. Ерік-жігері, айбаты, амал-айласы жетімсіз болды.

	Суан Баоби әскерін бастап Ұлы шөлге кіргенде бірер күннің алдында ғана теріскейге беттеген қалың қолдың ізінен басқа ештеңе байқай алмады. Қол астындағылары бұдан ары қаңғырмай қайтайық дегенде ол көнбеді. Қалайда Құтлық пен Тоныкөкті қапыда басып, күйрете соғып, үлкен еңбек көрсетуді ойлады.

	Бөрілі таудың терістігінде жатқан маңғар шөл өте қорқынышты еді. Көктемнің суық желі енді ғана бүр жайған жыңғыл мен тораңғыны, сексеуілді шұлғыта тербейді. Солтүстікпен жымдасқан тұнжыр көкжиекте қара бура бұлттар шөгіп жатыр. Одан бері де қабағы бір ашылмаған алаң-қуаң көк аспан. Бірақ жаңбырдың бәрі сонау қиыр терістікке жауып жатқан сыңайлы.

	Тым сиқырлы, сырлы әрі қорқынышты терістік еді ол. Ғұндардың өзі де ол жақты түн ортасы, меңіреу деп атайды. Сарыөзен мен Янцзы жағалауындағыдай қайнаған тіршіліктен гөрі мұнда мүлгіген тыныштық. Сайын сахараның ашаң, алан-ашық, дала желімен масайраған барлық үнін ішке тартқан әдепкі тыныштығы. Татыраңдаған, итсигек пен жантақ, кемпіршаш өскен боз даланың бетінде бұзаубастар мен қара қоңыздар ғана қайшыласады. Аспанда бытпылдық торғай шыр-пыр болып, қанатын қомдай ұмтылып-ұмтылып ұшады.

	Табғаш қолы күннің салқынында Бөклі49 шөліне едәуір ішкерілеп, дендеп бара жатты. Бірақ түркілердің қарасын көру мұң еді. Оларды құдды жер жұтып кеткендей, алыста желмен жарыса ызғыған қара құйрықтар мен кер құландардан басқа ештеңе көрінбейді. Дала еркесі сол жануарлар таңдары жарқылдап, атқалақтап адам көзінен алысқа қашып барады.

	Суан Баоби жіті жүріп Ұлы қорғаннан мың шақырым шалғайға шығып кетті. Бұл шамамен Гоби Алтайының шығыс жақ беті еді. Сол жерде жасанып тұрған түріктер ойдан-қырдан лап беріп, табғаш қолын аяусыз қидалады. Жиырма мың қол ажалына қойдай шұрқырап келіп мойын ұсынды. Дала тағылары – бөрілер оларды алқымынан алып өлтіріп, сілікпе ғып ойнады. Суан Баоби суішерлігімен әрең дегенде қоршаудан қашып құтылды. Бұл оның түркі жеріне алғаш және ең соңғы аяқ басуы болды. Сардарлық салтанатының да басталып, аяқталған жері болды. Ол қашқан бойы Сарыөзеннің түстігінде У-тай бекінісінде жол тосып жатқан сардар Чанчжэнің шатырына келді. Чанч-жэ оны ұстап алып байлап, Чань-Аньдағы патша ордасына жіберді. Қатты ашуланған У-Мэй ханым Даминь ордасының сыртындағы қараңғы орманда Суан Баобидің басын кестірді. Ол өлерінде:

	– Түрік деген осал жау емес екен. Сорым солардан қайнады. Жиырма мың қолдың қан қарызын арқалап барамын! – деп зар еңіреді.





ТОҒЫЗ ОҒЫЗДАР




	Гоби Алтайындағы үлкен жеңіс түріктердің еңсесін тағы бір көтеріп тастады. Елтеріс Құтлық қаған мен Аба Тархан Тоныкөк көп олжамен ат үсті аламаннан қайтып оралғанда ауылда да үлкен қуаныш, той болып жатыр екен. Құтлық қағанның екінші ханымы тағы да ұл туып, ел соған арқа-жарқа екен.

	– Ал, енді бұл баланың атын өзің қой! – деді қаған Тоныкөкке бұрылып.

	Қағанның бұл ықыласына Тоныкөк қатты толқыды. Баланы ат үстінен қолына алып, бетін ашып көрді.

	– О, жарандар! – деп қайтадан халқына қарады. – Мен байқасам, бұл түркі елінің бағына туған бала екен. Ендеше, бауы берік болсын. Оның балғын тәні Қара Жер мен еңсесі биік Көк аспанның аясында тербеліп, атар таң, батар күннің сәулесіне шомылып, даланың ерке желімен ержетсін! Жолы ашық, қолы ашық азамат болсын! Қол бастаған көсем, сөз бастаған шешен болсын! Аты елде, жұртта жоқ Күлтегін болсын! – деді.

	Анталаған әлеумет:

	– Күлтегін! Күлтегін! – деп ұрандатты.

	Ол қағанның алып ұлы деген мағына еді. Келесі жылы қыста Тоныкөктің ханымы да босанып, дүниеге қыз бала келді. Оның атын Құлашын қарт Бүбі-бегім қойды.

	Бөрі-оғлан, Тоныкөк, Бүбі-бегім – үшеуі едел-жедел өсті. Ауыл балалары секілді олар да асық атып, ақсүйек ойнады. Қыр басына шығып, бес қаруын сайлана, арғымақ азбан аттарға мініп, жер түбіне жортқан қалың қолды талай мәрте қызықтап, көз қиығымен шығарып салды. Олар араға ай салып, жыл салып оралғанда қалың қолдың алдынан өкпесі күйе жүгіріп, алақайлап, олардың жеңіс шаттығын бірге салтанат етті. Үстілеріндегі құлын тайжақылары жалт-жұлт етіп, күнге шағылысып, бұрымдары бұлқынып, тұлымдары желбірей жүгірген балаларын көріп, Елтеріс Құтлық қаған мен Білге Тоныкөк оларды мақтан еткендей мәз болатын.

	– Тәңірім нәсіп етсе, оларды бір-бірінен айырмайық! – дейтін қаған.

	– Жаратқан, өзің жар бола гөр! – деп Білге Тоныкөк те басын изеп, қағанның ниетін құптай түсетін, – Бұлар бірге өсіп, бірге жүрсе, түркі төрін, елін алаңсыз жайласа, сіз бен бізде не арман болсын!

	Сондай бір кезекті жорықтан оралысымен, Білге Тоныкөк аруақтарға арнап ақсарбас сойып, қағанды, ханымдарды, еркіндер мен бұйрықтарды, тудындарды шақырды. Алқа-қотан ас үстінде ол:

	– Тәңірім нәсіп етсе, мен отымның алды, суымның тұнығы Бүбі-бегімді жас тегін Бөрі-оғланға атастырдым! – деді.

	Отырғандар түгел кеу-кеулеп:

	– Тәңір жалғасын, Тәңір жалғасын! – десті. Құтлық қаған мен бәйбішесі де қуанып:

	– Білге Тоныкөк біздің де көңіліміздегіні айтты, Тәңір тілеуін берсін, ұзағынан сүйіндірсін! – деді.

	Олар ас үстінде отырғанда солтүстікте Ханғай тауды жайлаған қалың жылқылы тоғыз-оғыздардан көріпкел келді. Ол тоғыз-оғыздардың өзінен қаған сайлап, шығыстағы қытандарға Тоңра-Сем, түстіктегі табғаштарға Құғ-сеңүн деген елшілерді жіберіп, оғыз, қытан, табғаш болып үш жақтан Түркі-есір елін біржолата жоюға қам жасап жатқанын айтты.

	Елтеріс қаған қабағын түйіп ойланып қалды:

	– Біз қауіп-қатердің бәрі оңтүстіктен бола ма деп, табғаштардан сақтанып жүргенде ту сыртымыздан ірге жауларымыз да қарап жатпаған болды ғой, – деді.

	– Шынымен аса сақтанатын жағдай екен, ірге жауларымыз табғаштармен біріксе, біздің өріс-қонысымыз тарылады. Барар жер, басар тауымыз қалмайды. Өйтсе құримыз, – деді Елтеріс Құтлық қағанның Бөгчор деген інісі де:

	– Сырымызды білетін жақсы ағайын іргемізді жалаңаштап кетсе, онда Көк тәңірінің өзі де бізге болыса алмас! – деді Баға Теңіркен шад.

	Ағайынды үшеуі сөйлеп болғанша отырғандардың ешбірі жақ кірісін ашпады.

	– Оларды бір-бірімен күш біріктірмей тұрғанда жеке-жеке жәркемдеп жіберейік, – деді еркіндердің бірі.

	– Алдымен оғызды, одан соң қытанды алайық, – деді бір бұйрық.

	– Жан-жаққа шашатын қалың қолымыз тұрған жоқ. Табғашпен арамызды қараусыз қалдыра алмаймыз. Қай жаққа қанша қол аттандыру туралы әлі де ойланайық, – деп Елтеріс Құтлық қаған Тоныкөкке қарады.

	Тоныкөк асығыс шешім қабылдамайық дегендей басын изеді.

	– Бір жөні болар, асып-саспайық, – деді.

	Солай деуін десе де түні бойы мазасы кетті. Айтып-айтпай, азғана қолмен жан-жақтан анталаған жауға қалай төтеп береміз деп басы қатты. «Батыстағы қара түркеш халқы неғып жайдан-жай жатыр екен? Олар бәрінен бұрын табғаштардың жетегіне тез еріп кетуші еді. Егер мына үшеуіне Түркеш қосылса, онда Түркі мемлекеті расында құриды. Жаудың осалы болмайды. Солтүстік – біздің табан тірер тиянағымыз. Он оқтардың көбі әлі де тибет құрсауында. Қытандар – табғаштармен шырмалып қалған ел. Ертеден бірде тату, бірде қату олар бізге де жақсылық жасай қоймас. Оларға түбін қуғанда Табғаш жақын болар. Сондықтан азғана қолмен өзім барып, тоғыз-оғыздарды бағындырып, олардың өріс-қоныстарына ие болайын. Өтүкен жынысы – ата-бабамыздан өз жеріміз. Онда отырсақ, түркі халқы үркін-қорқыннан, жаугершіліктен аман болар. Ел іргесі сөгілмес», – деп ойлады.

	Осы ойларын ертемен Елтеріс Құтлық қағанға барып айтты. Қаған да түнімен ұйықтамай тықыршып отыр екен.

	– Солтүстіктегі тоғыз-оғыздарға мен өзім барайын, менің қарамағыма сығайланған екі мың қол берсеңіз! – деді.

	Қаған оның өзім барам дегеніне сәл-пәл абыржып қалды.

	Тоныкөк сонда да алды-еркіне қояр емес.

	– Қаған ием, солтүстікке мені жіберіңіз. Ол жақтың жол сырын жақсы білемін. Бір кезде мен одан да ары сырендалардың үстіне қол бастаған едім. Сонда оларды жеңіп, оғыз бен сыр-ендалардың ағамандарын алдыма салып айдап келгенмін.

	– Онда олардың сенен жүрегі шайлыққан екен. Бұл жолы тағы барсаң не жаны қалар дейсің.

	– Бұлар бұрыннан үйреніскен жау ғой, аңдығаны – біз. Олар табғаштардың дәмін татқан емес. Бізден солар жақын секілді. Табғаштар өздерін үйіріп әкеліп, тас қамалына бір тоғытса, бізбен жылап көрісер еді.

	– Иә, олар оны түсінгенше тағы талай ұрпақ жер таянар.

	– Сондықтан оларды білектің күшімен, найзаның ұшымен телім қып алуымыз керек. Сосын кімнің құзырына кірсе, соның сөзін сөйлейтін болады.

	– Саған екі мың қол жете ме? – деді Елтеріс Құтлық қаған сақалын саумалап отырып, – Байқа, тоғыз-оғыздар олар да бөрі. Бөрі бөрімен байқап алысар болар.

	Тоныкөк:

	– Түсіндім! – деді.

	Келесі күні түн ішінде екі мың атпал азаматты ертіп, солтүстікке суыт аттанып кетті. Күн-түн қатып жүріп, он күннен соң Қара қорымға жетті. Одан Көк-өңі суын өрлей, Өтүкен жынысына қарай тартты. Тоғла өзенінің бойына келгенде қарауылдары күні бұрын хабарлап үлгергендіктен, тоғыз-оғыздар үш мың атты қолмен өгізге арба шегіп, қарсы шықты. Арбалы өгіздер қосынның алдын бастады. Сіресіп, шеп болып ұмтылған оғыздар тым айбатты еді. Олардың дабыл-сырнайларының үні жер жаратын. Тоныкөктер тек салт аттылар еді. Өгіздегі арбаларға ұзын сидалар орнатылып, үстінде жақ тартатын көземелері, үлкен малта тастарды ататын атқылары бар еді. Солай қаруланған оғыздар жақын келгенде жолатар түрі болмады. Үлкен жебелер мен атылған ауыр доптар Тоныкөкті бір адым алға бастырмады.

	– Сендер олай-былай ойқастап, олардың алдынан өтіп тұрыңдар. Қанша оғы, тасы болса да таусылар, – деді. Күннің кешкіргенін күтті. Қараңғыда оғыздар өгіздерімен тым алысқа ұзай алмас еді. Кешкісін Тоныкөк алыстан атой беріп:

	– Сендер бағыныңдар, жолымызға бөгет болмаңдар! – деді. Оғыздар ерегесіп оған аузына келгендерін айтты.

	Сайқымазақ қылды. Тоныкөк оған ашу шақырмады.

	– Ендеше, өз обалдарың өзіңе! – деп езу тартты. Оларды алдарқата тұрып, ай қараңғысында арт жақтарынан атой берді. Нағыз қызыл қырғын, айғай-сүрен басталды. Оғыздар көп болғанымен бұлардың оңды-солды соққысына төтеп бере алмады. Артымыздан көп қосын келіп қалған екен деп ойлаған олар айғайды естіген жерден есі шықты. Арбалы өгіздерін қалай айдарын білмей сасқалақтады. Сол сәтте түріктер оларды оңдырмай соқты. Оғыздар Тоғла өзенінен өтіп, қашып кетпек болған жерінен көпшілігі өзенге тоғып өлді. Қалғаны жаяу-жалпы қалып қырылды.

	Оғыздар мен сыр-ендалардың жеріне қол бастап келген Аба Тархан Тоныкөк екенін білгенде оғыз қағанның елі тайлы-тұяғымен оның алдынан шығып, кірім болды. Аманатқа ұл-қыздарын берді. Тоныкөк Өтүкен тауындағы оғыз қағанның ордасын алып, табғаштарға сатылғаны үшін оның басын кесті. Бұйрықтарын да, еркіндері мен тұдындарын да қойдай қосақтап бастарын кесті. Жұртты жиып:

	– Біз – бір туған бауырмыз. Көк бөрі – киеміз, Тәңір – иеміз болған, еншісі бөлінбеген елміз. Солай бола тұра сендерге бізден табғаш, Қытан жақын болды ма? Қай атаннан олармен бірге туған едіңдер? Көрші отырған сыр-енда, олар да бөлек жұрт емес еді. Бәріміз бірге Алтайда туып-өскен едік. Анамыз Алтай еді. Талай жыл біз ел шетінде, жау өтінде жүргенде сендер май ішінде бүйректей болдыңдар. Сендерге нағыз жау жау емес, жау біз болдық. Бір күн тізе қосып, ақыл құрап көрмедіңдер. Тым болмаса тыныш отырмадыңдар. Жау жағадан алғанда, бөрі болып етектен алдыңдар. Түркі-есір жерінің ертеңін, бостандығын ойлап, бар қиындықты желкеміз қиылғанша біз көтеріп келеміз. Бұлар елге қалқан, жерге қорған болып келеді деп не қол, не бір жабағы тай беріп көрдіңдер ме? Сонда біз құрысақ, құл болсақ, сендердің жерлерің кеңи ме? Бізді құртқан Табғаш қаған сендердің бастарыңа жұмақ орнатып қоя ма? Ақымақтар, сендердің көздеріңді шел басқан екен. Сендер аяқтарыңның басынан басқаны көре алмайтын қор болған екенсіңдер. Бұл сендерге берген Көк Тәңірінің жазасы. Енді естеріңді жиыңдар! – деді.

	Тоныкөк қайтарында тоғыз-оғыздар мен сыр-ендалардан неше мың жылқы айдап, жүздеген тұлып кептірілген сүрі мен құрт-ірімшік, киім-кешек, қымбат аң терілерін алып қайтты. Әскерге жарамды еркек кіндіктілерін түгел есепке алып, олардан арнайы қол жасақтады. Өтүкен жері, елі бұдан кейін Түркі қағанатына тән, оған қарсы келгендер алдымен Тәңірдің, одан соң қағанның қаһарына жолығады, басы кесіледі деп ашық айтты.





ҚҰЛАН ТАУДА ЕЛ ЖАЙЛАР




	Тоныкөк тоғыз-оғыздарды бағындырып, олардың ағамандарының бір бөлігін Құлан тауда отырған Түрік ордасына айдап алып келді. Елтеріс Құтлық қаған қосшыларымен оны күндік жерден қарсы ала шықты. Екеуі Қара-қия деген жерде аттарынан түсіп, үлкен қара астауға салынған піскен етпен, буырқанған бесті қымызбен күтілді. Астыларына аю маяуза, шынтақтарына бүктелген тері бөстек төсеніп, аңқылдаған дала желіне кеуделерін тоса, кең құлаштап желпіне отырып, әңгіме-дүкен құрды.

	Қаған:

	– Бөрі азығы мен ер азығы жолында деген. Сені күтіп ордада отырғанға тағат таппадым. Осы жолы алдыңнан өзім шығып күтіп алайын дедім. Кәнеки, кәделі дәмнен ала отыр, – деді.

	– Тәңір тілеуімізді беріп, тоғыз-оғыздарды тәубаға келтірдік. Бізге қарсы шығып, сыртымыздан орап кетпек болған қаскүнемдерді желкесінен бауыздадық, – деді Тоныкөк үлкен шара толы қымызды қос қолдап көтеріп жатып.

	Қаған мәз. Сақалын саумалап, қосшыларына мейірлене қарайды.

	– Мен бөріні бөріге бекер салған жоқпын. Білге, сенің бойыңда түріктің бөрілігімен қоса табғаштың түлкілігі де тұнып тұрған жоқ па? Олар сені сыралғы бөрі екен деп қалған ғой, – деп қарқылдай күлді.

	– Олар мені арс етіп алыса кетеді деп ойлаған шығар, – деп Тоныкөк те мәз болып отыр.

	– Япыр-ай, өздері неткен өлермен еді, – деп Баға Теңіркен шад басын шайқады. – Бетін ары қылсын, бұлар біріксе шынымен ырық бермейді екен.

	– Дер кезінде бастық.

	– Енді оғыз өз иелігімізде. Дегенмен, шайтаң аздырмайды деуге келмес.

	– Рас, рас, күнде төбесінен қарап отырмасаң, не істеп, не қойып жатқанын қайдан білесің? Оның үстіне сыр-енда қасында.

	– Бұл ойланатын жағдай екен, – деді Елтеріс Құтлық қаған бір қомданып қойып, қабағын түйе ойланып.

	– Ол жайын сізге өзім де айтайын деп жүр едім, түбі Сарыөзеннің сыртындағы үш тау бізге мекен болмас. Себебі, Табғаш іргелі ел, халқының саны да көп. Бір кезде олар тас қамалды ғұндардан тартып алған жерлерінің теріскейінен, ту алыстан орағыта салған еді. Енді олар өздері салған сол қамалдан алқып өтіп, Сарыөзеннің үлкен қолатына қарай лықсып келеді. Ата-бабаң түйе жайған боз қарағанды Ордоста ине шаншар жер қалмады. Енді ойлан, табғаштардың Сарыөзеннің ойы мен қырына күнде ат сабылтып жүргені тегін емес. Бұлармен жақын отырсақ, күнде жағаласып өтерміз. Жаугершіліктен көз ашпаспыз. Бәрінен бұрын бала-шағаның, кәрі-құртаңның мазасы кетер. Елеңдеп отырып ішкен-жегенің де бойыңа жұқ болмас. Оның үстіне жақын отыра берсек, табғаштар бектер мен бұйрықтарымызды өздеріне оңай үйір қылар, неше түрлі амалмен өздеріне қызықтырып қояр. Көзі қызыққан адам оларға тез бауыр басар. Табғашты күнде көріп отырса, біздің айтқан тәрбиеміздің де қайыры болмас. Алыс отырсақ, мәйегінен жарыр. Нағыз түрік болып туып, көзсіз батыр болып өсер. Бұлғақтауды білмес. Алдауға түспес. Біз, түркі халқы ата-бабамыздан қытаймен қоңсы отырып, жайсыз билікке үйір болдық. Жерімізден, төрімізден айырылдық. Түркі бектері, сарбаздары, біз Қара Нарынның қабағында отырып, бір жағынан жерімізді, бір жағынан халқымызды қорғап, күшімізді екі жаққа шашып, екі жаққа да алаңдап құр бекер қызылмай болып жүр екенбіз. Егер халықты, түркі ордасын Өтүкен тауына көшірсек, біз арттағы халықтан, түркі төрінен қам жемейміз. Онда тек салт атпен шығып жерімізді ғана қорғаймыз. Елге де елеңдемейміз. Хуанхэнің қыратында тұрып, табғаштарды жерімізге кіргізбей, өзіміз де ара-тұра олардың жеріне дендеп кіріп, тәубесіне келтіріп тұрамыз. Табғаш – үлкен ел, әркімге үлкендігін істегісі келер. Бірақ тентектен қорқар. Тентек болып тұрып ымыраға келсең, сені сыйлар. Сыйлай тұрып тағы да ырқына алғысы келер. Одан сақ бол. Ұзын арқан, кең тұсауына түсіп қалма! – деді Тоныкөк айтар ойын кеңінен толғап.

	– Сенше орданы, ел-жұртты Өтүкенге көшіргеніміз жөн бе? – деді Елтеріс қаған оның ойын нақтылай түсіп.

	– Иә, – деді Тоныкөк тоқ етерін айтып, – Түркі-есір елі Өтүкен қойнауында отырса, елде мұң жоқ!

	– Табғаш шегінен алыстап кетсе елге қиын болмай ма, киім-кешек пен арпа-бидайды, құрал-сайманды қайдан аламыз? – деді еркіндердің бірі.

	– Кейін Табғашпен қарым-қатынасымызды жақсартып, Өтүкен жерінен керуен аттандырып қойып отырсақ, сол жетпей ме! – деді қаған.

	– Ол жақтың қысы қатты, қары қалың болар, – деді тағы бір тұдын.

	– Мұнда көрген тірлігімізді онда да көре аламыз. Таулықыратты жердің қысы жылы. Жазық жер жалтаң болар. Жалтаңның боран-шашыны да көп болар. Өтүкен жынысы ертеден мал-жанға жайлы. Қыстанқысылмай шығатын жер сол. Ол жерді қазір де тоғыз оғыздар жайлап-қыстап отыр. Жері күнгей, қара сірік. Жазы салқын-сабат. Ханғай мен Алтай арасы өз жерің. Ендеше, түркі біткен, Хуанхэнің кемеріне, Қара Нарынның қабағына тығылғаннан не таптың?

	Ордостағы жер дауын қояйық. Ол енді бізге қыстау, мекен болмайды. Оны Табғаштар осы алғаны алған. Бұйыртса, қалғаны да жетер! – деді Тоныкөк.

	– Аба Тархан, ол айтқаныңыз жөн ғой. Десе де ата-баба аруағы алдында не дейміз? – деді Бөгчор қамшысын таяна отырып.

	– Ордостанбас тартуымыз ата-баба аруағы алдында бетке салық болса да ұрпақ үшін игілікті іс болмақ.

	– Қалай игілікті болмақ?

	– Бүгінде азғана түрік адыра қалған сол қоныс үшін қырылып-жойылуға айналған жоқ па?! Табғаш тіс-тырнағы тиген жерден айырылушы ма еді!

	– Кезінде ғұн тәңірқұты қытанға жақсы атын, ханымын қиғанда бір сүйем жерін қимаған екен!

	– Иә, сол қимаған жері мынау жатқан Ордос пен Шұғай құзы екен. Біз Табғашқа Ордосты берсек те, Шұғай тауды бермейміз. Оларды Сарыөзеннің сыртына енді жібереді екен демеңдер.

	– Болды, кетсе кетсін! – деді Елтеріс Құтлық қаған, – бұл Табғашпен алыстан сыйласып, бейбіт, берекелі өткенге не жетсін.

	– Бейбіт өтуге қойса өтерсің. Қоймаса не етерсің? – деді Бөгчор.

	– Табғаш менмендігін қойса, түрік өнбес дауын дауламаса, береке-бітім болар! – деді Тоныкөк.

	Осы сөзден соң бәрі де үнсіз отырып қалды. Қымыз ішіп, ет жеді. Кекірелеп тойған кезде алқалы жұрт қайтадан Тоныкөктің аузына қарады.

	– Түркі елі, төрі мәңгілік болсын десек, Өтүкен қойнауына кетуіміз керек, – деді Тоныкөк өз ойын тағы да шегелеп.

	– Аба Тархан Тоныкөктің бұл ойын мен де құптаймын, – деді Елтеріс Құтлық қаған сақалын саумалап, жасындай жарқылдаған аялы көздерін алысқа тігіп, – Түркі халқы етек-жеңін жиятын уақыт жетті. Елу жыл Табғаш қағанға кірім болып, тұрғанда оларға тым жақын қонып, үйір-айқас болып кеткеніне өкінген еді. Артымызда қаншама жер жатса да ентелеп барып олардың әдейі құрған тұзағына түсе бердік. Түркі қағанатының жері кең. Шығыста Қыдырхан тауынан, батыста Темірқапыққа дейін, теріскейде Байкалдан, түстікте Шұғай құзына дейін біздің жеріміз. Ендеше түркі төрін, ордасын елдің ең оңтүстігіне тігіп, табғаштармен күнде жауласып отырғаннан не ұтамыз? Біздің Табғаштан басқа ісіміз жоқ па? Батыстағы он оқтар, түркештер, теріскейдегі қырғыз бен тоғыз-оғыздар, шығыстағы қытандар тұрғанда орданы не Алтай тауына, не Өтүкен қойнауына тігіп, іргемізді бүтіндеп, белбеуімізді бекітуіміз керек. Әйтпесе желге ұшқан қаңбақтай Хуанхэнің қырында, Қара Нарынның қабағында жүргеніміз жүрген. Бүйтіп жүрсек, орда орнықпайды. Орда орнықпай, ел оңалмайды.

	– Жөн, жөн, – деді қағанды қаумалай отырған еркіндер мен бұйрықтар, тұдындар түгел мойынсал болып. Олардың арасынан кейбіреулері тіпті:

	– Аба Тархан алысты болжайды екен, біздікі білместік болды, – десіп жатты.

	– Дегенмен, мұны осында отырып, ат төбеліндей адам ғана шешкендей болмайық. Ертең жиырма төрт тайпаның ақсақалдарын түгел шақырып, олардың да талқысына салайық, – деді Тоныкөк.

	– Салсақ салайық. Бірақ ақсақалдар да алабөтен пікірде болмас, – деді қаған. Қолындағы шара толы қымызды басына бір-ақ төңкеріп, сарқынын жерге төкті. Ұзын қияқ мұртын жан-жағына жапыра сипап, кісесін буынып жараған аттай шүйіліп, тықырши бастады.

	– Кәне, арландарым, қарындарың тойып, шөлдерің қанса жүрелік! – деп орнынан түрегелді. Қосшылары мен ағамандары да лап етіп атқа қонды. Алда Қытан жорығы тұр еді. Қытандар осы кезде Оғызбен, Табғашпен бірігіп, Түрік қағанына қарсы қол сайлап жатыр еді.

	Елтеріс Құтлық қаған мен Тоныкөк жол бойы шығыстағы қытандарға қарсы соғыстың мән-жайын ақылдаса отырып, Құлан таудың теріскейінде отырған ордалы қоныстарына жақындады. Бұл бір шыбын-шіркей басылған жайма-шуақ жаз айы еді. Мал қоңды, ел қабағы жадыраңқы болатын. Құлан таудың жоғарғы сала-саласынан төменгі етегіне дейін киіз үймен отырған елдің есебі жоқ еді. Шілікті, боз талды өзен бойларында сабаттаған қалың жылқы, күреңшелі қия беттерде үйездеген қора-қора қой жатыр. Қаған ордасы ауыл маңынан аулақ сонаудағы жүрекше тепсеңге тігіліпті. Оны қоршай бұйрықтар мен еркіндердің, тұдындардың және қосшылардың үйлері, ту сыртынан күзетшілер мен қарашылардың ебтері мен күрендері тігіліпті. Одан төмен арбалар доғарылған. Арбалардан төмен қолөнершілер мен ұсталардың ауылы. Оның бір шеті – қалың киіз үйлерден, жер төлелерден, ағаш күркелер мен итарқа қостардан тұратын бас-аяғы қырық көген бойындай шағын базар. Онда Қытайдың, Қотанның жібек маталары, Қашқар мен Иран кілемдері, Румның, Нишапордың асыл тастары, Үнді әшекейлері, тот баспайтын асыл кездіктер мен қылыштар, дәрі-дәрмектер мен ине-жіптер, тағы сол сияқты ұсақ-түйектер сатылатын.

	Екеуі оңаша қалғанда қаған Тоныкөкке:

	– Аба Тархан, сен айтшы, Құлан тау мен Бөрілі, Шұғай құзы кісі қиып кететін жер ме? – деді.

	– Несін айтасыз. Мынандай мамырстан, бейбіт күн баста бола берсе ғой, түркі халқы өз төріне өзі ие болып отырса ғой, – деді Тоныкөк, – Бірақ Табғаш бектерінің көз сұғын қадағаны – бізге өріс-қоныс болған, жаз жайлау, қыс қыстауымыз болған айналдырған осы үш сораң. Кезінде Хан патшасы қырық түмен қол жіберіп, ата-бабамызды теріскейге қуғанда бізге көп көргені де осы үш сораң еді. Содан бері осы үш сораң сорымызға айналды. Шынымды айтсам, менің де бұл мекеннен кеткім жоқ. Үш таудың бөктерінен үш үлкен аймақ құрып, елді отырықтандырсақ, мынандай базарды одан ары кеңейтіп, төңіректің төрт бұрышымен тату өтсек, біз де ел қатары күн көрсек, оның несі жаман? Табғаш қаған өлді, орнына әйел патша отырды. Ол, өте зұлым, қанішер әйел. Ол кек алуды ойлап отыр. Түркі-есір елін, төрін біржолата жойып, бұл жерлерді бұрынғыдай Табғаш қол астына қаратқысы келеді. Тағы да айтам, түркі халқы аз халық, оның үстіне соңғы елу жылда тіпті азайып, азып-тозып барамыз. Себебі не? Себебі, Табғашқа тым жақын отырғандықтан, іргеміз тиіп тұрғандықтан, олармен көп соғыстық. Қырылдық. Екіншіден, тым жақын отырғандықтан халқыңның жартысы Табғашқа кірім болып, сіңіп, жоқ болып кетті. Осыдан соң табғашпен ет пен сүйектей біте қайнасып кетемін демесең, ұрпағым Сарыөзен мен Көкжайықты жағалай қара сирақ болып, кеме сүйреп, күн көрсін демесең, бұл жерден ертерек ірге көтергеніміз жөн.

	– Жетер енді, жетер. Жеріне жеткізіп айттың Білге! Биыл қыс аманшылығын берсе, келер көктемде бүкіл Түркі жұртын Өтүкенге өзің баста! – деді қаған.

	Екеуі ат үстінен қол алысып серттесті.

	Үш күннен кейін Түліс Түріктегі жиырма төрт тайпаның ақсақалдары Құлан тауда бас қосып, елді солтүстікке көшіру жайын ақылдасты.

	Ақсақалдар көп толғанып, ақыры Елтеріс Құтлық қаған мен Тоныкөктің пікірін құптады.

	Сол жылы қыста түріктер шығыстағы қытандарға қарсы жорық жасап, олардың қолын күйрете жеңіп, қыруар мал-мүлкін барымталап алды. Олардың атпал азаматтарын айдап әкеліп, құл есебінде істетті. Қытан ханы Ли Цзиньжоң Табғаш қағанды барып паналады.

	Түріктердің Қытанға қарсы жорығы сәтті болғанымен, сол жылдың50 қысында Елтеріс Құтлық қаған алпыс жасында шұғыл ауырып дүниеден өтті. Оның сүйегі тірісінде өзі көзінің қарашығындай қорғаған Бөрілі тауға қойылды. Ол Құлан тау мен Шұғай құзының ортасындағы тау еді. Елдер оны осы тауларын қимай қалды десті. Ол қайтыс болғанда Түркі жұрты түгел қаралы күй кешті. Шұғай құзы мен Бөрілі, Құлан тау түгел күңіреніп тұрғандай сезілді. Тоқсандағы қариядан тоғыздағы жасөспірімге дейін ендігі күніміз не болар деп қайғы-қасірет шекті. Түркі халқының бұл қайғысын басқа ешбір халық олардың өзіндей түсінбес еді. Қариялар бүйірін таяна аһ ұрса, жастар жер бауырлап жатып жылады. Жиырма төрт тайпаның ағамандары мен алыстағы Он оқ халқы күн құрғатпай «ой, бауырымдап!» келіп жатты.





ПАТШАЙЫМ ТАҚҚА ОТЫРДЫ




	Елтеріс Құтлық қағанның қайтыс болғаны туралы хабар Табғаш ордасына жеткенде Даминьгоң сарайы бұл хабарды үш күн қатарынан тойлады. Уәзірлер мен санғұндар, орда ұлықтары асып-төгіліп, Құтлық қағанның өлімін салтанат етті. Біреулер:

	– Түркі қағанатының бағы қайтты, айбарынан айырылды! – десе, біреулері:

	– Одан мұрагер екі бала қалды, бірақ олар әлі жас, мемлекет басқара алмайды. Оларды алдап-сулап өз жағымызға тартайық! – деді. Тағы біреулер:

	– Тартып алып қайтесің. Сол екі ұлының арасына іріткі салып қойсаң, түркі халқы өзінен-ақ іриді. Мұндай орай табыла бермейді! – десті.

	– Терістіктегі ең үлкен жау – түріктер, егер түріктер тыншыса, Тибет пен Корей қайда барады дейсің! – деп У-Мэй ханымның да жаны жай тапқандай болды. Ел іші мен сыртында өзіне қарсы күштердің бүлігі тыншығаннан кейін, ол төртінші ұлы Ли Даньды патшалық тақтан тайдырып, орнына өзі отыруды ойлады. Осының алдында ғана Ли фамилиялы төрелер түгел өзіне қарсы болғанда бұл олардың әптігін басу үшін Ли Даньды патша тағына отырғызып, мемлекет ісін өзі біліп жүргізіп келген еді. Енді қараса, ел іші-сыртында өзіне қарсы күштер қалмағандай. Оңтүстікте Чуй Цзинь-ие бастаған бүлікшілер тынышталды. Елдің бүкіл аймақтарындағы өзіне қарсы Ли фамилиялы төрелер астанаға шақырылып, бастары алынды.

	Сырттағы белдеу жау – түрік Елтеріс Құтлық қаған өлді. Даминьгоң сарайындағы өзге ұлықтар оның қулық-сұмдықта алдына жан салмайтын тарландығына таң қалды. Ендігі жерде ешкім де одан қулығын асыра алмасын білді. Білді де жүректері шайлықты. Көріп отырған жайбарақат тірлігін, қара басының қамын күйттеді. Сол үшін бұдан былай ханымның өзіне сүйеніп күн көруді ойлады. Қалайда оның көңілінен шығатын бірер іс істеп, көзге түсіп қалуға тырысты.

	Ол кезде ордада У-Чэнцы деген бір ұлық бар еді. Ол көптен бері ханымның көзінде болса да көңілінде болмай, бағы жанбай жүрген-ді. Ол бір күні Юньчжоу аймағындағы бір туысым Лосуй өзенінен тауып алыпты деп, бетінде «Бүбі ана жерге түсер, өле-өлгенше ел билер» деген жазуы бар ақ малта тасты ордаға алып келіп, У-Мэй ханымға көрсетті. У-Мэй ханым тастағы жазуды У-Чэнцы өзі адам жалдап, арнайы шеберге жаздырғанымен жұмысы болған жоқ, тек көктен тілегені жерден табылғандай қуанды.

	У-Чэнцы:

	– Пірім, қараңызшы, мынау заманның заманынан бері су түбінде жатқан тас екен. Соған қарағанда Сіздің патша болып, ел билеуіңіз Көк тәңірінің қалауы болса керек! – деді.

	– Соны демейсіз бе, мынау өте нысаналы тас екен. О заманда, бұ заман, мұндай кереметті кім көрген! Аспан Тәңірі, адамзат, Киелі Жер-су Сіздің патшалық таққа өзіңіз отырып, мемлекет басқаруыңызға белгі беріп тұрғандай, – деді уәзір Ли И-фу.

	Одан қалыса қойғысы келмеген Шуй Цзинзоң тасты қолына алып:

	– Пай, пай, пай! Неткен ғажап бұл!? Тәңірдің қалауы осындай болып тұрғанда қараша халық баяғыдан қайда қарап жүрген? Ендеше бұл тастың кереметін жүміле жұртқа тезірек паш етейік! – деді.

	– Олай болса бұл тасқа мен «бао ту» – «киелі белгі» деген ат қойғым келіп тұр, – деді У-Мэй ханым беті бал-бұл жайнап. Отырғандар:

	– Ойбай-ау, несін айтасыз! Дәл таптыңыз! – деп жапырылып қалды. У-Чэнцы көзіне әдейі жас алып:

	– Осы тасты жолықтырған Тәңір иеме мың да бір шүкіршілік! – деп өлердегісін айтты.

	Сол күннен бастап У-Чэнцының бағы жанды. Ол У-Мэй ханымның көзінен де, көңілінен де таса қылмайтын адамына айналды. Көп өтпей мағырипат істеріне жауапты оң қол уәзірі болып тағайындалды. Ол осы аралықта киелі тастың табылғаны және оның бетінде не деп жазылғаны туралы жер-жерге құлақтандыру таратып, хабарлама жаздырды.

	Ол бұл іспен әбігер болып жатқанда онымен қара таласқандай болып будда монағы Фа Мин мен У-Мэй ханымның көңілдесі Пэн Сяобао әлдеқандай бір будда тәпсірін қолдан жазып, ханымға тапсырды. Олар ұсынған бұл тәпсірде У-Мэй ханымды Бурхан тәңірінің еркімен бұл дүниеге иелік ету үшін келген, ол болмаса Таң мемлекеті құриды, жер бетінде пәле-қаза көбейеді, ақырзаман орнайды деп жазылған еді. Бұл да ханымның көңілінен шықты.

	Көп өтпей жазалаушы ұлық Фу Иоу-и Гуанчжоу аймағындағы тоғыз жүзден астам адамның қолы қойылған мәктүп әкеліп тапсырды. Ол мәктүпте қол қойғандардың бәрі У-Мэй ханымның патшалық таққа отыруын бір ауыздан талап етіпті. У-Мэй ханым хатты көріп, «бұқара жұрттың қалауы осылай болса, мен қайда барамын» деп одан ары марқайды. Фу Иоу-иді ең сенімді адамдарының бірі санап, оның да мансабын аяқ астынан жоғарылатты.

	Осы оқиғадан соң Табғаш елінде У-Мэй ханымның тезірек патшалық орынға отыруын талап еткендердің қатары күн өткен сайын көбейе түсті. Әскери сардарлар мен орда ұлықтары, ван-гуң ақсүйектері, алыс-жақындағы бұқара жұрт, бұратаналар мен будда монахтары болып ұзын саны алпыс мыңнан асты. Тіпті қуыршақ бала патша Ли Даньның өзі де бопсаға шыдай алмай анасынан өзіне «У» лақамын беруді өтінді.

	У-Мэй ханым осыншама жан-жақтылы дайындықтан соң, түрікше барыс жылы, табғашша Ұлы Таң патшалығының Тяньшоу жылнамасының бірінші жылы51 Чань-Аньдағы әйдік Цзытянь мұнарасына шығып, мыңдаған халықтың алдында өзін патша деп жариялап, табғашша Таң мемлекетінің атын Чжоу деп өзгертті. «Чжоу» – оның өз әулет есімі еді. Содан бастап У-Мэй ханымды жұрт У-Цзытянь патшайым деп атады. Сөйтіп, ол иісі Қытай тарихындағы ең алғашқы және бірден-бір әйел патша атанды.





ӨТҮКЕН ЖҰРТЫМ ҚАЙДАСЫҢ




	Қоян жылының көктемінде түріктер тайлы-тұяғы қалмай Сарыөзеннің бойындағы үш тауға қош айтып, солтүстікке – Өтүкен жынысына қарай көшті. Көктемде қар көбесін қуалай көшкен қалың ел Бөклі шөлінен қиналмай өтіп кетті.

	Құтлық Елтеріс қағанның жеті және алты жастағы екі ұлы Бөрі-оғлан мен Күлтегін әкелерінің сүйегі қалған Бөрілі тауды қимай, арттарына жалтақ-жалтақ қарап, оған деген сағынышы мен өксіктерін ішінде тұншықтырып, ел қатары кете барды. Олар шынымен әкесіз, нақ жетім қалғандарын осы көштің үстінде сезгендей болды. Себебі, ел-жұртты аузына қаратқан, айбатымен үйірген сол әкенің орны өгейсіп келеді. Әкелері бар кездегідей енді оларды көп ешкім аялап-үйіріліп кетпейтіндей. Есесіне елдің бәрі әкесінің інісі Бөгчорға көбірек аунап, соның айналасына топтасатын болған.

	Бөрі-оғлан жанасалай беріп, шешесінің жүзіне қарады. Баяғыдан қалай байқамаған – әкесі қайтыс болғалы шешелері ойсоқты болып, едәуір жүдеп-жадап кетіпті.

	– Тәңірім-ау, бұл не себептен? – деді Бөрі-оғлан өз-өзіне күбірлеп.

	– Албаты елірмей, атпен қалай болса солай шапқылай бермей шешеміздің қасында болайық, – деді ол інісі Күлтегінге. Күлтегін ағасының сөзін еш жырмайтын. Ақылға біткен сабырлы көзқарасымен Бөрі-оғланның бетіне ойлана қарап:

	– Мақұл! – деді. Сосын екі шешесінің қасынан ұзап ешқайда кетпеді. Үлкен телеген арбаның қасында шешелерінің қас-қабағын бағып жүріп отырды. Бір ай бойы солтүстікке беттеген көш ақыры Орхон, Тула өзендерінің бойына жетіп дамылдады. Түркі қағанатының ордасы Орхоннан өтіп, Өтүкен тауының қойнауына тігілді. Жұрт биені байлады, қазықты майлады. Айғырдың жаясы мен ұмасына май жақты. Сол жерде жиырма төрт тайпаның ақсақалдары бас қосып, ұлы жиын өткізді.

	Жиында түркі қағанының тақ мұрагерлігі талқыланды. Ақсақалдар Түркі қағанатын қайтадан құрған, бір көк тудың астына біріктірген Елтеріс Құтлық қағанның ұлдары Бөріоғлан мен Күлтегіннің біреуі жетіде, біреуі енді ғана алтыға шыққандықтан, қабырғасы қатпаған жас болғандықтан, ел билігін уақытша Елтеріс Құтлық қағанның өзінен кейінгі інісі Бөгчорға беруді ұйғарды. Бөгчор жастайынан Елтеріс Құтлықпен бірге өскен, бір апанның бөрілері болғандықтан, бірінің жайын бірі жақсы білетін. Ағасының ойын, арман-мұраттарын өзіндей түсінетін. Екеуі бір отбасында асыр салып, інілері Баға Теңіркен-шадты қастарына алып, жастайынан асық атып, аң аулап, арысқа түсіп өскен. Өсе келе әкелері оларды соңынан ерте жүріп талай соғысқа кірген. Айшылық алыс сапарларда ат арып, тон тозған кездері де болған. Соның арқасында олар бәріне шыдамды, шымыр болып өсті.

	Бәрінен бұрын түркі халқы ел болып еңсесін көтеруі, бір тудың астына бірігуі, елге кеткен есесін қайырып, айбатын асырып, «Мәңгілік ел» құруы керек дейтін асқақ арман үшеуінің де жүрегіне ортақ ұялаған еді. Сол себептен қағанаттың ақсақалдар алқасы бір ауыздан Бөгчорды қағандыққа көтерді. Бұған Тоныкөк те қолдау білдірді. Бұл түркінің атадан жалғасқан заңы еді. Аға өліп, балалары жас болса, қағандық орынды інісі басатын. Сосын інісі қартайса, не қайтыс болса, тақты қайтадан аға баласы басатын. Сол жиында Білге Тоныкөк Бөгчорды қағандық таққа көтеріп тұрып:

	– Түркі халқы бұдан кейін Өтүкен қойнауында отырса, елде мұң жоқ! – деді. – Түркі бектері, халқы, естеріңде болсын, түстікте Шұғай құзына, Төгулге, тіпті тоғыз-ерсенге дейін біздің жеріміз. Бірақ, ол жерде қантөгістен көз ашпадық. Біреулер бізді Табғаш қағанның асыл қазынасымен қызықтырды. Жақын жүрсең жақсы ақығын берер, жырақ кетсең жаман ақығын берер деп азғырды. Сонда түркі халқы, елі тек Табғаштың ақығы үшін, жарылқауы үшін өмір сүрмекпіз бе! Біліксіз, санасыз кісілеріміз сол сөзді естіп Табғаш қағанға жақын барып, көп қырылдық. Халқымыздың жартысын табғаштар өз ішкі жақтарына айдап алып кетті. Оларды әлі күнге қайтарып ала алмай отырмыз. Табғаштың іргесінде, қол астында отырсаң, түркі халқы, құрыдым дей бер. Соны ойлап мәңгілік ел болар, төр тұтар жерге жеттік. Енді осы жерден керуен аттандырып қойып отырсақ, сол да жетер. Осында жетіп, марқұм Елтеріс Құтлық қағанның ісін жалғар, мұратын мұңдар, талай қанды қасап шайқаста артынан ерген інісі Бөгчорды қаған көтердік. Түркі халқы, елі, ендігіде алған бетінен қайтпай, ата-бабалар жолымен жүріп, Түркі төрін, қағанатын қайтадан құдіретті етейік! – деді.

	– Қайтадан қалың қолымыз, алтын ордамыз, құдіретті

	Төріміз болсын! – деді ақсақалдар.

	Осылай деп жұрт Бөгчорды ақ киізге салып ұлықтады. Өз кезегінде Бөгчор да жұрт алдына шығып, бұрынғы өткен ата-бабалар жолына адал болып, аға аманатын ақтайтынын, одан қалған екі тұяқ Бөрі-оғлан мен Күлтегінге өз балаларындай қарайтынын, күндердің күнінде олар қабырғасы қатып, белі бекіген есті азамат болған кезде тақты өздігінен түсіп беретіндігін жария етті.

	Оның шын жүректен тербеген сөздерін естіп ақсақалдар:

	– Бәрекелді! – десті.

	Аба Тархан Тоныкөк қағанның сөзі аяқталған соң тағы да ортаға шығып:

	– Жарандар, бүгін біз екі үлкен тарихи оқиғаның куәсі болдық. Оның бірі – ордамызды Өтүкен қойнауына тіктік. Өстіп Түркі халқы мәңгілік ел құрар, төр тұтар жер ортасы көктөбесін тапты. Енді бірі – Елтеріс Құтлық қағанның ізін басар, ісін алға апарар өз қағанын ұлықтады. Аруақтар қолдап, Көк Тәңірі қорғаса, түркінің Бөрі иесі желеп-жебесе, ұлы аталарымыз Бумын, Істеми қағандардың кезіндегідей айбатты мемлекетті қайта құрып, сіздер айтқандай ордамызды алтынмен аптап, күймемізді күміспен күптеп, қолымызды жүз түменге әлі-ақ жеткіземіз! – деді.

	Сол кезде топ ішінен Күллі-чор ұшып түрегеліп:

	– Бұдан кейін қағанның атын Бөгчор емес, Қапаған қояйық, бұл оның кішкентай кезінде достары қойған ат. Мықты, өжет деген сөз, – деді.

	– Ол да жөн екен, ендеше қағанның аты Қапаған болсын, – десті ақсақалдар. Жиналған халайық:

	– Қапаған! Қапаған! – деп ұрандады.

	Сол күні ақбоз бие, ақсарбас қой сойылып, жиылған жұрт қоныс тойын тойлады. Олар Өтүкен тауының қойнауында, жасыл қарағайлардың етегінде, жұлдыздар жамыраған жаздың қара барқын кешінде маздап жанған оттарды айнала қара жорға биін билеп, тау – даланы тербеп, әуелете ән салды. Сол жерде той тойлаған қауымның арасында, екі құшағына ағасы Елтеріс Құтлық қағанның екі баласы – Бөріоғлан мен Күлтегінді алып, Қапаған қаған да бишілер мен палуандардың, сайқымазақтардың ойынына қызыға қарап, мәз болып тұрды. Сол кезде олардың дәл қарсы жағында Қапаған қағанның өз ұлдары Тоңа-тегін мен Инел-тегін де топ ішінде тұр еді. Олардың есідерті мынау болып жатқан асыр-сауыққа емес, әкелерінің өздеріне тым қарамай, есесіне Бөрі-оғлан мен Күлтегінді бауырына басып тұрғанына ауған еді. Олар әкелерін жақсы көретін. Ес білгелі әкелерінің әр қимылына еліктеп, ержеткенде әкелері секілді болғысы келетін. Енді, міне, әкелері қаған болғанда олардың да ерік-жігері тасып, жүректерін мақтаныш сезімі кернеді. Дегенмен, осындай қуанышты күнде әкелері оларға бірден құшақ жая қоймады. Керісінше, ағалары Құтлықтың балаларына жан тарта қалғаны түсініксіз болып тұр еді.

	– Сен естідің бе? – деді Инел ағасы Тоңа-тегінді жеңінен тартып, – әкеміз ержеткенде Бөрі-оғлан мен Күлтегінді қаған қыламын деді ғой.

	– Неге? – деді Тоңа-тегін түкке түсінбей.

	– Әкесі қаған болса, кейін баласы да қаған болмай ма? Әкеміз бізді қаған қылмай ана екеуінің біреуін қаған қылса, қайтесің? – деді.

	– Қойшы-ей, онда мына екеуі неге кеше ғана қайтқан әкесінің орнына қаған болмайды?

	Инел үндемей қалды. Десе де ішінен енді ғана лап етіп оянған қызғанышы жанын жай таптырар емес.

	Сол күннен бастап Инел ағасы екеуі Бөрі-оғлан мен Күлтегіннен бөлек ойнайтын болды. Бөрі-оғлан мен Күлтегін оларды қанша жақын тартса да, ана екеуі томсырайып жынысын қоспайтын болды.

	Бір күні Бүбі-бегім төбе басында бестас ойнап отыр еді.

	Инел мен Тоңа-тегін келіп, оған қарадай соқтықты:

	– Сен немене, кішкентай қатун болып алыпсың ғой, бізге неге бұртиып қарамайсың? – деді Инел.

	– Кім қарамай жүр, өздерің ғой бөлектеніп жүрген! – деді Бүбі.

	– Бәле, сен болашақ қатунмын деп қайқаятын шығарсың, кімнің кім боларын көрерміз әлі! – деді Тоңа-тегін.

	– Қалай болса, солай сөйлемеңдер. Қаған әкеме айтамын! – деді Бүбі-бегім.

	– Айта бер, ол – сенің әкең емес, біздің әкеміз.

	– Жап аузыңды!

	– Жапсаң жап! Пәлесін қарай көр өзінің! – деп Инел оның тастарын шашып, өзін еңіске қарай итеріп жіберді. Сол сәтте Бөрі оғлан мен Күлтегін де жетіп келді.

	– Сендер немене, әлдерің қаршадай қызға жететін болған ба! – деп Инелді жағынан салып кетті. Инел мұрттай ұшты. Бірақ тұра салып, қайта ұмтылды. Сол сәт Тоңа-тегін де інісіне көмекке келді. Күлтегін оны да тартып жіберді. Инел ашуланған төбеттей оптығып барып, жерден жуан тас алды.

	– Тасыңды таста! – деп айқайлады Бөрі-оғлан. Ол тастамады. Енді Бөрі-оғлан да қарап қалмады. Атылып барып оның қолындағы тасқа жармасты. Бірдемде жота басы қызыл-қырман төбелес болды да кетті.

	Бүбі-бегім қорыққанынан араша тілеп, төмен қарай жүгірді.

	– Араша! Араша! Аналар төбелесіп жатыр, араша! – деп жанұшыра жүгірген қаршадай қыздың дауысынан тұтас ауыл өре түрегелді. Белдеудегі атты жайдақ міне сала ұмтылған Күллі-чор тырағайлата шауып, төбе басына ең алдымен жетті. Күлтегіннен таяқ жеуін жесе де намысқа тырысып, қайта-қайта ұмтылған Инелдің бет-ауызы қызыл жауқын қан еді. Ал Тоңа-тегін мен Бөрі-оғлан манадан бірін-бірі ала алмай ырғасып тұрған.

	– Ту, не деген баласыңдар! Бұларың ел-жұрттан ұят қой!? – деп Күллі-чор аттан түсе жүгіріп, оларды айырып алды.

	– Бұлар өзі бастады Бүбі-бегімге тиісті! – деді Бөрі-оғлан ақталып.

	– Жетер енді! Қай-қайсыңдікі де жөн емес, бүйтсеңдер Киелі Тәңірдің қарғысына қаласыңдар, – деді Күллі-чор. Балалар бұл сөзден қатты қорықты. Іштерінен рас солай болып жүрмесін деп ойлады. Жол ортадағы бастауға беттерін жуып, үсті-бастарын қақты. Сосын бастары төмен салбыраған күйі еңселі ақ ордаға жақындады.

	Бұл кезде қаған Аба Тархан Тоныкөкпен және бір топ қолбасшыларымен алты дуандағы түркі бауырларын көшіріп алу жайын ақылдасып отыр еді.

	Есіктен сүріне-қабына кірген балаларды көріп:

	– Ал, батырлар, сендер ержетіп, күштерің таси бастаған екен. Ұрынарға қара таппай жүр екенсіңдер. Онда сендерді сүндеттеп, жау шебіне жіберейік! – деді.

	Отырғандар қыран-топан күлді.

	Ендігі сөзді Аба Тархан Тоныкөк алды:

	– Осынша төбелесетіндей сендерге не жетпей жүр, балалар?

	– Олар Бүбі-бегімге тиісті. Оны ұрып жылатты! – деді Бөрі-оғлан.

	– Ендеше, бәрің барып, Бүбі-бегімнен кешірім сұраңдар.

	Қыз баланы жылатқан жігіт-жігіт емес! – деді Тоныкөк.

	– Ол өзі сұрасын! – деді Қапаған орнынан атып тұрып, – мұндай бейбастақты тезге салмаса, түбі дұрыс болмайды!

	– Қаған, айтудай-ақ айтылды. Енді өздері де түзелер.

	Бұлар әлі бала ғой, – деді Тоныкөк.

	Қапаған қатты ашуға басып, «менен көресіңді көресің әлі!» дегендей Тоңа-тегін мен Инелге көзінің сұғын кезек-кезек қадап алды. Балалар асып-сасып, әкелеріне тағзым етті. Күллі-чор оларды сарайдан алып шығып кеткен соң Алты дуанға аттанар аламанның жайы жалғасты талқыланды.

	– Табғаштарға қарап қалған Алты дуандағы түркі бауырларымыз қиыншылықты көп көрді. Енді тілінен, ата салтынан айырылуға айналды. Бұрындары түркі елінің ел болып тұрған кезін көрген қариялардың көзі жұлдызғақтап сөніп барады. Үйірінен, түп қазығынан амалсыз адасқан, жат елде, жат жерде көгенкөз болған сол ағайынның жайы арқамызға аяздай батып келеді. Оларды әкеліп үйіріне, түпкі қанына қоспасақ, өмір бойы ішкен-жегеніміз бойымызға қонбас. Біздің бүйтіп ел болып, қағанат болып тұрғанымыздың да сәні келмес. Түркі халқын ірітпей, ыдыратпай, бір-біріне жатбауыр қылмай жиып ұстау, бір-бірінің жоғын жоқтап, мұңын мұңдау – ата-бабалар аманаты. Бір кезде ол ағайын күшпен ішке қаратылғанда алдынан шығып алып қалуға, түпқотара қайтарып келуге шамамыз жетпеді. Ол кезде өзіміз де бодан едік. Басымыз бірікпеген еді. Енді еңсеміз биік ел болдық. Алыстағы Он оқ пен Алты дуандағы ел бізге қарап, қашан бір шаңырақ астына бірігеміз деп аңырап отыр. Ендеше қу жанды олардан аяп қайтеміз?! Темірді қызуында соғып, осы келген орайда Табғаш қағанмен есеп айырысып алып, іргемізді бірақ бүтіндейік. Біздің оларға басқа талабымыз жоқ. Тек Алты дуандағы ағайындарымызды қайтарып берсін. Содан соң Шұғай құзы мен Құлантауға дейінгі жерімізге ие болсақ та жетер.

	Тоныкөк сөйлеп болып, «бұған не дейсіңдер?» дегендей жан-жағын қырағы көзімен шолып шықты.

	– Алты дуандағы елді қайтсек те көшіріп әкелерміз. Бірақ ата-баба жері Ордосты қайтеміз? – деді Қапаған.

	– Ол ертеден иісі түркінің, арғы сақ, ғұн бабаларымыздың қыс қыстауы еді. Сол жер үшін табғашпен сегіз жүз жыл соғысқанда шетінен бір сүйем жер ала алмадық. Өз жерімізді даулаймыз деп өзіміз жексұрын болдық. Бәрінен бұрын көп қан төктік. Қатарымыз сиреді. Пайдасынан зияны шаш етектен болды. Енді қайта-қайта тасқа шапқан қылыштай мұқала берер жайымыз жоқ. Қалсын соларға! Оның есесіне батысқа ойысып, Боғданың, Тәңіртаудың күнгейін Тибеттен қайтарып алайық. Түркі баласы Тәңіртаудың күнгейін қыстап, Теріскейіне малын жайса, мұртын балта кеспейді. Ұзын аққан Ертіс пен Іле, кең көсілген Кең-керіс, Шу мен Талас Түркі елін асырайды. Қазір шапқыншы көп. Біздің жерімізге көз сүзген бір Тибет, бір Табғаш емес, алыстағы араб пен жақындағы сасанидтер түгел қылышын қайрап отыр. Оның үстіне қымс етсе аяқтан шалған өз ішіңдегі ұсақ-түйек жауларың тағы бар. Әрдайым сергек, сақ болмасаң қай-қайсысы да қиын. Сол үшін ең әуелі елді ел қылатын, өнім беретін жұмысты істейік, – деді Тоныкөк.

	Қапаған басын шайқады. Амалсыз көнді. Отырғандар ең әуелі Алты дуандағы елді қайтаруға бел байлады. Кім қалай қол бастап, қай жақтан тиетінін ақылдасты.





ТАБҒАШ ҚОЛЫ ҮРЕЙМЕН КӨТЕРІЛДІ




	Бұдан соңғы төрт-бес жыл ұдайы ат үсті аламанда өтті. Қапаған қаған маңдай қолға өзі бас болып, екі қанатқа Күллічор, Баға Тәңіркен шадтарды салды. Тоныкөкті өз қасына алып, Сарыөзеннің солтүстік жағындағы Табғаш жатақтарын, әскери тұрақтарын шапты. Тасқын судай жөңкілген қалың қолдың алдында Қытайдың Ұлы қорғаны да бөгет бола алмады. Ордос пен Чан-аньды шаң қаптырған осынау бес жыл Қапаған қағанның Табғаш жеріндегі Түркі бодандарын қайтарып алуға жасаған орасан күш-жігері мен жанкешті соғыстарына толы болды. Бүгінде оның қайсыбірін айтарсың. Бірақ, түріктер Табғаштың ішкі аймақтарына дейін сұғынып кіріп, оларға қарап кеткен бауырларын ауыл-ауылымен көшіріп алуға кірісті. Дүниенің қорлығы олардың кейбіреуі кері қайтпаймыз деп қарсы шықты. Бұлардың дені сонда туып-өскен, табғаштарға бауыр басып қалған жастар еді. Қапаған тарығып:

	– Бұларды қайтсек екен? – деді.

	– Табғаш әйелден тумағандар болса, бәрін ат көтіне тіркеп алып қайтайық, – деді Тоныкөк.

	– Табғаш әйелден туғандар ше?

	– Олардың қаны бұзылған. Жатыры басқа. Нағыз түркі, бөрі болуы екіталай.

	Қапаған басын изеді:

	– Айтқаның жөн, кезінде бұлардың әкелері осында жылап-еңіреп әзер келіп еді. Енді бұлар әке-шешелері жылап келген жерден кеткілері келмейді.

	– Еліне, жеріне дұрыс ие болатын қаған болмаса, оның елі тентіреп, өзгеге телім болар. Өз елінен өзгені артық көрер. Бұл, әрине, бүгінгі сен мен біздің кінәміз емес. Бұрынғы өткен қағандардың, олардың қол астындағылардың кінәсі. Соның кесірінен қағанатымыз құлап, халқымыз бытырап кетті. Бытырап кеткен халыққа кім көрінген ие болды. Бүгінге дейін көргені өзгенің өнегесі, баққаны өзгенің қас-қабағы болғандықтан, ит көзі түтін танымасқа айналды.

	Қапаған күрсінді:

	– Мұндағы үш түріктің бірі жатбауырға айналған екен! – деді.

	– Басқасын білмеймін, Лояң мен Чан-аньдағы түріктің жастары түгел табғаш болып барады, – деді Тоныкөк.

	– Япырым-ай деген, осыдан бес жыл бұрын ұмтылғанда олардың бетін қайырар едік қой.

	– Қаған, сіз бері қараңыз! – деді Тоныкөк саусағын санап отырып, – Түркі халқы Табғаш қол астына қарағалы елу жыл болды десек те, соның алғашқы он, он бес жылы алпарысқан айқаспен өтті. Ышбара Қара қаған қолға түскенге дейін батыстағы он иелік жұрты, шығыстағы түліс түріктері бодандыққа бірден мойынсына қойған жоқ болатын. Сол бойынша есептесең түркі бұдұнының Табғаш қолына толық қарағаны небәрі жиырма алты-ақ жыл екен. Бірақ, осы жиырма алты жылда табғаштар Алты дуанға алып келген түріктерді жаншып, тізесін батырудай-ақ батырды. Жүрегін алып, үрпердей ғып ұстады. Көпті білген, көнені көрген ер-азаматтарын ауыр еңбекке салып жасытып, жігерін құм қылып жіберді.

	Қапаған қаған мен Баға тархан Тоныкөк екеуара осы әңгімесін Ордостың оңтүстік батысында жатқан, Табғашқа қарасты Люпан-шань тауында, түрікше Алты қырдың жонында отырып айтқан еді. Бұл кезде олар Линжоу аймағындағы түріктерді Табғаш бодандығынан құтқарып, солтүстікке көшіріп бара жатқан болатын. Олар айтса айтқандай, бұл реткі көші-қон оңайға түспеді. Ең әуелі табғаштар қалың қолмен келіп, жолдарына бөгет болды. Мұндайда сыпайыгершілікпен іс бітпейтін. Линжоу түріктері бағзы замандағы ата-бабаларынан қалған жерде мал бағатын. Көш көлігі мен міністен тарықпайтын. Қапаған жолай кезіккен қытай жасағын оңды-солды жайпап келіп, алдын ала кісі салып, дайындап қойған елін лап көтерді. Өздері екі жақтан қорғаныш бола жүріп, елді Люпань-шаньнан асыра бере тоқтады. Алды-артын байқастап көшкен елдің алдына қарауыл, артына тосқауыл қойды.

	Қалың ел құла қасқа болып тасып жатқан Хуанхэнің суынан сал байлап, жел қайықпен жүзіп өтті. Елмен бірге шұрқырап қалың жылқы да өтті. Осы жолы Линжоудан көшкен халықтың Қара Нарынның қабағына шыққандағы ұзын саны он алты мың еді. Бұл дәл Қапаған қаған айтқандай, Линжоудан көшкен халықтың үштен екі бөлігі болатын. Халықтың қалған бөлігі, әсіресе жастар жағы, туып-өскен, бауыр басқан жұртын қимай кейін қалды. Теріскейге көшкендер үшін олармен тірідей айырылысу оңай болған жоқ.

	Әсіресе, Хуанхэдан өтіп, Қара Нарынның қабағына шыққанда әйелдер арттарына қарап, ботасынан айырылған інгендей боздап қоя берді.

	– Үй, өңшең сорасы сор болғыр, соқыр болғыр! Бір-бір туа жат, шіріген жұмыртқаға несіне жылайсыңдар? Қалсын сол қалаған жерінде. Әке-шешем, аға-бауырым десе, артыңнан ерер еді ғой. Оданша емшек сүттеріңді көкке сауыңдар! – деп топ алдында Ай-маңғыл деген шал атын қамшымен борбайлап, жылап-сықтаған әйелдерді сөзбен жебеп, ұшқынып келеді. Ол басына үшкіл төбекей, үстіне қайырма жағалы қаптал шапан, аяғына саптама киіпті. Атқалақтаған ақбоз атын құтырынта тебініп, қияқ мұртын жан-жағына жапыра «намыс бар ма бойыңда?» дегендей от шашқан өткір көздерімен әркімге бір сұқтана қарайды. Оның өңменнен өткен көзқарасы, бойындағы жінтігі, іліп тұрған өткірлігі әркімге күш-жігер берер еді. Қилы-аламан күндерде арттағылар үшін аман қалған асылдың сынығы, ағынның тұнығы өзі еді. Сол себепті, бір тайпа ел аузына қарап, айтқанына ұйитын. Осы жолы елді бір шыбықпен айдап Люпань-шаньның кезеңіне алып шыққан да жалғыз өзі болатын. Сонысына бола Қапаған оған дән риза. Бір қоналқыда қаған оны қасына шықырып:

	– Алты дуанда сендей алты арысым болса, түркі бұдұны баяғыда-ақ бір бүтін болар еді! – деді. Ай-маңғыл атынан түсіп, қағанға басын иді.

	– Қаған ием, қайта сіздің жолыңыз бар екен. Біз Линжоу түріктерінің көне көздері арылмай, ескінің тырпы құрымай тұрғанда келдіңіз, – деді.

	– Сенің тегің кім? Атақонысың қайда? – деді қаған.

	– Менің тегім – Ашына, түрік Төліс қағанның кіші ұлымын.

	– Бәрекелді, сенің әкең Төліс шад кезінде Суар қағанның бәйбішесінен туғанын бұлдап, кіші әкесі Ілікпен жауласып, Шығыс Түркі қағанатының түбіне жеткен еді. Оны біреу мәжбүрлемесе де Табғаш қол астына өзі барып кірген еді. Сол кезде ұрпағым, қарамағымдағы халқым кейін не болар деп ойлады ма екен!? – деді қаған.

	Ай маңғыл өзі «соны айтады-ау» деп отырған. Сөзді көбейтпей тоқ етерін айтты:

	– Ол сөзіңіз жөн, қаған. Бірақ артынан бәрібір бармағын шайнады. Ол кезде біз жас болдық, жасық болдық. Оң мен солымызды білмедік.

	– Иә, – деді қаған орынан бір қомданып қойып, – мұны айтып мен де әкенің айыбын баланың бетіне басайын деп отырған жоқпын, тек қана кейінгіге сабақ болсын деп болған жайды баяндап отырмын.

	– Шынымды айтсам, менің де көп уақытым теріскейде өтті. Ағам Қабағұр қырық кісіні соңынан ертіп Тәңір қаған Таң Тайзоңға қастандық жасамақ болды. Бірақ онысы сезіліп қалған соң қосшыларын ертіп, теріскейге кетті. Артынан мен де бардым. Бармасам басым кетер еді. Арада қырық жыл өткенде бәрі ұмыт болды. Соңғы он жылда Линжоуға келіп, көз көрген үлкендер арқылы елді көшіңдер деп жүргенде сіздердің адамдарға кез болдым, – деді Аймаңғыл әдемі шоқша сақалын бір-екі сипап жіберіп.

	– Иә, кездескенің қандай жақсы болды. Сенің өз әкең сатқын болғанымен, ұлы әкең Суар қаған Табғашқа Таң мемлекетін өз қолымен құрып берген еді. Оның кезінде Табғаш қаған түріктен қашып барған төре-қараның бәрін қайтарып беретін. Табғаш қаған Түрікке салық төлейтін. Сен сол ұлы атана тартқан екенсің!

	Бұл сөзді естіп, Ай-маңғыл едәуір арқаланып қалды.

	– Бұдан кейін сен біздің қасымызда жүр, Бөклі шөлінен өткен соң Линжоулық осы түріктерге өзің бас бол! – деді қаған.

	– Қаған ием, бұл бұйрығыңызға мың да бір рақмет! Өле-өлгенше сіздің құзырыңызда боламын, – деді Ай-маңғыл.

	Сол күні ол Қапаған қағаннан екі жүз қол сұрап алып, Ордосқа сапар шекті. Қыр соңынан түсіп аңдып жүріп Лян-жоу аймағының тұтығы Суй Циньминьді аң аулап жүрген жерінен қолға түсіріп, кепілге алып келді. Оны бүкіл сарай қолдайтын. Тірегі де күшті еді. Ай-маңғыл оны көшкен елдің алды Сарыөзенге жеткенде қосшыларымен әкеліп, Қапаған қағанға тарту етті.

	Қаған мұндай үлкен сыйға қабағат қуанды. Оған:

	– Не болса да қолыңнан іс келетін ер екенсің! – деді. Олар Хуанхэдан өткенде бар жағдайдан хабарланған

	У-Цзытянь патшайым Суэ Хуай-иді Ұлы шөл бағытының аға жорық төбенайы етіп тағайындап, оған Ұлы шөл бағытының төбенайы Ци Бимин, Яньминь бағытының төбенайы Ван Сяоцзие, Өтүкен бағытының төбенайы Тянь Инмин секілді он сегіз санғұнның қолына бас болып, елу түмен қолмен Ұлы қорғанның терістігіндегі түркілерге жаппай шабуыл жасауға жіберді.

	Табғаштың он сегіз санғұн бас болған қалың қолы Хуан-хэдан өтіп, түріктер жайлап-қыстайтын Құлантау, Бөрілі, Шұғай құзына қаптады. Түріктер бұл кезде маң-қарасын көрсетпей Маңғар шөлден өтіп кеткен еді.

	Ала жаздай сарпалдаң болып, арып-ашқан қалың қол қаңғырығы түтеп, Қара Нарынның кемеріне қайтып келді. Сол жерде аға жорық төбенайы Суэ Хуа-и он сегіз санғұнның басын қосып, мәжіліс ашып, араларынан Ван Сяоцзиені Шофаң бағытының жорық төбенайы ретінде шекарада тұрақты тұрып, түріктердің жолын бөгеуді тапсырды:

	– Бізде Орта жазықты қорғайтын үш үлкен қорған бар, – деді Суэ Хуа-и, – оның бірі – сен, бірі – Хуанхэ, енді бірі – Ұлы қамал. Бірақ Қапағанның жолына сен бөгет болмасаң, қалғаны түкке қауқар болмас.

	Ван Сяоцзие қылышын бойына шақтай тік ұстап, адымдап алға шықты.

	– Мәртебелім, айтқаныңыздың бәрін жадыма сақтаймын.

	Хуанхэдан ары бірде-бір ғұнды өткізбеймін! – деді.

	Сөйтіп, қалың қол Қара Нарынның қабағында қалып қойды.





БАРЫМТАҒА – ҚАРЫМТА




	Өтүкен қойнауына көп халықпен, мол олжамен оралған Қапаған қаған өте көңілді еді. Бірақ мұндағы ел-жұрт көңілсіз екен. Сөйтсе, солтүстікте Кем өзені бойындағы қырғыздар мен аздар бірлесіп келіп, бұлардың жылқыларын түгел барымталап кетіпті.

	– Олай-бұлай бұт артар ештеңе қалдырмады. Жылқыдан жүген ұстап қалдық! – деді қариялар.

	– Адамдарың аман ба? – десе:

	– Қайдан аман болсын, мал ашуы жан ашуы деген. Айырып алып қалам дегендер сойылға жығылып, біразы жазым болды, – деді.

	Қапаған тісін қайрады.

	– Бұларды ажал арбаған екен. Олар шамасы менің күш-қуатымды білмейтін болса керек. Мені баяғыдай Шұғай құзы мен Бөклі шөлінде қарақұйрық, бөкен аулап жеп күн көріп жүр деп ойласа керек! – деді.

	Сөйтті де қосынын бүгін-ертең тынығуға бұйырды. Осы аралықта оң мен солдағы шығыс пен батыстағы шолғыншыларынан, жансыздарынан тіл, хабар келді: біреуі Табғаш пен Қытанның арасы бүлінгенін, енді біреуі батыстағы Он иелік жұрты да Тибетпен бірігіп, Табғашқа қарсы көтерілгенін жеткізді.

	– Он иеліктегі түркі бауырлар Табғаш еліне өлердей өшігуде. Бір кезде он оқтың бес оғы – бес түрік ұлысын билеген Ашына Мишенің ұлы Меркені Чан-аньға алдап шақырып, У-Цзытянь патшайым басын алған еді. Осыдан соң биыл Он иелік жұрты Ашына Пүсті қаған көтеріп, Табғашпен жауласып отыр, – деді хабаршы.

	– Өздеріне де обал жоқ! – деді Қапаған, – кезінде табғаштар Ышбара Қара қағанды, Ашына Мишені, Ашына Тулы қағандарды қалай өлтіргенін ұмытып қалды ма? Бірақ бұл әкесі секілді барып тұрған табғашшыл еді. Ақыры ажалы Табғаштан болған екен. Ал оның ұлы бар еді ғой. Ол қазір қайда?

	– Ол ұлының аты Ашына Ған, әкесі өлтірілген соң патшайым оны Чжэнжоу дуанына сүргінге айдапты.

	– Бап болған екен!

	– Айтпақшы, сонда Ашына Меркенің патшайымға несі ұнамай қалды екен? – деді Тоныкөк.

	– Ол Чан-аньға барғанда көбінесе қуыршақ патша Ли Даньмен пікірлес болса керек. Мұнысын ордадағы уәзірлердің бірі ханымға жеткізген ғой. Ханым күмәнданып, дереу көзін жойған көрінеді.

	– О, бишара!

	Қапаған басын шайқады. Тоныкөк ой үстінде. Ол Табғаш қағанның он сегіз санғұн бастаған қалың қолының Қара Нарында жатқанынан хабар тапқанды. Оның үстіне көрші отырған аздар мен қызыл тулы қырғыздың салып кеткен лаңы мынау. Іргедегі тоғыз-оғыз бен сыр-ендалар да орай күтіп отыр.

	Қапаған оның әлденені қабағат ойлап, мазасы кетіп отырғанын байқап қалды.

	– Аба Тархан, өзің айтшы, жан-жақтың бәрі анталаған жау. Не істемек керек? – деді.

	– Қаған ием, мен де сол жайлы ойлап отырмын. Бүгінде Табғаш пен Қытанның арасы асқынып тұрса, біз содан бір пайда тауып қалармыз деп ойлаймын. Теріскейде аз бен қырғыз, Жер Байырқу, тоғыз-оғыз, сыр-енда түгел жау. Оңтүстігің қара құрттай қаптаған табғаш. Олар осы жолы бізді түп-тамырымызбен құртпаққа келді. Мұндайда жан-жақтың бәрімен тіресетін күш қайда? Ендеше, араға елші салып, Табғаш қағанды алдарқату әдісін қолдансақ деймін. Біз оған Қытанды жазалап еңбек көрсетуді өтінейік. Егер патшайым рұқсатын берсе, біз бір оқпен екі қоян, тіпті үш қоян атып аламыз.

	Қапаған оның бұл сөзіне елең ете қалды.

	– Қане айтшы, ол қандай қояндар?

	– Міне, айтайын, бірінші қоян, Қытанды жеңіп еңбек көрсетсек, есесіне Алты дуандағы түркі бауырларымызды өз қарамағымызға алуға мүмкіндік туады. Екінші қоян, өзімізге бұрыннан қауіп болып келген Қытан, Татабыларды Таң мемлекетінің күшімен жойып, түстіктің қауіпсіздігін қамтамасыз ету арқылы теріскей жақ шекарамызды нығайтамыз. Үшінші қоян, Табғаш қағаннан мол сый-сияпат, тарту таралғы, астық пен құрал-сайман аламыз.

	Отырғандар ду күлді.

	– Сеніңше, Табғашпен соғысудан уақытша бас тартқанымыз жөн бе? – деді қаған.

	– Дәл солай. Бұл соғысатын кез емес. Балтаны қайрап-қайрап алып тасқа шапқаннан не пайда? Мен білсем, У-Цзытянь патшайым бүгінде өзін қолдаушыларға зәру. Өзге алайлардың кейбірімен рақайласып, кейбірін тізеге салып бағындыру оған дәл қазір қажет болып тұр. Сол үшін қалайда тәсіл талғамайды. Бұл оған ел ішін орнықтыруға керек.

	Қапаған төбетейін қолына алып, бас терісін қасып, ұзақ ойланып қалды. Сосын Тоныкөкке көз қырын тастап:

	– Аяқ астынан бүйтсек, Табғаш қаған бізге сене қояр ма? – деді.

	Тоныкөк күлді:

	– О заманда, бұ заман, Табғаш қағанның мұндай келелі істе көне кекті қуғанын көрген емеспін. Оның құшағы кең, құрығы ұзын. Мен «Ханнама» деген кітапТаң оқығанымда, онда: «Келелі істер жөнінде кеңескенде сан ғасырлық берік межені емес, көз алдағыны ғана көріп қалсақ, онда ісіміз оңға баспайды», – деген екен. Бұл кітап осы күнге дейін Табғаш төрелерінің жастанып жатып оқитын кітабы. Ханнан қарасына дейін осы кітапта айтылатын ата-бабалар жолын ұстанады.

	Демек, табғаштар үшін олармен бүгін жақсы болып тұрып, ертең жаман болу, бүгін жаман болып тұрып ертең жақсы болу түк те емес. Мұның бәрін олар уақыт тезіне салады. Ұлы мақсаттар биігінен безбендейді. Ендеше, олармен бірде қату, бірде тату болып тұрғанның еш жаманы жоқ. Олармен үнемі тату болып кетуге де, қату болып кетуге де болмайды. Үнемі тату бола берсең, өзінің кім, сенің кім екеніңді білмей қалады. Өте өзімсініп кетсе, құтылу қиын болады. Қату бола берсең, өзіңе пайда жоқ. Барыспай, алыс-пай тағы отыра алмайсың. Сол үшін анда-санда қату болып, артынан тату болсаң, қадіріңді білер. Сенімен санасар, төріне шығарар. Байқап сөйлесер. Олар асқақтағанды сыйлайтын, құрша жорғалағанды қорлайтын ел. Бірақ өте асқақты асқақ екен де демейді. Оның әлсіз жерін сығалайды.

	– Әлсіз жерін деймісің?

	– Иә, қаған ием, Түрікте «ағайын ала болса, кереге басы пәле болады» деген сөз бар! Олардың көздейтіні де ел ішінің сондай алалығы.

	– Уа, паруардегір, ондайынан аулақ! – деді қаған аса таяғын бас салып, – Табғаш қағаны ыңғай берсе, олармен қайта рақайласып, қытанды қырып берейік.

	Тілегенге сұраған дегендей, арада бір күн өтпей Қытан тарапТаң үш бірдей елші келді. Оларды Қытан елінің бас санғұны Сун Ванроң жіберіпті. Олар келген бойда бас санғұнның Қапағанға айтқан дұғай сәлемін жеткізді. Онда бүй деген:

	– Мәртебелі Қапаған қаған, біз де талай жыл Табғашпен алысып-арбасып жүріп, сіздер секілді өз жолымызды талдадық. Олардан тәуелсіз болдық. Бірақ Табғаш қағаны бізді құртып жібермекке жиырма сегіз санғұн бастаған жүз түмен қол жіберді. Оған Ұлы шөл бағытының аға жорық төбенайы Ван Сяоцзие де қатысты. Білемін, ол алғашында сіздердің соңдарыңыздан түскен еді. Қазір сол қауіпті жаудың бетін қайтардық. Жұпар жылғасында оларды сансырата жеңдік. Табғаштардың зәре-құты қалмады. Енді осы жеңіс сәтімен сізбен бірге Юйжоу аймағын жаулап алсақ деймін.

	Қапаған бұл хабарды естіп ойланып қалды. «Біздің көктен тілегеніміз жерден болды. Қытандар ерлеген екен. Біздің жауымыз Табғаш қағанды ойсырата жеңсе, бізге одан өткен не керек? Енді Алты дуандағы елді емін-еркін алып шығуға күш-қуатымыз жетеді. Егер Қытан бізбен тізе қосса, Табғаш қаған қайда барады дейсің!» – деді. Сосын келген елшілерге қонақасы беріп, сый-сияпат жасады. Бәріне бірдей қызыл мәутіден оқалы шапан жапты.

	Олар Қарақұмда түстеніп жатқанда ертеңінде Қытаннан тағы екі елші келді. Қапаған қаған алдыңғы келгендердің сөзіне сеніп, оларды байлап-матап қара үйге қаматты. Алдымен келгендер қағанға:

	– Бұлар табғаштарға сатылған. Олар сіздерді алдап шырғаға түсіргелі келіп отыр. Олардың басын алыңыз! – деді.

	Қапаған қаған сөзге сеніп, бір күннен соң олардың басын алуға бұйрық берді. Қол-аяғы байланған олар өлерінде қағанның алдына шарт жүгініп отыра кетіп:

	– Тақсыр, өлсек те бір ауыз сөзімізді айтып өлейік, соған рұқсат етіңіз! – деді.

	Қаған Тоныкөкке қарады. Тоныкөк «айтса айтсын» дегендей басын изеді.

	– Қаған, құдайшылығын айтсам, олардың да сөзінің жаны бар. Табғаштың сан түмен әскері жұпар жылғасында баудай түсіп қырылды. Бірақ бұл істе әкем қағанның еңбегі өлшеусіз еді. Оның көзі кеткен соң Сун Ванроң бас санғұндық салауатынан пайдаланып, әкем қағанның орнын тартып алмаққа әрекеттенді. Сол себепті, біз сізден көмек сұрай келдік. Сун Ванроңның бірігіп Юйжоу аймағын тартып алайық дегені әншейін алдарқатқан сөз. Онысы – өзі солай кеткенде сіз теріскейден киіп кете ме деген қаупі. Табғаштың жүз түмен әскерін жойды деген де өтірік. Ван Сяоцзие әлі Қара Нарында. Оның қолын түгел жойдық дегені өтірік. Ал, енді кімнің сөзіне сенесіз, өзіңіз біліңіз, – деді.

	– Сен онда Қытан қағанның ұлы болдың ғой? – деді Қапаған.

	– Иә, тақсыр. Әкеміз өліп, басымызға қиын күн туды. Шыбын жанға араша тілеп, жансауғалап алдыңызға келдік.

	Қаған «бұлар рас айта ма?» дегендей тағы да Тоныкөкке қарады. Тоныкөк:

	– Бұлардың сөзінің жаны бар. Ал, ана үшеуінің сөзі қисынға келмейді. Азғана Қытан жүз түмен табғашқа қалай төтеп бермек? Ал мыналар шындықты айтып тұр. Мұның Қытан қағанның ұлы екені де шүбәсіз. Ендеше, қайда барсақ та бұларды уысымыздан шығармайық. Өтірік айтса басымен жауап береді, – деді.

	Мұны естіген Қапаған қаған қамшысын екі бүктеп жоғары сермеп қалды:

	– Босатыңдар!

	Сөйтіп, хан-тегін суішерлігімен аман қалды. Қапаған қаған Сун Ванроңның сәлемін әкелген үшеуді табанда өлтіріп, оларға жапқан оқалы шапанын қайтадан бұл екеуіне сыйлады.

	Сол күні Қапаған қаған еш алаңсыз түрде Кем-Кемжіттегі қырғыздар мен Аз үстіне бір түмен қол аттандырды. Олар Ақтермел асып, Көгмен жынысын айналып өтіп, жаз жайлауда отырған қырғыздарды басып қалды. Күллі-чор жол-жөнекей аздарды да бағындырды. Олардан сансыз жылқы, дүние-мүлік, қару-жарақ олжалап қайтты. Қырғыздың, аздың бас бұзар ағамандары мен тентек-тебіздерін байлап-матап ордаға алып келді.

	Оған дейін Қапаған қаған Ордоста қолға түскен Лян-жоу аймағының тұтығы Суй Циньминьді Көк тәңіріне атап құрбанға шалып, Қытан қағанның ұлын жол бастаушы етіп сун сардарға қарсы жорық жасады.

	Шұғай құзынан өткенде Табғаш қағанға және Ван Сяоцзиеге елші аттандырды: «Хэсидегі Алты дуандағы қалған елімді қайтарсаңыз, мен қолма-қол әскерімді бастап барып мемлекетіңіз үшін Қытанға жаза жорығын жасаймын», – деп хат жіберді. Хатты Тоныкөк жұмсақтап иленген күмістей ақ серкенің терісіне қытайы қылауышпен жуэн үлгісінде жазды. Шиыршықтап, белін қызыл жібек таспамен екі жерден буған, ішіне жұпар кіндігін салған, сол хатты көргенде патшайым У-Цзытяньнен бастап уәзірлерге дейін таңданысын жасыра алмады. Олар Тоныкөктің қалам қуатымен қоса хаткерлік шеберлігіне таңдай қақты. Патшайым:

	– Пай, пай! Мұны жазған Юаньчжэнь ғой, – деп теріге үйіріліп қарай берді, – Осындай данасы, білгірі бар Қапағанның маңдайының бағы бар екен!

	– Ол бір Қапағанды емес, иісі Түркі жұртын өрге сүйеп келеді.

	– Бә...ле!

	Орда іші гу-гу етіп толқып барып тоқтады.

	– Қапағанның тәубесі енді есіне түскен секілді. Бұған рұқсат береміз бе, қайтеміз? – деді патшайым.

	– Рұқсат берейік. Себебі, Қытанды құтыртып отырған – Когуре. Қапаған қосын бастап барып Қытанды бағындыруды өтінсе, онда оның бізге пайдасынан басқа зияны жоқ. Бұл, біріншіден, Қапағанды өзімізге тартуға, екіншіден, Қытанды әлсіретіп, Когуреге тосқауыл қоюға пайдалы, – деді уәзірлер.

	– Ендеше, Қапағанға сол тосқауыл тайсанғұн, «елін тапқан сұлтан» деген лауазым берілсін. Ордадан сол қол бабыр тосқауыл санғұн Ян-Чживэйді жіберіп, бұл лауазым атақтарды сыйлайық және біздің оған шын көңіл бөліп отырғанымызды білдірейік, – деді У-Цзытянь.

	Ол барғанда Қапаған соғысты бастап жіберген екен. Бұдан алдын Сун Ванроң Ван Сяоцзиені жеңгеннен кейін Талдықамалдың терістік батысынан екі жүз шақырым жердегі тау ішінен қамал-қорған салдырған, әрі жақын туыстары мен олжаға түскен қару-жарақтарды сол араға аманаттап, қарындасының күйеуі Юань Юйді оны қорғауға қалдырған еді. Өзі болса Қапағанды алдаусыратып қойып, Юйжоуды шабуға жеке-дара аттанып кеткен болатын.

	Бір жағы тау, бір жағы жар жастанған, қорғанысы бекем ол қала оңайшылықпен алдыра қоймады. Қапаған оны үш күн қоршап жатып, төртінші күн дегенде алды. Қалада тірі қалған еркектерді, әйелдер мен балаларды олжаға алды. Қазынасын сіреген қызыл алтын, ақ күмісін сыпырып-сиырып арбаға басты. Қоймасын бұзып қару-жарақ, ат-әбзелдерін, азық-түліктерін түгел түйеге артты. Ол өз жеңісін Сун Ванроңға тез хабарлау үшін Юань Юйді жөнелтті.

	Сун Ванроң ол кезде Южоу аймағын шауып қайтып келе жатқан еді. Күйеу баласы Юань Юй оған:

	– Құрыдық. Қағанның ұлы Қапағанға барып, сіз жіберген елшілердің жағдайын айтып қойыпты. Сізді өзін алдады деп ашуланған Қапаған барған елшілерді өлтіріп, қалың қолмен келіп басып қалды. Байқаймын, оны Табғаш қаған да қолдап отырған сыңайлы, – деді.

	– О, Құдіреткәрім, бұл тағы не пәле! – деп Сун Ванроң басы айналып, аттан ауып түсе жаздады.

	– Тақсыр, енді ол жерге бару қауіпті, сіз дереу кейін қайтыңыз! – деді Юань Юй.

	– Апыр-ай, қайтсем екен! – деп Сун Ванроң алдыңғы жағынан көз алмай, кейін тағы кете алмай әрі-сәрі болды. Сосын бір бекімге келіп:

	– Сәл сабыр етейік, артын бағайық! – деді. Көкірегін өртегені оның Қорыңқа деген жас, сұлу ханымы бар еді. Ақ жамбыдай жарқылдаған нағыз хас сұлу еді. Шіркіннің күнде бір тәтті қылығы болушы еді. Соны ойлап жігері құм болды. Тым жабықты. Өтірік айтып Қапағанды ашуландырғанына өкінді. «Қапаған оны қайтті екен?» деп байқамай өз ернін өзі қыршып қанатып алды. Түтігіп у ішкендей қап-қара болды. Оның жайын күйеу баласы білетін. Бас санғұнның көңілін аулап, қай жағынан шығарын білмей бәйек болды.

	Сун Ванроң ауыр қозғалып, Талдықамалға келіп дамылдады. Түрік пен Табғаш әскері аларын алып қайтып кетті деп ойлады. Бірақ оны нағыз пәле-қаза осында күтіп тұр еді. Бұл орайда еңбек көрсетіп, атақ-абыройға, пайдаға кенелуді ойлаған Юань Юй түнгі қоналқыда оны қылышпен шауып өлтірді. Күйеу баласы болғандықтан, ешкім де оны Сун Ванроңға қастандық жасайды деп ойламады. Теріскейде Табғаштың неше түмен қолын ойсырата жеңген, сол соғыстардың бәрінде денесіне тікен дарымаған атақты санғұн атсыз-атақсыз қапыда мерт болды. Юань Юй оның басын кесіп алып, қосынға өзі бас болып, Қапаған қағанға келіп тізе бүкті. Оған ермей бөлек кеткен біраз қолды Ван Сяоцзие бағындырып қайтты. Осыдан соң Түркі қағанаты мен Таң мемлекетінің арасында аз уақытқа бейбітшілік орнады.





ТОЯТ ТҮНІ




	Түн.

	Қытан жорығынан қайтқан Қапаған бесінші күні қоналқыда Қорыңқаны шатырына шақырды. Тұдындары оны жақсы киіндіріп алып келді. Тұтқында осындай бір ару бар деп естігені болмаса Қапағанның оның бет-жүзін көріп тұрғаны осы еді. Шынында адам айтса сенгісіз кербез екен.

	Қапаған көңілді болғанымен ол арудың жүзі сынық еді. Себебі, басынан бағы тайғанын, ендігі күнінің бұрынғыдай болмасын білетін. Әсіресе, Сун санғұнның мұрат-мақсаттарына түбегейлі жете алмай қапыда кеткеніне қайғыруда еді. Ондай әйелде қандай көңіл-күй болсын. Бірақ, қаған шақырып жатыр дегеннен-ақ жүрегі атша тулап, бір сұмдықтың боларын сезген-ді. Аяғын зорға басып, ілініп-салынып әрең келді. Қағанның онда не жұмысы болсын.

	– Кел, төрлет! – деп төсегінен орын ұсынды. Қорыңқа басын шайқады:

	– Жоқ, бұйымтайыңыз болса осында-ақ айта беріңіз.

	– Сендей мәртебелі ханымды босағадан қалай жіберемін, кел бері, жоғары шық, – деді.

	– Жоқ, болмайды!

	Қорыңқа қайтпақ болды. Қаған ашуға басты. «Жіберіңдер!» деп ымдап қалды. Сол-ақ екен тұдындар оны сүйреп қағанның алдына алып келді.

	– Сен несіне бәлсінесің. Ақылсыз қағандарыңның, айласыз ағамандарыңның кесірінен елің ойран болды. Халқың қара жамылды. Қытан қағанының жерінде ұлыған ит те қалмады. Сенің күйеуің мені алдаймын деп өз түбіне өзі жетті. Енді оны жоқтап, өмірім өксіп өтсін дейсің бе!

	– Онсыз да ол менің жүрегімнен мәңгілік орын алған.

	Мен оған деген сертімнен ешқашан айнымақ емеспін.

	– Онда онымен бірге көрге кіресің бе? Егер оның рухына адал болып, оған деген сезіміңді паш еткің келсе, бұл дүниеде бірде-бір күн жасама. Өлгеннің артынан бірге өл.

	Қорыңқа басын изеді. Көзінің жасын көл етіп жылап тұрып:

	– Өлейін онда, өлейін. Мені өлтіріп, сүйегімді санғұнның қасына көміңдер! – деді.

	– Тілегің орындалады!

	Қаған оны қара үйге апарып өлтіруге бұйрық берді. Сол кезде тұдындар екі етпей ханымды ала жөнелді. Ханымның өлімнен тайынар түрі жоқ еді. Ол басын тік ұстап, ең соңғы рет аспандағы жарық айға қарады: «Дәм-тұзымның таусылған жері осы болды. Хош, жарық дүние!» – деп өзін күтіп тұрған қара үйге кірді. Көзін жұмып, мойнын алға қарай ұмсынды. Сол сәтте қаған сырттан:

	– Тоқтатыңдар! – деп айғай салды. Ақ етекті, айдай сұлу аруды өлімге қимады. Сол сәттен бастап қағанның оған деген құштарлығы күшейді. «Осындай арудың жүрегін жаулаған Сун Ванроң, жау да болса, зәлім де болса бақытты екен!» деп ойлады. Сол күні тұдындар ханымды өз қосына апарып тынықтырды.

	Таңертең қосыннан шыққан Қорыңқа қолаң шашын жайып жіберіп, сонау қиырда – Құлынбер даласының бір шетінен күлімдей көтерілген алтын күнге көз сүзе ұзақ қарап тұрды. Суішерлігімен аман қалғанына, татар дәм-тұзының таусылмағанына шүкірлік етті. Көзіне бұл жарық дүние одан бетер сұлу, одан бетер арайлы болып көрінді. Тұтқындағы кемпірлер мен егде әйелдер де жас екен деп оның тілеуін тіледі. Кешкісін Қапаған қаған оны қайтадан шатырына шақырды. Кешеден бері оның сымбатына тәнті болған қаған Қорыңқаны бірден қасына алды. Табғаш қағанның Янь елшіден сыйға жіберген арағын ішіп, мейлінше мас болған ол ханымды әй-шүйге қаратпады. Күзетте тұрған жігіттер де қағанның кешегіден гөрі бүгін тым шалт қимылдағанына куә болды. Олар көздерін алысқа, жан-жаққа тіге тұрып, шатырда болып жатқан жайға байқатпай құлақ түруде еді. Алғашында қаған Қорыңқаны төсегіне алып ұрғанымен, ентіккен, деміккен құройнақ біразға дейін жалғасты. Шамасы Қорыңқа көнбей жатқандай болып еді. Оның:

	– Бүйткенше өлтір! Өлтір! – деген сөздері естіліп тұрды.

	– Сендей хас сұлуды өлтіре салатын мен де ақымақ емеспін. Сун Ванроңнан кегімгі осылай аламын! – дейді қаған.

	– Хан екі сөйлесе қатын деген! Одан да өлтір мені! – дейді ханым бұлқынып.

	Ақыры қаған дегеніне жеткендей болды. Бір қауым діңкелеген үнсіз айқастанкейін ханым бірте-бірте бәсейіп үнсіз қалды. Аздан соң оның арып-таласып, үшкірінген, деміккен үні естіліп жатты. Қағанның салмағынан жаншылып шатқаяқтаған салмалы сүйек төсегі де таң атқанша сықырлады.

	Бұл түн күзетшілер үшін де көңілді болды. Күнде көздеріне ұйқы тығылып тұратын олар, таң атқанша тықырға елітіп, жараған аттай саңлақтанып шықты.

	Қытанды жеңу түріктер үшін үлкен бір той секілді болды. Күң күңді болды, құл құлды болды. Әркім ырғын олжадан құралақан қалмады. Ел қазынасы алтын-күміске, асыл тастарға толды. Қару-жарақ, ат-әбзелдері тау-мая болып үйіліп қалды. Қолға түскен арбалардың, ат-көліктердің есебі жоқ еді. Небір жұлдыз жорғалар мен сүмбіл жүйріктер кермеге байланды. Қытанның сұлу қыз-келіншектерінің игілігін бұйрықтар мен еркіндер, тұдындар да көрді. Санғұндар мен сарбаздар да құр жаяу қалмады. Сондықтан ел қағанға разы еді. Ханның да, қараның да көзі қарайған кезде Білге Тоныкөк қана бойын дырдудан аулақ салды. Сыпа тамақ ішіп, еркек қойдай қырланып, үнемі ой үстінде жүрді.

	– Сап, сап, халқым, сап! – деп Тәңірден кешірім тіледі. – Аз күнгі шаттығымды, жеңісті күндерімді көп көрме! – деп жалынды.

	Құлынбер даласынан түп қотарылған қалың көш жасауылдардың айдауымен жыла қонақтап теріскейге – Орхон, Тоғла өзендерінің бойына қарай баяу жылжып бара жатты. Соларға ерген түркінің қалың қолы да көк бетегедей толқып, әр қоналқы сайын көз көрім жерге дейін жайылып, қалың жапа, итарқа тігіп, ас-су дайындап, түтіндетіп жатты.

	Сондай барқын кештің бірінде Қапағанның Табғашқа жіберген елшілері арттарынан қуып жетті. Олардың қатарында ана жолы келген табғаш Янь Чжэвэй де бар екен. Ол бұл жолы қағанға «Ардагер Елтеріс тай Тәңірқұт», «Еңбегімен ақталған қаған» деген атақтар беру үшін арнаулы мойшақ ұстап келіпті.

	Қапаған оларды шатырында қабылдады. Табғаш елшісі Янь Чжэвэй патшайымның өз қолымен жазған хатын оқып берді. Патшайым өз хатында: бұдан бұрын арада түсінбестік болғандықтан, әр екі тарап та бір-біріне әскер аттандырып, шекара айлақтың жағдайы қиындап кеткенін, соңғы кезде қытандар бір бүйірден бүлік бастап, ел басына қиын күн туғанда Қапаған қағанның өзі тарапта тұрып Қытанға пәрменді соққы бергенін, бұл үшін оны «Еңбегімен ақталған қаған», «Ардагер тай Тәңірқұт» деген лауазыммен марапаттап, сый-сияпат жібергенін, болашақта түріктермен бұрынғыдай тату-тәтті өтуді қалайтынын жазыпты.

	Хат оқылып болған соң Қапаған қаған басын қасып отырып кеңкілдеп күліп алды.

	– Патшайымның мені «еңбегімен ақталған қаған» дегеніне қарағанда мені әлі де айыпты санайтын секілді. Біз бір-біріміздің айыбымызды термелесек, Табғаш қағанның бізге істеген зорлық-зомбылығын санап тауыса алмас едік. Бірақ, Табғаш қаған уәдесінде тұрып, алты дуандағы түріктерді қайтарып берсе, мен бәрін де кешер едім.

	Сөзге Янь Чжэвэй араласты:

	– Бұл айтқаныңыз орынды, қаған. Патшайым онсыз да алты дуандағы өз бауырларыңызды қайтып беруге уәде берді. Сол үшін мені әдейі жіберіп, екі арадағы жаугершілік осымен тоқтасын деген өтінішін айтты.

	– Иә, Янь, біз сенімен дәмдес-тұздас болып қалдық қой. Шын сөзіңді айтшы, дәл қазір Табғаш қағанның жағдайы қалай? – деді.

	Янь Чжэвэй ойланып қалды. Айтсам ба, айтпасам ба деп сәл бөгеліп отырды да, қағанға біраз жайдың шетін шығарды.

	– Қаған, оның несін сұрайсыз. Патшайым бүгінде шығыс астана Лояңда тұрады. Ол өзін патша атағаннан кейін Таң әулетін жойып, У әулетін көтерді. Таң әулетін жақтаған уәзірлер мен ағамандардың бәрін өлтірді, қалғандарын түрмеге тоғытты. Өзінің немере бауырларын түгел биік мансапқа отырғызып, еңбек сіңірген уәзірлеріне У тегін берді. У текті шаңырақтың бәрін салықтан босатып, оларға ерекше мәртебе сыйлады. Өзімен бір әке, бөтен шешеден туған ағасы У Юаньшуаңның ұлы У Чэнсыны мұрагер патша етіп, Ли әулетінен қалған қуыршақ патша Ли Даньды тақтан тайдырып, оның орнын У Чэнсыға бермек болды. Бұл жағдай тағы да Ли текті төрелердің қарсылығын қозғады. Сонымен жағдай әзірге қиын, – деді.

	Қапаған қатулы еді. Ол жерде жатқан қамшыны қолына алып екі бүктеп ұстап отырып, маңайындағы Тоныкөк бастаған ақылшы-қосшыларына, ағамандарына жағалата бір қарап алды. Сосын:

	– Янь, сен бәрін жақсы айттың. Біз де солай болар деп топшылап едік. Түріктер ата-бабамыз Суар қағаннан бері Ли шаңырағын қолдап келеді. Әлі де солардың тілеуін тілейді. Өзіміз құрып берген Таң мемлекетін әлдеқандай кездейсоқ бір әйелдің билеп-төстеуіне және мемлекеттің атын өз қалауынша өзгертуіне жол қоя алмайды. Бұл деген барып тұрған шектен шыққандық. Ли әулеті атағы дардай болғанымен, балақтағы битін басына шығарды. Есіктегі күңге ол ел басқартты. Әйелжандылықтың түбі сорға айналды. Бірақ демің ішіңде болсын! Түбі сол Ли әулетін тағына қайта шығарып, Таң мемлекетін құрып беретін тағы да біз боламыз, – деді.

	Бұл сөзді естіп, Янь Чжэвэй көңілденіп қалды. Ол өзі де Ли әулетін жақтаушылар тарапында еді.

	– Орта жазық елі тарихтан бері сіздердің ата-бабаларыңызбен бірге өсіп, бірге қайнасып келеді. Арада талай жаугершілік болғанымен тату-тәтті тұрған кездері де жоқ емес. Солтүстік Чжоу, Суй, Таң патшалықтары түгел сіздердің арғы бабаларыңызбен қарым-қатынаста болған. Қыз алып, қыз берген. Енді бүгінгідей алмағайып заманда өздерінің бұрынғы сарсүйек жұртының тағдырына бей-жай қарамайды деп ойлаймын! – деді.

	– Қыз алып, қыз бермек демекші, мен өз қыздарымның бірін Таң ханзадасына беріп, сүйек жаңғыртсам ба деймін. Бұл әрине, жақсылықтың бастамасы болар деп ойлаймын. Тарихта біздің ата-бабаларымыз Суй, Таң әулетінен талай қыз алған еді. Енді сол көне дәстүрді өз тарапымнан жалғастырсам деймін, оған қалай қарайсың? – деді қаған.

	– Тарихта ғұн бабаларымыз Орта Жазық хандарының талай қыздарын алған еді. Ал, ғұндардың оларға қыз бергенін естіген емеспін. Қаған, бұл ойыңыз қалай болар екен? – деді Тоныкөк орнынан қозғалақтап. Қапаған «демің ішіңде болсын» дегендей оған көзін қысып қойды.

	Янь Чжэвэйдің өзі де Ли шаңырағымен құдандалы болғандықтан, У-Цзытяньнің қаһарына жолығудан қорқып, үрейленіп жүрген еді. Қағанмен, Білге Тоныкөкпен жеке қалған бір орайда еліме қайтпай-ақ қойсам деген тілегін білдірді.

	Қапаған сәл ойланып отырып басын шайқады.

	– Болмайды. Сен бұл жолы қайтып, патшайымға кездесуің керек. Оған құдандалық жайындағы өтінішімізді жеткізгейсің. Сосын тағы да жолың түсер, – деді.

	Қапаған қазынадан біраз алтын-күміс, сыйақы берді. Бұған дән риза болған Янь қайта-қайта қағанның қолын алып, рақметін жаудырды. Қапаған:

	– Рақмет айтып қайтесің. Одан да тезірек барып, патшайымға біздің алты дуандағы елді көшіріп алуға кірісетінімізді және өзімен қыз беріп, қыз алып, құдандалы болмақ ниетіміз бар екенін жеткіз. Келесі келгенде ордадағы жағдайды және патшайымның біз жайлы ойларын біле келсең, саған деген сый-құрметім бұдан да көп болады, – деді.

	Янь Чжэвэй тағы да құрақ ұшып:

	– О не дегеніңіз. Сіздің Ли әулеті туралы жақсы ниетіңіздің өзі неге тұрады. Бұдан кейін қызметіңізге әрқашан дайынмын! – деді.

	– Ендеше, жолың болсын! – деп қаған оны жақсы қошеметпен шығарып салды. Қасына жол білетін екі жігіт қосып берді.





ЕЛГЕ ЕЛ, ЕТЕККЕ ЖЕҢ ҚОСЫЛДЫ




	Қапаған Қытанды шапқан тауық жылының келесі көктемінде52 Табғаш қағанға тағы да елші жіберіп, алты дуандағы түріктермен қоса Ордосты сұрады және егіс саймандарын, көктемгі егіске тұқым беруін талап етті. Бұған қоса Қапағанның құдандалық туралы талап-тілегі тағы бар еді. Мұның бәрін орындау У-Цзытяньге оңай соққан жоқ. Патшайым қатты ашуланып, оның бұл талаптарынан дереу бас тартты.

	Жаз шыға Қапаған Табғаш елінің аңысын аңдып әрі Алты дуандағы бауырларына қара тартып, өзінің көшпелі ордасын қайтадан Құлан тауға әкеліп тіккен еді. Сол жерде ол Табғаш қағанның елшісін күтіп алды. Өзі алдын ала межелегендей, У-Цзытянь патшайымның барлық талап-тілектерді кері қаққанын естігенде ашуға басып, Табғаш елінің дәйегерлік уәзірі Тянь Гуй-даоны қайтармай ұстап қалып, кепіл ретінде өлтірмекші болды.

	Жағдайдан хабар тапқан Табғаш ордасы енді не істерін білмей әрі-сәрі болды. Бұл кезде Қытанды жеңіп, дүркіреп тұрған Түркі қағанатының айбыны асқақ еді. Кімде-кім одан именетін. Сол себепті оның барлық талаптарын кері қағып, санаспай қоюға дәті жетпеді. Ақыры Табғаш ордасы айналасы бір айда Алты дуандағы Таңға қараған неше он мың отбасын түп қотара көшіріп, Ұлы қорғанның сыртына шығарып жіберді. Қапаған қаған талай жыл аңсаған ағайындарын алдынан шығып күтіп алды. Бұлар Табғашқа қарасты Фэнжоу, Шэнжоу, Линжоу, Сяжоу, Шуожоу, Дайжоу делінетін алты алайдың халқы еді. Олардың осында күшпен қоныстандырылғанына отыз жылдай болған-ды. Қарыс жерде отырып, қарадай жат болуға айналған ел атамекеніне қайтуға енді ғана еркіндік алды. Ордостаншығып, солтүстікке бет алған ұлан-ғайыр, салқар көшті көргенде Қапаған тебіреніп көзіне жас алды. Елді елге қосу, бір бөрі байрақтың түбіне топтасу – арысы Іліктің, берісі Елтеріс Құтлық қағанның талай жыл зарыға аңсаған, бірақ орындалмай кеткен арманы еді.

	– Биылғы жаз құтты жаз болды! – деді оған жанасалай келіп тоқтаған Тоныкөк те толқыған көңіл-күйін баса алмай, – Шіркін, Елтеріс Құтлық қаған осы күнді көре алмай кетті ғой.

	– Иә, мен де соны ойлап тұрмын. Қарашы, әр көшті өз-өз ағаманы, ақсақалдары бастап барады.

	– Меніңше, жастар да аз емес сияқты.

	– Өткендегі Линжоулық түріктерге қарағанда бұлардың еңсесі езіле қоймағандай.

	– Өйткені, бұл жаз ортасы, малға шыр, адамға мәйек біткен кез. Оның үстіне бұлар тұтас ел болып түп қотарылып келеді. Артта алаңдайтын ештеңесі қалмады. Бар сенген Табғаш қағаны: «Барыңдар! Кетіңдер!» – деп айдап салды. Енді неге қарайласын.

	Қаған мен Тоныкөк осылайша бір биік жотаның үстінде көшкен елге қарап әңгіме құрып тұрғанда алыстан өздеріне қарай тізгін ұшымен, шаң боратып келе жатқан салт аттыны көрді. Жақындай келе қараса, Күллі-чор екен. Теріскейден – Өтүкендегі үлкен ордадан жеткен беті екен.

	– Мән-жайды айтуға өзім келдім. Он оқ халқы толқып отыр дейді. Ашына Пүс қол бастап Мұзбұлаққа келгенде У-Вэй шебінің аға жорық төбенайы Ван Сяоцзиенің қалың қолына тап болыпты. Оған ерген Низек еркін, Түрік Шешерхан, Күлік батырлардың қолы да Шу бойында талқандалыпты.

	– Атаңа нәлет, Ван, бір кездегі Пэй Синцзян секілді сенің де жүрмейтін жерің болсайшы! – деді Қапаған.

	– Былтыр келген Янь елші ол жайынан ештеңе деген жоқ па?

	– Ол не деуші еді. Онымен енді ғана тіл табыса бастаған жоқпыз ба. Оның үстіне ол – табғаш. Ішкі сырын бірден ақтара салмайды, – деді Тоныкөк.

	– Мұндай болғанда Тибет зампосымен келісіп, Хэси дәлі-зін жабу керек шығар, – деді қаған.

	– Қаған ием, Тибетке барып-келіп жүргендерден естуімізше қазір олардың да жағдайы қиын секілді. Кезінде Манроманцан53 қайтыс болғанда сегіз жасында оның орнына таққа отырған Дудсрон бүгінде жиырма жеті жаста дейді. Бірақ Ол Гар отбасының54 бір мүшесін өлім жазасына кескендіктен араларындағы қайшылық бірден асқынып, сегіз мыңға тарта әскері Ван Сяоцзиеге тізе бүгіп кетіпті деп естідім.

	Тоныкөк осылай деп алыста бұлдырай көрінген көшкен елдің бір қиырына көз тастады. Қапаған қамшысын бүктей ұстап, онымен төбелдірігі биік, сегіз сайлы болат дулығасын қақ маңдайдан – жебелігінен бір көтеріп қойды.

	– Олай болса Тибеттің де басынан бағы тайған екен!

	– Сегіз мың таңдаулы қолының жау жаққа өтіп кетуі расында қарақұстанұрғанмен бірдей ғой!

	– Ендеше, дәл қазір Тибеттен қайыр бола қоймас.

	– Қаған ием, мен өзім Тибет пен Табғаштың қай-қайсысынан да қайыр күтпеймін. Тибет бізге керек болса, тек Табғаш қолын бөгеуге ғана керек.

	Қапаған ойланып қалды.

	– Қаған, біз бүгін Табғаш иелігіндегі елімізді қайтарып алдық. Меніңше, бұл үлкен жеңіс. Ертең батыстағы Он оқ халқын да өз ілкімізге аламыз. Олар бәрінен шаршады. Тибетке де, Табғашқа да сенбейді. Біздің Түркі төрін, елін қайта құрып, Табғаш қағаннан есе-кегімізді қайырып, адасқан ағайынды бір-біріне қосып жатқанымыз оларға үлкен күш-жігер береді.

	Бұл сөзге қаған едәуір көңілденіп қалды:

	– Рас, рас! – деп басын изеп шаттанды.

	Алтай мен Тәңір-ақпан, Ханғай тауларының арасын аш бөрідей кезіп үйренген, Бөклі шөлін, бетпақ құмды бұйым көрмейтін Күллі-чорды келген ізімен қайта жұмсады:

	– Сен барып Он оқ халқына Түркі қағанаты қайта құрылды, теріскейде қырғыз бен аздарды, тоғыз-оғызды, шығыста Қытанды, түстікте Табғаш қағанды жеңді. Табғаш қағанға кірім болған алты дуандағы елін түгел көшіріп алды. Бұрынғы Түліс қағанатын жері түгелімен Қапаған қағанның қоластына өтті. Түрік-есір елінде оған қарсы келер бірде-бір жау қалмады де. Тез барып Ашына әулетінің ағамандарына, ақсақалдарына бұл ізгі хабарды жеткіз! – деді. Сол ақжолтай хабарды алып, қасына екі жолдас, бір-бір қосар ат алып, Күллі-чор күн-түн қатып, батыстағы Он иелікке аттанды.

	Арттағы ел Шұғай құзы мен Құлан тауға келіп құйылған, талай жыл көрмеген, жат болуға айналған жақындарын қарсы алды. Жастар сәл тосырқағанымен, көз көрген үлкендер бір-бірімен өкіріп жылап көрісті. Оларды көріп, жастар да жылады. Өлгенімде көргенім деп ақ шашты кемпірлер елдің сай-сүйегін сырқырата көріс айтты. Елге ел, малға мал қосылып, біреуді біреу білмей азан-қазан болды. Көпке дейін бірін-бірі іздеп сабылған, өткенін айтып ебіл-себіл жылаған, қуаныштан күліп жайраған елдің мауқы бір басылмады.

	Соны көзімен көріп толқыған Тоныкөк ішінен «Қайран елім, елім!» деп елжіреді. Өзінің де елін тапқан кездері есіне түсті.





Жетінші тарау


	ЕҢКУ-ЕҢКУ ЖЕР ШАЛҒАН




	Ол Төрдің үстіне Ағам қаған отырды.

	Ағам қаған отырып, түркі халқы

	қайта жасақтап игі етті.

	Күлтегін ескерткіші, VIII ғ.





ҚОЛҚА




	Ел-жұртын жиып, еңсесін көтерген Қапаған, бірде осы келген ағайындарының қару-жарақтан түгел құралақан екенін байқады. Шекарадан шығарда табғаш ұлықтары оның бәрін жиып-теріп алып қалыпты. Мұны білген қаған ашудан жарыла жаздады:

	– Табғашпен қанша тату болсақ та, олар бізге бәрібір сенбейді екен! – деп буырқанды, – Ендеше сенбегеніне жарай, біз де оларға бір күн тыным бермейік.

	– Қаған-ау, оны айтасыз, табғаштар талай жыл бойы өздеріне қараған елді ат-көліктен айырып келді емес пе! Қайта бұл жолы кері көшкен елге бір-бір бұт артар, бұйда тартар берді ғой! – деді Аймаңғыл қарт орнынан қозғалақтап.

	– Оған таң қалатын несі бар. Түйе берсек, ат берсек, шекарада отырған ел бір күн болмаса бір күні түн қотарыла көшіп кетеді деп ойлайды, – деді Тоныкөк.

	– Баға тархан дұрыс айтады! – деп Қапаған басын изеді.

	– Сол секілді, ғұндардың қолына қару беріп қоя берсе, ертең жандарына зақым боларын біледі.

	– Олай болса, осы келген халыққа қанағат қылайық.

	– Қанағат қылуын қыламыз ғой. Бірақ, мені Табғаш қағанның сенбестігі қапаландырады. Бүйтсе, тап ерегескендей патшайымның өзінен қару-жарақ, темір-терсек, егіс сайманын және біраз астық сұрайын, – деді Қапаған.

	– Құдаласайық деген бір талабыңыз да бар еді ғой! – деді еркіндердің бірі ескеуілдей сөйлеп. Алқа-Қотан отырған жұрт дүркірей күлді.

	– Иә, ондай талабымыз да бар. Енді бұның бәріне патшайым қалай жауап берер екен, соны күтейік, – деді қаған.

	– Батыстағы он оқтар Ван Сяоцзеге қарсы күресуде.

	Оларға қол ұшын бермесек табғаштар осы беті дендеп кетуі мүмкін. Бұрынғыдай тибеттер олардың жолына бөгет бола алмайды, – деді Тоныкөк. Алқалаған әлеумет оның бұл сөзін жүптей кетті. Сол күні батыстағы Он иелік жеріне қол аттандыру жөнінде қаған жарлық түсірді. Оған бас болып Қапағанның інісі Баға Тәңіркен шад аттанатын болды. Олар күн-түн қатып батыс шөлге – Баркөл мен Боғдаға қарай ту көтергенде Табғаш ордасына Қапаған қағанның темір-терсек, астық, өндіріс құрал-жабдықтарын сұраған сәлемі де барып жетті. Қапағанның бұл жолғы қолқасы бұрынғыдан зор еді. Сұрап отырған заттарының саны да көп болатын. Оны бірден бере қоюға Табғаш қағанның шамасы қайдан келсін. Патшайым:

	– Қапаған күректі қайтеді? Қайланы қайтеді? – деп есі шықты. Бір уәзірі оған:

	– Қапаған бұл өндіріс құрал-саймандарын жиып алып, орда-сарай салғалы жатқан шығар? – деді.

	– Сенбеймін! – деді патшайым, – Итке темір не керек дегендей, олар үнемі киіз үймен көшіп-қонып жүрген халық боп оларға орда-сарай салғаннан не пайда?

	– Бұлардың жерінде темір кені бар. Сол кенді ашу үшін құрал-сайман керек. Олар оны байытып, үзеңгі, найза-қылыш, сауыт-сайман жасайды, – деді Ди Рэнже.

	Ди Рэнже деген патшайымның жаңадан тағайындаған уәзірі еді. Бұл кезде патшайым бұрынғы Ли И-фу мен Шуй Цзинзоңның құр мақтауы мен жағымпаздығынан жалыққан еді. Ди Рэнже бәрін бетке айтатын. Ақылға кемел, ойға шүлен, қару мен қаламға бірдей жүйрік жампоз еді. Ол Нинь-жоу аймағының дуанбасы болып, тұрған кезінде патша ағзамның ықыласына бөленіп, астанаға шақырылған болатын. Бір жолы атақты санғұндардың бірі Тәңір қаған Таң Тайзоңның қабірі тұрған Цзюзоң-шань тауынан жазатайым ағаш кескені үшін, Гаозоң патшаның қаһарына жолығып, өлім жазасына үкім етіледі. Сонда бұл арасына түсіп: «Егер бір қурайға бола білікті сардарды өлімге үкім ете берсеңіз, онда кейінгілер сізді қалай бағаламақ? Қандай патша болмасын, егер сенім артқан сардарын аямаса, кішігірім кінәдан да қорғап қала алмаса, онда қалған елдің көңілі қараймай қайтеді?» – дейді. Патша ары-бері ойланып оның сөзінің жүйесіне жығылады әрі айыпкерді өлім жазасынан кешеді. Патша ағзам о дүниелік болып, У-Цзытянь ел тізгінін қолына алған кезде де ол қара басын күйттеп өтірік айтып көрмеді. Мұнысы патшайымға жақпай қалып, өлім жазасына кесілді. Бірақ патшайымның сөзі өтімді, беделді туыстарының бірі әскер басы Лоу Ши жалынып-жалпайып жүріп, оны өлімнен арашалап қалды. Патшайым Диді ордаға қайта шақырғанда ол өзін құтқарған Лоу екенін білмейтін. Патшайым одан: «Лоу сардар қандай адам?» – деп сұрайды. Ди Рэнже: «Шекара аймақты күзеткен еңбегі өз алдына, бірақ талантына бірдеме дей алмаймын», – деп жауап береді. Патшайым тағы да: «Сенше Лоу кісі танитын адам ба?» – деп сұрағанда, Ди тағы да: «Мен онымен талай жыл істес болдым, бірақ оның ешкімді құр бекер, көтермелегенін естіген не көргенін емеспін», – дейді. Патшайым: «Ендеше сені өлім аузынан құтқарып, маған қайта алып келген Лоу сардар болатын», – дегенде Ди Рэнже Лоудың жайшылықта үндемей жүргенімен оң беті ішінде жатқан, пейілі кең, көреген адам екенін, өзінің оның шалымына келмейтінін біліп қатты толқыған-ды. Бұдан соң Ди өзіне Лоуды өнеге тұтып, салқын қанды, сабырлы болып ешкімге бүйрегін бұрмай патшайымға небір талантты уәзірлерді талдап берді. Осыдан кейін У Цзы-тянь бұрынғы зұлым, озбырлығынан бет бұрып, қашанда салқын қанды, сабырлы адамның бейнесіне көшті. Өзіне де ой түсті. Сол арқылы өткен қүндерін жиі еске алып, өкінетін болды. Мұны көріп жұрт: «Ақылды уәзір ақымақ патшаны адам қылар, ақымақ уәзір ақылды патшаның өзін де ақылынан аздырар» – десті. Енді, міне, патшайым әр қандай істе Ди Рэнженің аузына қарап, соның емеурінімен іс қылатын болды. Бұл оның абыройын асырып, айыбын жасырды. Баста билік тұрғанда адам сәл-пәл ізгі, халқына қайырымды болса оның істеген жамандықтары таудай болса, да түймедей жақсылығының көлеңкесінде жасырынып қалады екен. Сөйтіп, бұрынғы қорқынышты, қанқұйлы патшайым бірте-бірте ізгі, парасатты адамға айналды.

	Әлгінде Ди Рэнженің түріктердің темір-терсекті өндіріс құрал-саймандарына айналдырып, одан соң кен ашуға әрекеттеніп жатқаны жайлы айтқандарын естігенде ол ойланып қалды.

	– Түрік қағанының біздің адамдарымызға неліктен қызығып отырғанының мәнісін енді түсіндім, – деді қыналы, сүйрік саусақтарына қызыға қарап.

	– Түрік қағаны алты дуандағы халықты сұрап еді, оны түгел бердік. Енді қару-жарақ, астық сұрағаны – тым әлінен асқандық. Оған жол беруге болмайды, – деді уәзірлердің бірі.

	Ди Рэнже ой үстінде еді. Бір кезе ол:

	– Түрік қағаны қазір асып-тасып отыр. Оның атты жасағы бұрынғы Ілік қағанның кезіндегідей, неше жылдан бері олар астанасын Өтүкен тауына көшіргендіктен халқы жаугершіліктен құтылып, мал-басы өсіп, барқадар тауып отыр. Қазірше оның бер дегенін беріп, ал дегенін алып тыныш отырмасақ, олар жоқты сылтауратып шекара шебімізге басып кіруі мүмкін. Оған төтеп беретін күш-қуат қазір бізде жоқ. Сол себептен, оларға қазынадан біраз астық және өндіріс құрал-саймандарын берейік, – деді. Бұл пікірге аға жандар Яо Шу да қосылды.

	– Ендеше, құдандалық жайын қайтеміз? – деді патшайым.

	– Бұл өзі бір кілтең жұмыс болып тұрғаны, – деді Ди Рэнже

	– Не себепті?

	– Тарихтан бері Орта жазық қыздары ғұндарға ұзатылушы еді. Ал, ғұндардың қызы Орта жазық хандарына немесе ханзадаларына ұзатылды дегенді естіген емеспін. Менімше, Қапағанның бұл ұсынысында да бір гәп бар секілді.

	– Солай ма?

	– Патшайым, шынымен солай!

	– Олай болса бір амалын табыңдар!

	– Меніңше, Қапағанның қызын Хуа Ян бегі У Янсюға кішілікке алсын деген жарлық түсіріңіз, – деді Ди Рэнже.

	– У Янсю У әулетінен, оның үстіне өзіңізбен жамағайыншылығы тағы бар. Бір болса сол болар! – деп ұлықтардың бәрі қоғадай жапырылды.

	– Олай болса жарлықты жазыңдар. Жарлық бойынша жөрелгі бөлім санаты атынан Янь Чжэвэй дәйегерлік уәзір Ян Луанжуанмен бірге мойшақ ұстап күйеу жолдас болып барсын, – деді У Цзытянь. Сол кезде уәзірлердің бірі:

	– Қапаған қағанда ұзата қоятындай бой жетіп отырған қыз бар ма еді? – деді. Ди Рэнже елең етті де ойланған күйі сақалын саумалап үндемей қалды. У Цзытянь:

	– Болса да, болмаса да біздікі жол-жоралғысын жасау. Өйтпесек, Қапаған сынықтан сылтау тауып шауып алғалы тұр, – деді. Уәзірлер «Ол да жөн екен!» – дегендей тегіс бастарын изеп отырып қалды.





ҚАРА ЖОРҒА




	Түрікке күйеу бала болатын Хуаянь бегі У Янсю У Цзы-тяньге ең жақын адамдардың бірі еді. Патшайымның оның әкесі У Чэнсыны Чжоу патшалығының мұрагері етіп белгілеу ойы да болған. Бірақ оған Ли әулетінен түбегейлі бет бұрып, Таң мемлекетінің ат-атағын түбегейлі өзгертіп жіберу оңай бола қойған жоқ. Бұған ең әуелі қарайған халық дайын емес еді. У Цзытянь мемлекет атын Чжоуге өзгерткенімен, халық бәзбаяғыдай оны Таң мемлекеті деп атауын қоймады. Оның сыртында Түркі қағанаты да Таң мемлекетін баяғыдай Табғаш елі деп атайтын еді. Соған қарамастан У Цзытянь түріктерге өзін Чжоу мемлекетінің патшайымы ретінде танытқысы келді. Түріктерге баратын күйеу жігітті де Чжоу әулетінен, өзіне жақын адамдарынан таңдады. Патшайыман бұйрық болған соң Хуаянь бегі У Янсю де күйеу жігіт болуға амалсыз көнді. Әйтпесе ол да түріктерден қатты қорқатын. Енді тілін, сырын білмейтін түрік әйелмен қалай отасатынын ойлап есі шықты. Дегенмен, жарлық қатты, жан тәтті, амалсыз көнуіне тура келді. Чан-аньнан Өтүкенге дейінгі екі жарым мың шақырымдық ұзақ жолды уайыммен басып өтті. Осы кезде оған жол азабынан ой азабы ауыр тиді.

	Күйеу жігіт келгенде Өтүкен қойнауындағы түркі ордасы сән-салтанатымен көз тартып тұр еді. Үлкен телеген арбалардың үстіне қонақтаған әйдік ордалар, оған қарай бастайтын алтын айшықты босағалар өте айбатты көрінетін.

	Алыстан келген жүз қаралы құрметті қонақты түрік ордасы күншілік жерден күтіп алды. Соғды сартбаулары жетелеген жүз қаралы түйеге түгелімен қыздың жасауына деп дайындалған қымбат бұйымдар, қалыңмалға деп түрлі кит-кәделер артылған-ды. Онда не жоқ дейсіз, түрлі тайтұяқ, қой тұяқ алтын-күміс жамбылар, жақұт көзді әшекейлер, әр алуан жібек, маңлық маталар мен тохар, сасанид кілемдері, сәнді ыдыс-аяқтар бар еді. Идіқұттан алдырған кептірілген өрік пен нават, қауын қағы, мейіз бен жүзім шараптары, шарбаттар да неше тоғанақ еді. Берген неге жаман болсын. Осыншама мол жасау-жиһазды, кит-кәдені көргенде Қапағанның көңілі бір марқайып қалды. Ол күні еш сыр білдірмей, қонақтарды асты-үстіне түсіп күтті. Табғаштар Өтүкеннің салқын-сабат ауасымен тыныстап, ет жеп, қымыз ішіп, өздері ала келген қымбат шараптарынан түріктерге де беріп, арқа-жарқа болып қалды.

	Түріктер олардың құрметіне үш жерден үлкен от жағып, дабыл қағып, шың тартып, қара домбырадан күй төкті. Небір апайтөс жігіттер мен бура санды бикештер ортаға шығып, бұлшық еттері бұлтылдап қара жорға биін биледі. Ол биді билегенде тұтас қауымның кәрі-жас, ер-әйелдің бәрінің делебесі қозды. Бұл олардың ата-бабасынан, сонау ербегей сақтардың заманынан келе жатқан биі еді. Ұзақты күн ат үсті аламаннан шаршаған олар кешкілік қоналқыда, маздап жанған отты айнала осы биді билеп, жеңіс шаттығын тойлайтын. Ылғи да батырлар алыс жолдан аман-сау, олжалы оралғанда, бала туғанда, жайлауға жеткенде немесе жұрт жаңалап қонғанда, табынды аластағанда, келін түсіріп, бет моншағы саудыраған бойжеткен қызды ұзатқанда осы биді билейтін. Ол биді билегенде жастар ішпей-жемей мас болып, үлкендер сезімге ерік беріп, бір жасарып қалатын. Олардың шаттығы, көкірегін кернеген қуанышы би билемей басылмайтын. Топқа түскен кәрі-жас бірде қос бүйірін таянып, жауырынан кезек-кезек қозғалтып, ілгерінді, кейінді теңселсе, бірде жерге жүресінен отыра кетіп, кең құлаштай жан-жағына селкілдей ырғалатын. Біреулер сол беті шалқайып, екі иығын кезек-кезек бүлкілдетіп, басын жерге дейін жеткізсе, енді біреулер екі қолын бүркітше қомдап басын төмен иіп, сосын белін қайқайтқан бойда кеудесін тік көтеріп шайқалақтап, құдды жорға аттың жүрісіндей тайпала жөнелетін. Әсіресе, қыздар ұршықтай үйіріліп, ортекедей ойқастайтын. Мұндайда арқасы қызған жұрттың буын-буыны сықырлап, шекесінен тер моншақтап кететін. Себебі, ол бидің ел білмейтін киесі, делебеңді қоздырар құдіреті бар еді. Қара жорға биі биленгенде ешкім одан қағыс қалмайтын. Ол мыңдаған жылдардан келе жатқан даланың өз биі еді. Оны билеу тек далалықтарға ғана жарасатын. Одан даланы мекендеген ескі халықтың сол даладай дарқандығы, кеңпейіл мәрттігі мен дауылпаз делбелігі, түз көкжалындай жансебіл, жантукештігі көрініп тұратын.

	Ол биді билегенде далалықтардың мерейі өсіп, жігері таситын. Ондай халықтың десі басым, рухы биік болатын. Өтүкен қойнауында қаншама халықтың буыршындай бұлқынып, би билегенін көргенде табғаштан келген елшілер мен олардың қосшылары ауыздарын ашып қарап қалды. Кейбіреуі ішінен: «Ата-бабасынан бұла, еркін өскен мұндай халықты біздің Таң патшалығы қалай бағындырғалы жүр?» – деп ойлады. Кейбіреуін «бұлардан қыз айттырған қай теңіміз, оданша өзіміз аман-сау қайтсақ екен» – дегендей үрей билей бастады. Өйткені, кешкі оттың жарығында түрік жігіттерінің жалаң төстене жаныққан түрі қой торыған бөрілердей қорқынышты еді. Бөрілер! Айтпақшы, біз бөрілердің апанына келген екенбіз ғой деп олар тіптен саса бастады.

	Сасатын да жөні бар, манадан қанша сыр білдірмегенсігенімен Қапаған қағанның түрі тым сұсты еді. Ол орда алдындағы самалтақта отырып, алдына қойылған қойдың бітеу ұшасын мүйіз сапты үлкен жалпақ пышақпен қиялай кесіп жеп, қонақтармен бірге ойын көріп отырған-ды. Ол семіз жамбастанәр кесіп алып аузына салған сайын өте сақ, зейіл көздерін жан-жағына төңкеріп қарап қоятын-ды. Сол сәтте оның болаттай өткір қарашығы да кешкі оттың жарығында жасулана жарқ-жұрқ ете қалатын-ды. Өте сұсты, сақ сол көздер оның ұялас бөрілердің нағыз қайқы құйрық сырттаны екенін көрсетіп тұрғандай еді.

	Бір күн осылайша қонақтарды күтіп алумен өтті. Бұл күні Қапаған өзінің күні бұрын жасап қойған дайындығы бойынша еш желп етпей, өзін салқын қанды, сабырлы ұстады. Кімнің кім екенін тектемеді. Ертемен таңғы ас үстінде ол келген қонақтарына жағалай көз қыдыртып шығып, сақалын саумалай отырып:

	– Ал, енді күйеу жігітпен де таныса отырайық! – деді. Сол кезде жөрелгі бөлім санаты атынан құдалыққа келген Янь Чжэвэй екі қолын қусырынып қағанға тағзым етті.

	– Тақсыр, ендешесізрұқсатетсеңізбізонытаныстырайық,– деп У Яньсюге орныңнан тұр дегендей ишара жасады. У Яньсю орнынан тұрып, қағанға иіліп тағзым етті.

	– Бұл жігіттің тегі У, аты Яньсю, мәртебелі патшайымның ең жақын туысы, сенім артқан серкесі. Жол жағынан патшайымға туған ұлы іспетті. Сол себепті ордамыз он ойланып, жүз толғанып, ақыры бұл жігітті Ұлы қағанатыңыз бен Таң мемлекеті арасындағы достықтың дәнекері ретінде осында жіберіп отыр. Біз де оның Ұлы Түрік елінен сүйек тістеп, ата-бабамыздан келе жатқан құда-андалық пен тату көршіліктің қайта жаңғырғанын қалаймыз. Иләһим, бәрі де оңымен болып, ойлаған ісіміз игілігін берсін, – деді Янь Чжэвэй.

	Дәйегерлік уәзірі Ян Луанжуан, ішінде ере келген бір топ табғаш төрелері де :

	– Бәрекелді, бәрі де оңымен болғай, Тәңірім ұзағынан сүйіндіргей! – деп қусырына тағзым етті. Олар солай деп қоғадай жапырылып жатқанда қағанның өңі барған сайын сазарып, тай тепкендей тасырайып бара жатты.

	– Кет әкеңнің, менің баяғыдан бергі ізгі ниетім, қалтқысыз көңілім әлдекімдердің алдаусыратар ермегіне айналған ба? Мен қызымды Табғаш мемлекетінің тұғыры Ли әулетіне, марқұм патша Таң Гаузоңның ұлдарының біріне ұзатамын дегенмін. Өйткені, Ли әулеті ғана Таң мемлекетінің тірегі. Егер Ли әулеті болмаса, менің ержүрек бабам – иісі түркі жұртының сайыпқыран саңлағы Суар қаған болмаса, Таң мемлекеті де болмас еді. Ал, ойда-түсте жоқ У әулеті деген қайдан шыққан? Түбін қусаң олардың тегі Ли әулетінің есігіндегі күң емес пе еді!? Сонда мен есіктегі күңге қызымды бермекпін бе? Мен құда-андалы болып, сүйек жаңғыртайық дегенде марқұм патшалардың жолын қуған Ли әулетінің болашақ тақ мұрагеріне қыз берейін дегенмін. Патшайымның қайдағы бір У әулетінен ұрын жібергені қай басынғаны? Ендеше, кім-кімнің де өз обалы өзіне. Осыншама жақсы ниет, адал көңілімді аяқасты еткені үшін мен оның жазасын беремін. Бұл жаман қар жер-суға сыймай асқақтап, Табғаш мемлекетін қалағанынша билеп-төстеп алғанына енді көзім жетті. Олай болса мен Қапаған, ата-баба жолына адал болып, Ли әулетін тұғырына қондырмай аттан түспеймін.

	Ол осыны айтқанда келген қонақтар төбесінен жай түскендей болды. Бәрі «енді қайттік?» дегендей бір-біріне қарап, ес-ақылы шығып қалды.

	– Естеріңде болсын, түріктер бұрыннан Ли әулетімен қарым-қатынас жасап келген. Бірақ, сендердің әйел патшаларың Ли әулетін түгел қудалап, олардан бас көтерер ешкім қалдырмаған сыңайлы. Мұндайда Түркі қағанаты аман қалған екі ханзаданы қолдап, оларды өз орынтағына қояды, – деді тағы да.

	Қағанның аман қалған екі ханзада дегені Ли Цзянь мен Ли Дань еді. Қағанға ол екеуінің бірдей биліктен шеттетіліп, У Цзытяньнің үстемдігі жүріп тұрғаны белгілі болатын. Қаған ашықтан ашық оған жұлдызы қарсы екенін айтқанда ешкім бір ауыз сөз айтуға батылы бармады. Бәрінің қол-аяғы дірілдеп, денесін суық тер басты. Тек Янь Чжэвэй ғана көктен тілегені жерден табылғандай қыбы қанып қалды.

	Себебі, ол бұдан алдын Түрік қағанына неше келіп, неше кетіп, бұлардың У Цзытяньге тіс-тырнағымен қарсы екенін бағамдап қайтқан-ды. Ол өзі де У Цзытяньнің қаһарына ұшырап қалудан қорқып жүргендіктен, басына іс түскенде паналайтын түпкі тұрағы, қорғанышы ретінде Түркі қағанатын таңдаған. Түркі қағанаты осы беті күш алып, десі басым түсе, берсе, соның арқасында бір күні әйел патша тақтан түссе биік мансапқа қол жеткізіп қалудан дәмелі еді. Осы жолы құдалыққа келгенде күйеу жігіт У Яньсюдің тегін әдейі тектеп, қағанның аузына сөз сала сөйлегені де Сондықтан болатын. Осында табғаш тараптың қара биі, сөз ұстаған ділмары бір өзі болғандықтан, үндемей отыра бергеннің жөні болмас деп, ортаға шықты.

	– Дәт тақсыр, Түркі ордасына У әулетінен біреу ұрын барсын деген патшайымның өзі. Мына тұрған пақырлардың, тіпті күйеу жігіт У Яньсюдің де бұған титтей де қатысы жоқ. Біздікі тек патша жарлығын орындау ғана. Құдіретті Тәңірқұт, бұл арада ешкім де сіздің қаһарыңыздан қашып құтыла алмайды. Бірақ аяушылық жасап, бұл пақырлардың шыбын жанын қисаңыз екен. Олардың қай-қайсысы да сіздің еркіңізге қайшы келмек емес, – деді.

	– Сендердің жазаларың – өлім! – деді қаған орнынан өре түрегеліп, қамшысын білей сөйлеп, – сендер түгелімен ханшайымның жақын-жұрат, туыс-туғаны, сенім артқан адамысыңдар. Сендердің барлықтарың – Ли әулетінің тұқымын тұздай құртқан қанішерсіңдер. Мен сендерден олардың кегін аламын. Ордостың ойында талай жыл табғашқа қарап аш-жалаңаш қалған қан-қарындастарымның кегін аламын.

	– О, пәруардігер! О заманда бұ заман біреу жақсы ниет-пен елдесуге, құдалыққа келген елшілерді тарпа бас салып, көзін жойыпты дегенді естіп пе едің, қаған? Жазықсыз адамдардың қанын мойынға арқалағанның соңы өзіңе жаман болады. Ендеше ақылға кел. Өткен-кеткенді қузасаң, алынар кек те, шығарар шер де мұнымен бітпейді. Оның үстіне біз де елеусіз, сұраусыз адам емеспіз. Осының арты үлкен егерге айналып, елдеріміз арасында соғыс өрті қайта тұтанса, сіздің қағанатыңыздың да, қара басыңыздың да қандай жағдайда болатынын бір жаратушының өзі білер! – деді дәйегерлік уәзірі Ян Луанжуан. Ол ілкімді еді. Бас кеспек болса да, тіл кеспек жоқ, айтарымды айтып өлейін деп батыл-батыл сөйледі.

	Қаған оның сөзін естіп, езуіне мысқыл үйірілді. «Сен табғаш, менімен бұлай сөйлеуге қалай дәтің барады?» – дегендей оған ішіп-жей қарады. Сосын көзінің сұғын тайдырып жасауылдарына бұйырды:

	– Әуелі мынаны алып кетіп қара үйге қамаңдар!

	Қағанның темір сауыт құрсанған жасауылдары оны қолтығынан тік көтеріп алып кетті. Қапаған ашулы еді. Ол қонжығын алдырған қара аюдай аласатып отыр.

	– Байла мынаны да. Патшайымның жақыны болса, бізге кепілге бір адам керек еді. Түбі бір керегі болып қалар!

	Жасауылдар У Яньсюді де мама ағашқа тырыстырып байлады. Хуаянь бегі, патшайымның ең жақын туысы салауатымен ол мұндайды күтпеген еді. Күндердің күнінде шалғай терістіктегі ғұн ордасына күйеу ретінде ұрын барып, бұл кесапатқа кез болам демеген-ді.

	Қапаған құдалыққа келген елшілердің Янь Чжэвэйден басқасының бәрін жәсірге алды. Қол-аяғын байлап, неше күн, неше түн нәр татырмай ұстады. Мұндайды көрмеген орда ұлықтары мен майпаңдары сән-салтанатынан айырылып, үрпердей болды. Сағы сынып, салы суға кетті.

	– Сендер маған ренжімеңдер! – деді бір күні Қапаған оларды көзден кешірген кезінде, – ренжісеңдер, патшайымға ренжіңдер. Ол қыл аяғы әдеттегі жол-жосынды да білмейді екен. Сонда мен қызымды Таң әулетінің есіктегі күңіне бермекпін бе? Қолынан келсе, У Цзытянь бізді әскер жіберіп шауып алсын. Әйтпесе менің айтқаныма көніп, Ли әулетіне билікті қайтып берсін.

	Елшілер итарқасы қияндағы осынау елге келіп кәріпміскін күй кешкен сорымыз-ай деп, өзге ештемеге зауқы соқпай, бәрінен күдер үзіп, күңіреніп тұрды. Олар жалғыз-жарым қашса да Орхоннан Ордасқа дейінгі қуаң шөлде ешқайда құтылмайтын. Сол баяуан шөлде шетінен ит-құсқа жем болып, ақ сөңке сүйектері ғана қалар еді.





ПАТШАЙЫМНЫҢ ТҮСІ




	Қапаған У Цзытяньнің өз істегенін өзіне істеді. Осы орайда ата-бабамнан қалған кегімді қайтарамын деп өз-өзіне серт берді. Жүз мың атты әскермен Табғаштың Цзин-нань, Пинди, Цин-и алайларына тұтқиыл шабуылдап, олардың қорған-бекіністерін тас-талқан етті. Цзин-наньдағы жасақбасы қарамағындағы бес мың шерігімен тізе бүкті. Қапаған одан әрі оңтүстікке ойысып, бұрын өзі ат ізін салмаған Гүйжоу, Таньжоу дуандарын шапты. Чан-ань қоршауда қалды. Тоғыз ерсен түгел бағынды. Патшайым қашып барып, Лояңды паналады. Осы кезде У Цзытянь патшайым хан жамағат уәзірі У-Чжунгүйді Көктің қосыны орталық бағытының аға төбенайы, оң қаһарлы тосқауыл Чача санғұнды Көктің қосыны батыс бағытының төбенайы, Юйжоу тұтығы Чжан Рэнданды Көктің қосыны шығыс бағытының төбенайы етіп тағайындап, үш жүз мың қолмен түріктерге қарсы тойтарма шабуылға аттандырды. Үлкен аламан Чан-ань мен Лояңнан аттанды. Олардың дүбірінен жер қайысты. Аздан соң осы үш жүз мың қолға оң ұлан тайсанғұн Ян Цзинь-роң, Ли Дозолар басқарған жүз елу мың жасақ келіп қосылып, әскердің ұзын саны төрт жүз елу мыңға жетті. Патшайым Қапағанның басын кім кессе, соған хан шенін беретінін айтып уәде берді. Сөйтіп, қызыл киімді, өңшең баскесер, аш күзендей жаланған қалың қол желбіреген ту алып, жер-суға сыймай иін тіресіп бара жатты.

	Қапағанның әскері аз болғанымен тегеурінді еді. Оның қасында екі ұлы Тоқа-тегін мен Инел, ағасы Елтеріс Құтлық қағанның ұлдары Бөрі оғлан мен Күлтегін бар еді. Тоныкөк бас ақылшы еді. Олар қолды төрт бағытқа бөліп алып, бір бүйірден тұтқиыл тиіп, ізім-ғайым жоқ болып кету әдісін пайдаланып, жеткен жерінің бәріне ойран сала берді. Табғаш қолының ту-талақайын шығарып, ойсырата жеңді. Осы кезде Сарыөзен – Хуанхэнің оңтүстігі, Ордос үстірті мен тоғыз ерсен түгелімен түріктердің қолына өтті. Қапаған баға тартқан Тоныкөкті тыңдай жүріп, Янь Чжэ-вэймен де көп істес болып, оның ақылына жүгінгендіктен, осыншама көп жерді қолға келтірді. Янь Чжэвэй табғаш қолының әлсіз жерін тап басатын әрі олардың қалай қимылдайтынын да бес саусағындай білетін. Бұл жолы ол өзінің У әулетіне, патшайымға деген ыза-кегін, өшін Түрік қағанына қолдап келген көмегін беру арқылы қайтарды. Табғаш әскері сонша көп болғанына қара-май оңбай жеңілді. Түрік қағанатының солтүстіктен жасаған тынымсыз соққысының нәтижесінде, өзі жұмсаған төрт жүз елу мың әскерден еш нәтиже болмағанын көре тұра У Цзытянь амалсыз сүргіндегі ханзада Ли Цяньді Финлин аймағынан шақыртып алып, оған «мұрагер патша» мәртебесін беруге мәжбүр болды. Әйтпегенде Қапаған Чань-Аньді басып алып өзі қалаған біреуді патша тағайындап жіберуі де мүмкін еді.

	Қапағанның ондай ойы да жоқ емес-ті. Ол өзіне жақын жүрген Янь Чжэвэйді бір күні шақырып алып:

	– Алда-жалда У әулетін аударып тастап, Таң әулетін қайта құрар болсам, өзіңе үлкен лауазым беремін. Ал, әзірше сен менің оңтүстігімдегі Ордосты қамтыған түстік қанатымның қағаны бол. Ол – түгелімен қытайланған өлке. Оны сен басқармағанда кім басқарады? – деген болатын. Янь Чжэвэй соған мәз. Әзірше Түрік қағанатының оңтүстік бағытының қағаны болсам, келешекте Таң мемлекетінің тым құрығанда бас уәзірі болып қалармын деген дәмемен күні-түні Қапаған қағанға қызмет етті. Мұнысын тұтқындағы серіктерінен жасырып жүрді.

	Бірақ оның түріктерге сатылып кеткенін қамаудағы дәйегерлік уәзірі Ян Луанжуан мен осында күйеу жігіт болып келген У Янсю сезіп-біліп жүрді. Екі жақты бірдей алдап, ұпайын түгендеп жүрген Янь Чжэвэй олардың күдігінен хабарсыз еді. Ол тұтқындағы саптастарының ішіне келгенде түріктерді шерінен шыға сыбап жамандайтын. Ян Луанжуан сонда да серіктеріне оның істеп жүрген әрекеті туралы жақ ашпаңдар дейтін. Ешкім де қанқызбалыққа салынбай, оның айтқандарын сабырмен тыңдап отыратын.

	Соғыс тынымсыз жүріп жатты. Осы аралықта Қапаған айлаға басып, Янь Чжэвэйді У Цзытяньге бір жіберіп алуды ойлады. Хэбэйдағы соғыста өтірік жеңілген болып асығыс-үсігіс қашқан кезде Янь Чжэвэй мен Ян Луанжуанды әдейі қара үйге қол-аяғын байлаған күйі қалдырып кетті.

	Табғаш әскері ол екеуін байлаулы жатқан жерінен тауып алған соң мән-жайды білу үшін бірден ордаға – У Цзытяньнің алдына алып келді. Янь Чжэвэй патша ордасы өзінің түріктің оң қанатының қағаны болғанынан хабарсыз болар деп ойлады. Бірақ, дәйегерлік уәзірі Ян Луанжуан оған дейін бар жағдайды жасауылдарға айтып қойған еді. Ол ордаға кіргенде У Цзытянь бірден уытын шашып жіберді:

	– Сен, Янь Чжэвэй, бұл жолы Түрік қағанының елшісі ретінде келіп тұрған шығарсың! – деді орнынан атып тұрып. Янь Чжэвэй күмілжіп:

	– Тақсыр, о не дегеніңіз, – дей беріп еді, У Цзытянь алдындағы жозыны жұдырығымен қойып кетті:

	– Жап аузыңды! Сенің бара сала түріктерге сатылып, біздің барлық сыр-сипатымызды оларға жайып салып, соның арқасында Ордос өлкесінің қағаны болғаныңды кім білмейді? Енді келіп қай бетіңмен көлгірсисің? Сен Чживэй, сенім артқан арда сұлтандардың бірі едің. Бірақ, сен ол сенімді ақтамадың. Ойлағаның биік мансап, көл-көсір байлық болды. Сол үшін кім-кімге болса да қызмет етуге дайын екеніңе көз жетті. Ит екеш ит те өз иесіне адал қызмет етуші еді. Сен иттен де асып кеттің. Ендеше, бұл хайуанды алып шығып, ең ауыр жаза кесіңдер. Ол өлсе де сазайын тартып өлсін!

	Сол кезде қызыл киімді жендеттер оны сүйреген бойда Лояң қаласының қақ орталығындағы Тяньцзинь көпіріне алып барды. Ол жерге қылмыскерді көруге мыңдаған халық жиналды. У Цзытянь оны қара арқанмен тырыстыра байлап ұлықтарына садақпен атуды бұйырды. Ұлықтар түгел садақтарын сайлап, адырнаны құлаштай тартқанда Янь Чжэвэйдің денесіне тиген жебе құдды кірпікшешеннің үстіндегі түктей қадалып, қаны судай ағып, тіл тартпай кетті. Патшайым оның денесін жадыға салып турап, сүйегін түгел шағып, көшенің қаңғыбас иттеріне тастаңдар деп бұйырды. Халықтың көзінше жасалған осынау қан-қасап талай адамның үрейін алды.

	У Цзытянь үшінші ұлы Ли Цяньді тақ мұрагері ретінде жариялағысы келгенімен, тегін У-ға өзгертуді ойлады. Мұнысы өзі құрған Чжоу мемлекетін ұрпақтан-ұрпаққа дейін сақтап қалу үшін еді. Бірақ істің орайы ол ойлағандай бола қойған жоқ. Ол Ли әулетін биліктен қағып, мемлекет атын Чжоуға өзгертемін деп ел ішінен жау тауып алды. Мұнысы шындап келгенде басы артық шаруа еді. Енді бақса, ел ішінде өзіне қарсылар Ли әулетін сүйемелдеген болып, мемлекетке қауіп төндіре бастапты. Оларды Түрік қағаны қолдап отыр. Ендеше, бұл басы артық бәледен қалай құтылмақ? Оның үстіне жасы да ұлғайды. Бүгінгі У Цзытянь кешегі құрты өлмеген, қытығы басылмаған У Цзытянь емес. Оның күйігінен көңілдесі Фэн Сяобао да атақты МинТаң сарайын өртеп, ел-жұртқа өсек жайып, ақыры өз түбіне өзі жетті. Патшайым Фэннен соң іздеп тапқан ағайынды-інілі Чжан фамилиялы көңілдестерімен де анда-санда ғана төсектес болып жүр. Ойлап отырса, осы істеп жүрген тірлігі, әсіресе Ли әулетіне жасаған қиянаты, мемлекет атын Чжоуға өзгертуі, бәрі-бәрі жай әншейін әйел затына тән көрсеқызарлық, бес күндік жарық жалғанға деген шексіз тойымсыздық екен. Әйтпесе Ли әулетін әспеттеп, солардың тілеуін тілеп отырса, жағдайы бүгінгіден жақсы болмаса, жаман болмас еді. Ол ойлаған үстіне ойланды. Қапағанның Вэйшуй өзеніне таяп келген хабарын естіп, тәубаға келді. Енді ес-ақылымды жинайын, кәрілік келіп, мақшар күні жақындағанда ел-жұртыма қадірімді кетірмейін. Ли әулетін қудалағанды қояйын, – деп ойлады. Сондай оймен ұйықтап кеткен еді, бір ғажайып түс көрді. Түсінде бір әдемі тотықұс қос қанатынан бірдей қырқылып, сұңқылдап жылап отыр екен. Тотықұсқа жаны ашыған ол қырқылған қанатын қолына алып, оған аяушылық білдіріп, қалайда амалын тауып қанаттарын қайта жалғап бермек болды. Бірақ онысынан түк шықпады. Тотықұс өксуін қояр емес, енді қайттім деп қапаланған патшайым оған жаны ашып, арсы-гүрсі болып жатып оянып кетті.

	– Тфу, бәрі түсім екен ғой! – деп басын көтеріп біраз отырды.

	– Тотықұс, тотықұс! Ол ненің белгісі екен? – деп өз-өзіне күбірлеп, торғын көрпесін ысырып тұрып кетті. Далада ептеп жаңбыр жауып, бақтың хош иісі бұрқырап тұр еді. Ол арадан гүлдердің, жасыл шыршалар мен жасамыс жапырақтардың лебі есетін. Ертемен бұлбұл сайрап, маңайдағы Ли-шань мен Циньлин тауларының көкала қанат көкектері шақыратын. Таңғы саф ауамен тыныстап, табиғаттың құйқылжыған үніне құлақ түрген ханым бұл дүниенің бағасына шынымен жеткендей еді. Бақ ішінен алысқа көз тіккен ол әлгінде түсінде көрген тотықұс жайлы ойлады.

	– Тотықұс кім? Ол неге қанатынан қайырылады? Не себепті осыншама кәріп-күйге түсіп, қайғырып қапаланады? Бұл ненің бәлекеті?

	Ол осылай деп ойлаған сайын жаны жай табар емес. Алда-жалда сол тотықұс өз басына көрінсе қайтпек?

	– А, пәруардігер, өзің жар бола гөр, – деп ханымның аза бойы қаза болды. Таңертеңгі асты тым көңілсіз ішті. Даяшыны шақырып, оған:

	– Бас уәзір Ди Рэнже дереу осында келсін! – деп бұйырды Ди Рэнже келісімен, патшайым оған көрген түсін айтты.

	Қасы ұзын, бүркіт танау Ди Рэнже шоқша қара сақалын сұқ саусағымен тараштанып, ойланып отырды да жарқыраған нұрлы көзін патшайымға төңкеріп:

	– Пірім, бұл шынымен де өте нысаналы түс екен. Нағын айтсам, сол тотықұс өз басыңызға көрінген, қайырылған қос қанаты, сіздің Ли Цянь мен Ли Дань атты екі ұлыңыз. Егер сіз екі ұлыңызға шын жанашыр болып оларды сүйесеңіз, онда сіздің де қанат-құйрығыңыз жетіліп, төрт құбылаңыз түгендел болады, – деді. Мұны естіген патшайымның зәре-құты ұшты. Талай жылдан бері бұл мемлекетті бір өзі қалағанынша билеп-төстеймін деп, жар басына жақындап қалғанын білді. ҒайыпТаң аян берілген осы түстен селт етіп есін жиды. Тәубеге келді. Бұл дүниеде Ли әулетіне, өз жақындарына, тіпті өз-өзіне бет келе алмайтын істерінің көп екенін есіне алды. Билік деген нәрсенің мәңгілік еместігіне, көл-көсір байлықтың да қолдың кірі екеніне көз жеткізді. Өмірдің өткінші екеніне, кәріліктің жеңбей қоймайтындығына мойынсал болды.

	Ди Рэнженің түс жоруы оның талайдан бергі ойын дәп басты: «Екі ұлыма қайырылайын. Айтса айтқандай, олар менің іштен шыққан шұбар жыланым, қажымас, талмас қос қанатым емес пе? Олардың өмірін өксіткенде не марқадам табамын?» – деп ойлады. Бұдан бұрын өзінің кесірінен қыршын кеткен екі ұлы Ли Хоң мен Ли Сяньді де есіне алды. Ди Рэнжеге:

	– Дереу жарлық дайында. Ли Цяньді Финлин аймағынан алдырып, тақ мұрагері ету туралы жалпақ жұртқа жария етілсін! – деді. Ди Рэнже:

	– Пірім, ондай болса кенже ұлыңызды да бұл жайдан хабардар етейік, – деп басын иді.

	− Одан алаңдайтын дәнеңе жоқ. Ол онсыз да келісімін береді, – деді ханым нық сеніммен. Ди Рэнженің бұлай деп күмілжуінің де өзіндік себебі барды. Өйткені, Ли Цянь Фанлин аймағына сүргінделгелі Ли Дань өзін патша тағына бірден бір мұрагермін деп жүрген болатын. Осы оқиғадан кейін патшайымның қысымымен Ли Дань тақ мұрагерлігінен өздігінен бас тартты. Сөйтіп, қатарынан екі рет сорлады. Марқұм патша Таң Гаузоң мен У Цзытяньнің кіндігінен тараған төрт ұлдың ішінде, түп-тің түбінде, тақ мұрагері ретінде Ли Цзяньнің бағы жанды.





КИЕЛІ КЕСЕНЕ




	У Цзытянь оны тақ мұрагері ретінде тағайындап, жалпақ жұртқа жария етісімен Цяньлиндегі мазарлықты кеңейтіп құру жөнінде жарлық түсірді. Ол оның күйеуі − марқұм патша Таң Гаузоң жерленген жер еді. Әкесі Тәңір қаған секілді Таң Гаузоң патша да өзіне мәңгілік тұрақ ретінде Лян-шань тауын таңдаған-ды.

	У Цзытянь сол таудың басынан аяғына дейін кешен тұрғызып, марқұм патша екеуінің жанақымын және оған кіретін жолды мүлде құпия етіп салдырды. Күйеуі Таң Гаузоңды әспеттеп оған арналған киелі мәңгітастың мәтінін өз қолымен жазып шықты. Сегіз мыңнан тұратын мәңгітас мәтінін алтынмен аптатты. Сосын тау етегінен сонаудағы Лян-шань тауының қапталына дейін қыш кесектен жол төсеп, жолдың екі жағына айбатты арыстандар мен қанатты бұғылардың, таранған тотықұстар мен атты нөкерлердің, айдарлы ұлықтар мен мінәжатшы сопылардың мүсінін қаз-қатар етіп тіктеді. Одан соң қабір кешенге кіре берістегі үлкен қақпаның екі жағына жер жүзінің әр шалғайынан – алыстағы Персия мен Тохардан, Он оқтардан, Тибеттен, солтүстіктегі Түріктен, Корей мен Күншығыс елінен Таң Гаузоңның қазасына топырақ салуға келген елшілердің тас мүсіні сомдалды. Олардың жалпы саны сексеннен асатын. Елші дегені болмаса олардың көбі Таң мемлекетін айнала жатқан өзге елдердің елбасылары мен ағамандары, әскер-басылары еді. Сол қатарда Қыдырханнан Темір-қапыққа дейінгі түркі ұлыстарын басқарған, артынан сан аламан қол ерткен Алтай55 тұтық мекемесінің тұтығы Барқұт шету, Өнен тұтығы оғыз Қасай бек, Қырғыз тұтығы Сырқұнша – бек Мағду, Батыстағы бес түрік ұлысын билеген, Істеми қағанның жүрежаты ашына Мише, Құлсары56 басқағы Түркеш Базан, Екіөгіз басқағы Шөмекен Күлікчор Ашына Ару, Үш арыс намяндардың ябғұсы Күнжі, Он оқ қағаны Ашына Құшыра, Оң жанақ қолаға санғұн әрі Мыңбұлақ тұтығы Низек Ескіл, Бес нүшебиден тараған Ілік тұтығы Барысхан Тон-ашбар, Сұяб дуанының дуанбасы Ан-Жапыш, он оқтың тіркеуші ұлығы, ірі қолбасшы Тұдын-шер секілді кісілердің мүсіні бар еді.

	У Цзытянь патшайым осылайша тіріде іске асыра алмаған ойларын өлгенде өзінің қабірі арқылы паш еткісі келді. Бұл күнде Табғаш мемлекетінің ат тұяғы жеткен де, жетпеген де жерінің бәрін Табғаш мемлекетінің басқаруында етіп көрсетіп, ондағы ел ағамандарын түгелімен Таң ордасына, мәртебелі патша ағзамның құзырына жүгіндірмек болды. Лян-шаньдағы қабір босағасына қойған бұратана елдердің елбасылары деп аталатын осынау балбалдардың бәрін қол қусырынып, патша ағзаммен патшайымға құлдықұрып тұрған бейнеде сомдап шықты. Сосын олардың әрқайсысының артына аты-жөнін, лауазымын, қайдан келгенін жазып қойды. Кімде-кім бұл кесенеге тәу етсе, Табғаш патшасы Гаузоң мен оның ханымы, патшайым У Цзытяньнің кереметіне, тірі күнде еткен еңбегіне таңдай қағып, оларға деген құрметі мен құлшылдығы арта түсер еді. Тарихты білмейтіндер Табғаш патшасы шынымен теңдессіз екен, тіпті алыстағы бұратана жұрттардың елбасылары да оның құзырына ұйып, әмір-жарлықтарын екі етпей орындаған екен деп қалатындай еді. Кесене толық біткен күні У Цзытянь күймеге отырып, батыстағы Лян-шань тауына қарай сапарға шықты. Елдер оған Вэйсуй дариясының солтүстігіндегі Ордос үстірті қазір қарақшы түріктердің қолында, осы сапарға шықпай-ақ қойсаңыз қайтеді? – деп кеңес берді. Бірақ, оған патшайым көнбеді. Лояңнан Чань-Аньға келген күні ағамандарын, уәзірлерін жинап алып:

	− Түріктерден қорқып отыра бергенмен олар өздігінен кері шегінбейді. Қазір біздің қалың қолымыз Чан-аньға келді. Алдыңғы жағымызда Чача сағұн басқарған неше түмен қолымыз бар. Қапағандар менің Чань-Аньға келгенімді естісе, бір тіксінуі тіксінеді. Ал Лян-шаньға барғанымды естісе, ойланады. Сол үшін бұл жолы қалың қолға Ди Рэнже бас болып, түріктерді Ордостанқуып шығуға аттанбақ. Оның үстіне менің ханзада Ли Цяньді мұрагер патша етіп тағайындағанымды түріктер естіді. Егер олардың бар мақсаты Ли әулетін қайтадан хан тағына отырғызу болса, енді ол тілектері орындалады. Сондықтан алаңдайтын ештеңе жоқ! – деді.

	Уәзірлер мен ағамандар, мойшақты ұлықтар, майпаңдар түгел бас иіп құрмет білдірді. Патшайымның күймелі керуені Лян-шань тауының етегіне жеткенде оның қуанышында шек болмады.

	– А, Тәңірім! Ақыры бұл арманым да жүзеге асты. Баянсыз тірлікте күні-түні тілегенімдей, енді ақиретте де онымен бірге болатын болдым! – деді өз-өзіне күбірлеп.

	– Күйме Лян-шань тауының етегінен қыш кесектер төселіп, жан-жағына небір ғажайып мүсіндер қаз-қатар тізілген, түрлі хош иісті гүлдер мен жасамыс шыршалар егіліп абаттандырылған үлкен даңғылмен қайқайғанда, патшайым күйме терезесінен екі жағына кезек-кезек қарап айрықша толқып келе жатты:

	– Бәрі көңілімдегідей екен, бірақ осынау айбатты кесене мұрты бұзылмай ғасырдан ғасырға қалай жетпек? Күндердің күнінде елдер Таң Гаузоң мен У Цзяытяньді де ұмытатын кез бола ма? Ол ой жетегінде отырып, кесененің тау алқымына таяған жеріндегі Оңтүстік Тәңір қақпасына да жетіп келгенін байқамай қалды. Патшайым күймеден түсіп, Лян-шань тауының айналасына сүйсіне көз тастады. Алыста қиыс түстікте Чань-Ань, одан ары Ли-шань тауының жон арқасы бұлдырайды. Шығыста Тайзоң патша мәңгілік тұрақ тапқан Цзюзоң-шань тауы асқақтайды. Одан ары Ордос үстіртінің оңтүстік қыраттары, теріскейде атақты Алты қырдың сілемдері қолдың бес саласындай салмалана сұғынып жатыр. Осы арадан тура түстіктегі Тайбай-шань тауының қарлы шыңдары да жасыл жазираның бір шетінде ақшаңдайды.

	Патшайым басталғанына он жеті жыл болған осынау әйдік кешенді салып жатқан шеберлерге дән риза еді. Марқұм патша Гаузоңға арналған биіктігі он екі кез алып ескерткіш те бетіндегі алтын айшықтары күнмен жарқырап, анадайдан көзге түседі. Ханым уәзірі Ли И-фуды қасына шақырып:

	– Қандай айбатты, қандай көркем ескерткіш бұл! Ол тұнып тұрған мұғжиза екен! Ертең мен өлгенде де осындай ескерткіш орнатыңдар! – деді.

	Ли И-фу:

	– Пірім, о не дегеніңіз? Сізге бұдан да әйдік, бұдан да ғажайып ескерткіш орнатамыз. Оның жазулары да алтынмен айшықталып, күн нұрымен жарқырап, мың көнелікке шұғыла шашып тұрады, – деді басын иіп.

	– Маған оның не керегі бар? Егер менің ескерткішім мың көнелікке жетсін десеңдер, оған бірде-бір жазу жазбаңдар, – деді патшайым.

	– Пірім, бетіне бір ауыз сөз жазбаса, ол қандай ескерткіш болады? – деді Ли И-фу таңданысын жасыра алмай.

	– Ақымақ, арғы-бергі тарихтан ондай ескерткіштің болғанын оқымап па едің. Кезінде Хан патшасы У-ди Тай-шань тауына шыққанда ол таудың кереметін бейнелеуге тілі жетпепті. Содан тау баурайына бір ескерткіш орнатып, оған ешбір жазу жазбастанкетіпті деуші еді. Құдды сол секілді, мен де өз өмірімді бейнелеуге сөз таппай тұрмын. Не деп жазарымды, қай қырымнан жазарымды білмеймін. Дұрысы осынау үнсіз ескерткішке қарап, әркім мені өзінше бағаласын. Менің істеген ісіме, кісілік келбетіме тек қақсал тарих қана өз бағасын берсін. Арада жылдар өтер, тіпті сан ғасырлар артта қалар. Сол кезде біреулер нақ әділ бағамды ойып жазатын болады.

	– Бұл да жөн екен! – деді Ли И-фу ықтай жалдап, − Бұдан сіз ұтпасаңыз, ұтылмайсыз. Керісінше, адамдар ол үнсіз ескерткішті көрген сайын жеңіл-желпі пікірден арылып, сіз туралы терең ойларға қалатын болады.

	– Бәрекелді, сен өзің-өз болып нақ жүрегіңдегі сөзіңді айттың, – деді патшайым оған қарап ойлы көзбен қүлімсіреп. Ли И-фу бірдемені бүлдіріп алдым ба деп шошып кетті.

	Бірақ У Цзытянь оның әлгі айтқан пікіріне іші жылып сала берді. Ол өзі де талайдан бері Ли И-фу мен Шуй Цзинзоңның жағымпаздығына еті үйреніп кеткен еді. Оларды қанша жақтырмаса да, жалпуыштап қасында жүргендерін қалайтын. Оларсыз бір нәрсе кем болып тұратын.

	У Цзытянь Лян-шань тауындағы мәңгілік тұрағын көзден кешірген соң сол күні астанаға қайтты. Жолшыбай Вэйшуй өзеніне жақындай бергенде Ди Рэнжеден мәктүп келді. Онда бүй деген:



	Мәртебелі патшайым!

	Ордос бағытының аға жорық сардары, аға жандар Ди Рэнже мынаны мәлімдейді: Алты кіші төбенай бас болған қалың қолымызды Хуанхэнің үлкен қолатына жайып, терістікке қарай ілгерілеген кезімізде Қапағанның бізден алдын ала хабар тауып, қосынын дариядан өткізіп, солтүстікке тайып тұрғаны белгілі болды. Ол қайтар жолында Чжаожоу, Динжоу дуандарын шауып, ол арадан айдап әкеткен тоқсан мыңға тарта адамды Құм кешуде тірідей көміп кетіпті. Енді қол астымдағылардың ешбірінің оны қуа соққылауға жүрегі дауаламай тұр. Сол себептен, мен өзім жеке-дара шығып, түріктердің соңына түсіп, оларды Маңғар шөлдің аумағында бассам деймін. Мәртебелі ханым, осы істен сізді хабардар етіп, арнайы шығауыл шабандоздарымнан хабар жібердім. Бастаған ісіміздің қайыры болып, ел үшін еткен еңбегіміз жемісін берсін!



	Патшайым мәктүпті оқып болып, ес-ақылы шығып отырып қалды.

	– Ой, сұмдық-ай, бұл қағынған қара ғу ойға-қырға ойқастап, лаң салғанын бір қоймады-ау! – деп қағазды жұмарлаған күйі тісін шақыр-шұқыр қайрады.

	Күймелі керуен жол бойы ешқайда соқпай, суыт жүріп түнделетіп он екі қақпалы Кейіп-бадан – Чань-Ань шаһарына жетті.





ШАНДУН ЖАЗЫҒЫ




	Ди Рэнже қанша жанталасқанымен Қапағанның маң-қарасын көре алмады. Ол маңғар шөлді ендей өтіп, теріскейден Қарақұрым тауының төбесі көрінгенде ат басын ірікті. Одан әрі жүру қауіпті еді. Ди Рэнже Хуо Цуйбин еместі. Ол бола да алмайтын. Енді патшайымның алдына амалсыз сүлкіні түсіп оралатын болды.

	Бұл кезде түріктер Өтүкен тауының қойнауында жеңістерін тойлап жатқан еді. Аймаңғыл бастаған отыз жігіт шолғыннан қайтып келді. Олар жүз мыңдаған қолдың Хуан-хэден өтіп, Ұлы шөлді жебелей тура солтүстікке жүріп келіп, Қарақұрым тауының төбесі көрінген тұстантізгін тартқанын, бері қарай ілгерілеуге батылы бармағанын жеткізді.

	– Табғаштар тіміскілеп іргеге дейін келген екен ғой! – деді Қапаған басын бір-екі сипап жіберіп, көңілі алаң болып.

	– Иә, олар бұл жолы атқан жебедей тура іргемізге келіп қадалды. Дегенмен, діттеген беті жаман. Бұл бүгін мұнда жетіп қайтқанымен, ертең қара құрттай қаптап келіп тапап кетуі мүмкін, – деді Аймаңғыл қарт босағада қамшысын қымтап ұстап, жүресінен отырған беті.

	– Апыр-ай, біз жердің шалғайына, табиғаттың талғауына салсақ та бұл табғаш жұрты қыр соңымыздан бір қалмайтын болды. Енді қайтсек екен? – деп Қапаған сұраулы көзін Тоныкөкке тікті.

	Тоныкөк бұрынғы әдетінше ой үстінде отырған-ды. Қапаған үлкен көздерін өзіне қадағанда, қозғалақтап, ол да қамшысын қолына алды.

	– Қаған ием, жер мойыны алыс, арамызда қаншама қуаң шөл дала жатыр десек те, бұл табғаштар жаздыгүні қайда болса да барудан тайынбайды. Адамының көптігіне, ат-көлігінің молдығына арқа сүйейді. Бұларды осыншама жер түбіне алып келген – астындағы жүйрік аттары, көш көлігі. Ендеше, оларды мініс атынан, көш-көлігінен айырудың амалын қарастырсақ деймін. Сонда олардың қанат-құйрығы қырқылып, аттап басуы мұң болар еді. Кезінде Хан патшалығы заманына дейін олар атқа мінуді, түйеге жүк артуды білмейтін еді. Хан патшасы бір елшісін жіберіп, Құлсарыдан ат пен түйе алдырыпты. Жылдан жылға ала бергендіктен олардың жерінде жылқы мен түйе көбейіпті.

	Шығауыл тай санғұн Хуо Цуйбин әскерін атқа мінуге тәрбиелепті. Иә, аттың арқасында олар ата-бабамыздан ұлтанды жерлерді тартып алды. Ғұн бабаларымыз олармен үш жүз жыл соғысып, ақыры жеңіліпті. Сонда өрімдей жас Хуо Цуйбиннің атты әскері Өтүкен қойнауына дейін жетіпті. Бүгінде біз сол ғұн бабаларымыз басқан жолды басып келіп отырмыз. Енді олардың аяғын құшпаймыз, тағдырын қайталамаймыз десек, ол жауларымызды астындағы атынан айыруымыз керек. Олардың көш-көлігі түйесін, Шандун қолтығында жайылған мыңдаған жылқыларын барымталап алайық.

	– Табылған ақыл! – деп Қапағанның көзі жайнап кетті.

	– Табылған ақыл! – деп Аймаңғыл, ол да орнынан тұрып кете жаздады.

	– Баяғыдан бұл қалай есімізге келмеген? – деп сексеннің сеңгірінен асқан Құлашын қарт санын шапалақтап жантайып жата кетті.

	– Біз баяғыдан осылардың өзімен соғысып, бекер шаршап жүр екенбіз. Сондықтан тұтас түркінің аба қазығы, баға тартқан Тоныкөктің айтқаны жөн. Ертеңнен бастап өзіңіз бас болып Табғаш елінен жылқы барымталаңдар, – деді Қапаған осы істе негізгі салмақты Аймаңғылдың өзіне салып.

	Аймаңғыл Табғаш пен Түріктің арасына талай жортқан, жер сыры мен ел сырын жақсы білетін, нағыз желтақым, ақсойыл сері еді. Қапаған өзіне осынау үлкен міндетті жүктегенде ол өзінің ата кәсібіне оралғандай болды.

	– Қаған ием, маған сеніңіз. Табғаштың жылқысы қысы-жазы қайда болатыны, табындарын қалай бағып-баптап отырғаны маған белгілі. Олардың негізгі жылқы қостары теңізге сұғына жатқан Шандун түбегі мен Лун-ю, Сяч-жоу, Юаньчжоу дуандарында жатыр. Ордос пен Хуанхэнің жоғары жағында қойлары, түйелері бар. Біз қазірге дейін олардың жылқы отарларына тиіскен емеспіз. Бұл жөнінен олар қамсыз екені рас. Оның үстіне жылқы табындарының бәрі олардың ішкі аймақтарында. Мұнда жау аяғы жетпейді деп есептейді, – деді Аймаңғыл.

	– Сөз-ләміңізге қарағанда біраз жайға қанық сияқтысыз. Бірақ, сізді жауға жалғыз салмаймыз, қасыңызға қол керек, қосшы керек дегендей, – деп Қапаған Тоныкөкке қарады. Тоныкөк оның сөз ауанын түсінді. Қапағанның айтпағы барымташыларды қолмен де, қосшылармен де қамсыз ету еді. Барымташылар әуелі қосшыларды қасына ертіп, жіті жүріп, қайда жылқы отары болса, солай қарай түн қатып, межелі жерге жеткенде мән-жайды бағамдау керек. Олар айналаны түгел шолып шыққасын қолайлы кезде жылқыны зырылдауық салып айдап, үркітіп алып шығады. Сол кезде қуғыншыға қарсы қосшылар сайма-сай дайын тұрады. Олар жылқыны көздеген жерге жеткізген соң, күтіп тұрған қалың қол арттарына қалқан болып, жылқы біткен барымташылардың қолына өтеді. Тоныкөк бұл әдісті арттағы жылқы отарларына да, міністегі әскери аттарға да бірдей, бір уақытта істеуді өтінді.

	– Сонда табғаштар жылқысын қуғызып қойып, тектен-тек қарап жатпақ па, қаншама барымташының, жасақтың бара жатқанын көрмейтін көзі жоқ па? – деді еркіндердің бірі.

	– Ол рас, осында отырып алып айтпаққа оңай болғанымен, шындап келгенде, бұл – өте ұрымтал, оқыс шаруа. Оған тек белді бекем байлап, тәуекелмен бару керек. Табғаш халқында «жолбарыстың апанына кірмесең, күшігін ала алмайсың», –деген мақал бар, – деді Тоныкөк.

	Аймаңғыл өз ойын айтты:

	– Қолдан келгеннің бәрін істейміз. Барымташылар мен қосшыларды өзім орналастырамын. Ылғи бір одан салса, бұдан шығатын жырынды, жылпос жігіттерді жинаймын. Қалың қол бірнеше бағытқа бөлініп, қайтарында оларға қорушы болса болғаны.

	Сол күні Түркі ордасы Алтыбаулы соғдақ пен Тоғызерсенге, Шандун түбегіне баратын барымташыларды және олардың артынан үш лекке бөліп, үш түмен қол аттандырды. Осы кезде батыста Бес-балыққа Тибет пен Табғаш таласып жатыр деген суыт хабар келді. Ол хабарды әкелген тағы да Күллі-чор еді. Сонда Қапаған қаған үш күн, үш түн ұйқы көрмей отыр еді.

	– Ертеңгісін қалың қолды жинайық. Інім Баға Тәңіркен шад57 екі түмен, ағам Құтлық қағанның ұлы Бөрі-оғлан екі түмен қол бастасын. Баға Тәңіркен сол шад, Бөрі-оғлан оң шад болсын. Ұлым Инел кіші қаған болып, Шөмекен секілді он оқ бұдынның бізге қараған төрт түмен әскерін басқарып, батысты бағындырушы қаған деген атпен Тәңір тауын жебелеп Жетібашқа, одан әрі Шу, Талас өлкесіне жетсін. Оның бәрі ата-бабамыздан біздің жеріміз. Күл төгіп, көң төсеген қара мекеніміз. Тұнық суын ішіп, шалғынын жапыра басқан ұйық жұртымыз. Енді сол мекенімізге ие болайық, – деді.

	Сол бойынша, үш күн ішінде мұздай сауыт құрсанған қалың қол түйелерге жүк артып, желбіреген ту алып, жердің бетін шаңдатып, Бес-балық пен он оқтарға қарсы аттанды.

	Қапағанның орданы қорғауға қалдырған қолының өзі неше түмен еді. Солтүстікте Темірқазық жақты күзетіп, Жер-байырқу мен Сыр-енда, Тоғыз-оғыз, Ізгіл, Қырғыз бен Аздарды, шығыстағы Қытан жұртын тізеге салып басып отыру үшін де аз күш кетпейтін. Ауыр қол аттанар алдында алыс-жақынға аңыз болған Сеңгір бақсы өзіне арнап тігілген үлкен ақ үйде жын-перілерін шақырып, аузынан от бүркіп, шоқ түкіріп, ыстық сумен сабаланып, үлкен қара дабылдың үнімен ортекедей ойнақ салды, қырық жыны құрыстаған ол ілгерінді-кейінді теңселіп, есі кіресілі-шығасылы болып, аузына келген сөзді іркілмей айтып жатты:



	Жет. Жет!

	Құлсары, Жетібашқа жет,

	Ілгері Көгменге жет,

	Жоламанды жоталай жет,

	Қызылбасты құлдай жет,

	Кеңу-Тарманды кеулей жет.

	Жет, жет,

	Інжу суын кеше жет,

	Темір-қапықты тесе жет!

	Еденті-Қадазға жет.

	Жер-байырқуды баса жет.

	Ақтермелден аса жет.

	Ертіс суын жағалай жет,

	Жарыс жазығын қуалай жет,

	Ботаның сазын бойлай жет,

	Қайнатпаның тұзына жет,

	Екі-өгізді өрлей жет,

	Арқасты айнала жет,

	Қойлықты қотара жет,

	Көкше-теңізді көтере жет,

	Көсегенің Көк жонына жет

	Жетер жеріңе жет,

	Жер түбіне жет, жекен суыңа жет!



	Шашақтары қара қылдан өрілген, тұлымшағы сан тарам ақ, сары ту көтерген қосын үлкен бөрі байрақтың соңынан дабыл, набат, кернейлерін шалқытып, көмей күйін күңірентіп, көл-көсір болып жөңкіліп аттанып бара жатты. Олардың қолындағы қоңыраулы сүңгі, балдақты, ырғақты сүңгілер мен қара тамақ найзалардың жүзі аспанға қарап қайшыласып, алақаны жарқ-жұрқ етеді. Аттар пысқырынып жетектегі ереуіл сәйгүліктер оңды-солды ойқастайды. Қалың қол ордалы Орхон мен қия шыңды Өтүкенді артқа тастап, ел шетіне шыға бере шұбалаң құйрықпен бөрі бүлкекке салып тартып отырды. Құмдағы Алтайға келгенде бір бөлігі батысқа, бір бөлігі түстікке қарай ойысты. Жүрістен еш шаршамады. Олар бұл жолы Шандун түбегіне дейін жетті. Түркі баласы өмірі аяқ баспаған жұрт еді бұл. Шығысында дәу-дәу толқынды үлкен теңіз қоршап жатқан-ды.

	– Одан ары жер жоқ, – деді Тоныкөк.

	Күлтегін он бес жаста еді. Қызығып жердің шетін көргісі келді.

	– Онда келудей-ақ келген екенбіз. Бірақ бір көріп қайтсақ қайтеді? – деді.

	– Асықпа! Сен жассың. Тым лапылдама. Бұйыртса тағы талай келерсің. Бізге енді тез қамданып қайту керек, – деді Тоныкөк.

	– Неге?

	– Неге екенін айтайын. Түркі халқы жаратылғаннан бері, түркі қаған тағына отырғаннан бері Шандун жазығына, Теңіз өзеніне дейін шабуыл жасап көрмеген еді. Бұл жолы қағаныма өтініп қол аттандырдым. Күнде көріп жүрген жер емес, ойлы-шұқыры көп екен. Жол бойы жиырма үш қаланы талқандадық. Қаншама жылқыны барымталап, Талқымнан асырып жібердік. Енді жетер. Енді ат басын осы арадан кері бұрғанымыз жөн, – деді Тоныкөк.

	Күлтегін жол бойы жиырма үш қаланы басып, неше мың жылқыны барымталап, мерейі өсіп, жас та болса жүрегі марқайып, аш бөрідей жаланып келе жатқан еді. Оған салсаң, осы арынымен барып теңізге қойып кетердей.

	– Енді қашан келер екенбіз!? – деді ол күбірлеп.

	– Келеміз. Қашан Табғаш қағаны бізбен татуласқанша, бізді сыртымыздан иемденіп, әлімжеттілік істеуін қойғанша келе береміз, – деді абыз.

	– Сізше Табғаш қағаны бізбен тату бола ма?

	Тоныкөк ойланып қалды. Атының белін суытпақ болып үзеңгіге аяғын тірей ырғып түсті. Көзіне дейін тер басып атқалақтаған аттар құдды бәйгеден келгендей екпіндеп алған еді. Қалың қол ойға-қырға ойқастап, түбектің талай жерін қырнап, жылқы біткенді алдыға салып қайтқан екен.

	– Білмеймін, бұл жаулықтың соңы ұзаққа созылатын түрі бар. Әйтпесе, жүз елу жылдан бері бір бітім болар еді, – деп Тоныкөк күрсініп жіберді, – Еруліге қарулы деген осы. Бірде олар, бірде біз. Алма-кезек айқасқан бұл қанжілік қақтығыс кім-кімді де есеңгіретпей қоймайды.

	– Дегенмен, Табғаш елі – іргелі ел. Осының бәрін жоны көтеретін сияқты.

	– Жауластық адам талғамайды. Жаудың үлкені, кішісі болмайды. Пәле-қаза атаулының игісі болмайды. Тарихымыз қанша қиын да, қидалы болғанымен, талай жерден есеміз кеткенімен, бірақ түптің түбінде бұлармен отасып отырғанымыз жөн.

	– Мен де соны ойлаймын, – деді Күлтегін атының айылын бекітіп жатып, – Егер біз тиіспесек, бұлар бізге тиісе ме?

	Тоныкөк оның мына сөзіне басын шайқап бір күліп алды.

	– Табғаш қағанның екі құралы бар. Бірі – қару құралы, енді бірі – қалам құралы. Қалам құралы дегеніміз – сөз құралы. Олар қалам мен қаруға бірдей төселген адамды әспеттейді. Жаугершілік, соғыс тоқтаған жерде әманда қалам құралы – сөз құралы іске кіріседі. Табғаштың қарумен жасқап шауып алғанынан гөрі, тілімен арбап, қаламмен қайырып алғаны қиын.

	– Онда не істеу керек?

	– Жаугершіліктен тиылып, сөзіне сөзбен төтеп беру керек. Ол сені мақтаса, сен оны өзінен асыра мақта. Ол біреуді жамандаса, сен оны қосыла жамандама. Бірге туған бауырыңды жамандама. Әсіресе түркіңді, халқыңды, қағаныңды жамандама. Сонда ғана еліңді, жеріңді әзәзілдің арбауынан аман сақтай аласың. Қысқасы, елдесе тұрып белдеспек, белдесе тұрып елдеспек керек. Әйтпесе, ол сені басыбайлы бауыры ғып алады.

	Күлтегін басын изеді. Беліндегі қылышының сабынан ұстап тұрып, сонауда дулыға-сауыттары жарқ-жұрқ етіп, аламантасыр қайтып бара жатқан қалың қолға күн сала қарады. Осы сапарына көңілі толған оның езуінде күлкі, жас, балғын жүзінде қуаныш сәулесі ойнайды.

	– Шіркін-ай, Түркі қағанатын бүкіл жер жүзіне үкімді етер күн туса! – дейді.

	– Бүкіл жер бетіне үкіміміз жүрмесе де Бумын, Істеми қағандардың кезінде ат тұяғы жеткен даңғайыр даланы иеленіп, мәңгілік ел құра алсақ та жетер еді, – деді Тоныкөк атына қайта мініп жатып. – Айналамыздың бәрі жау. Сен соны білесің бе? Жер алмақ, ірге кеңейтпек оңай деп ойлайсың ба?

	Күлтегін күмілжіп қалды.

	– Шығыста қытандарды бағындырдық. Бірақ, олар бұл кегін мәңгі ұмытпайды. Табғаш – үйреніскен жауымыз. Батыстағы Он оқ елін Тибеттер басып жатыр. Одан ары арабтар Темір-қапыққа, Арал мен Інжу дарияға дейін жетті. Осыншама қалың жауды кейін серпу, ата-баба жеріне иелік ету оңай болып тұрған жоқ.

	– Күш керек болып тұр десеңізші?

	– Иә, күш керек. Баға Тәңіркенді екі мәрте қол беріп, Он иелік үстіне жөнелттік. Кім біледі, осы жолы жүрісі сәтті болар. Бесбалықта бекініп жатқан табғаштар тағы да жолына кесе-көлденең болмаса игі.

	Тоныкөк «жүрісіңді жылдамдат!» дегендей ишара жасап, атын тебіне түсті. Бір кезде көзіне анадайдан астындағы атын борбайлап, тым жінігіп, құны-перен болып бара жатқан Аймаңғыл қарт шалыға кетті. Ол өзінің жүрісіне риза секілді. Жүзінен өр серпіп масаттанған бейне байқалады.

	Ол Тоныкөкті көріп, астындағы құбақан көгін тебіне зар желіп жетіп келді. Оңды-солды сойқаған аттың тебінімен сүйкене келіп амандасты.

	– Армысыз Аба тарқан!

	– Армысың Аймаңғыл!

	– Жол болсын!

	– Әлей болсын, жүргенге жөргем ілінер деген!

	– Айтқаның келсін!

	– Қосының қайда барды?

	– Беріде. Тым ұшқынып алға шығып кетпеңдер дегемін.

	– Енді ел ішінен тайқап, шет пұшпақтай жүргендерің жөн.

	– Ол рас. Қанша ұрдалып келдік десек те талай ауылдың итін абалатып кеттік. Ізімізден шаң шықпай қашан жүруші едік.

	Тоныкөк күлді:

	– Ендеше, Тәңір ием қолдаған екен!

	– Бұлай ішімізге дендеп кіріп кетеді деп ойламаған секілді. Берсе қолынан, бермесе жолынан алып отырдық. Әліміз қаптал жетті. Енді қайтар жолымыз сәтті болғай.

	Тоныкөк Аймаңғыл мен Күлтегінді екі жағынан ертіп, құлағын түре астындағы Сүлік қоңырмен сыпыртып келеді.

	– Мақсатымыз жылқы алу болғандықтан, бұлармен бетпе-бет келіп айқасудың қажеті жоқ. Осы алған малды аман-есен жеткізсек – үлкен олжа.

	– Жөн! Жөн! – деп Аймаңғыл ол да жан ұшырып келеді.

	– Бұрын келген жолмен жүрмеңдер, мен айтқан жолмен жүріңдер!

	– Құп! – деп Аймаңғыл атын борбайлап оза түсті.

	Біраздан соң оларға қорушы қол қосылды. Атсыз жаяу қалған табғаштар барымташыларды қуып жеткенді қойып, шаңына да ілесе алмай артта қалды. Олар үшін бұл шынымен бір тосын жағдай болды. Өзі өз болып олар түріктер дәл осылай қапыда келіп, басып қалады деп ойламады. Араларында некен-саяқ біреулері болмаса, бәрі дерлік жылқыдан жүген ұстап қалды. Алыстан келген қарға-құзғындар бәрін сыпырып айдап алып кетті. Олардың дүбірі мен қиқуы салқын солтүстікке алыстаған сайын бұлардың қайғы-қасіреті асқына түсті. Шығыстағы Шандун жазығынан батыстағы Хэси қолатына дейінгі Лун-ю, Янчжоу, Сячжоу, Юаньчжоу, Хуэйчжоу дуандарының қарайған жылқысы мен түйесі түгел барымтаға кетті.





ОҢ БЕТІ ІШІНДЕГІ ҚҰЛ




	Түркі ордасында неше жыл кепіл болған У Яньсю бүгінде ет пен қымыз ішетін, ат мініп қашаған қуатын нағыз түрікке айналды. Анда-санда көк сағынғанда солтүстіктің сазды даласына шыққан жуа мен саңырауқұлақты теріп жеп, таудағы қарақат пен қызылқаттың, таңқурайдың сөлін ішетін.

	Өтүкен мен Қарақұрымның сарымсағын айтсаңшы. Ол тіпті қара қуырдақтың дәмін келтіріп жіберетін. Ағаш астаудағы сарымсақ араласқан майлы қара қуырдақтан көсіп-көсіп жіберіп, артынан ысталған қара сабада ашыған буырқанған бесті қымыздан тартып алсаң, шекең терлеп, бойың балқып, бір түрлі саңлақтанып шыға келесің. Бұл У Яньсюге ұнайтын.

	– Сен патшайымның жақын туысысы. Лояң мен Чань-Аньда үлде мен бүлдеге оранып жүрген күндеріңді сағынған шығарсың? – деді бір күні Қапаған ет кесіп отырып.

	– Иә, қаған ием, сағындық қой. Бірақ амал бар ма, тағдырдың жазуы осылай болғандықтан көнесің де! – деді көңіл-күйін жасыра алмай.

	– Қапаған қарқылдай күлді.

	– Ертең қайтып барғанда осы күніңе зар болып жүрме?

	– Оныңыз рас, тақсыр. Қалайда үйреніп қалдым ғой. Егер рақымыңыз түсіп, күндердің күнінде мені өз еліме жіберер болсаңыз, ең әуелі даланың салқын төсін, киіз үйлерді, өзім бауыр басып кеткен ақ пейіл адамдарды, ет пен қымызды сағынатын шығармын.

	– Сендер Табғаштар ата-бабаларыңнан Сарөзеннің төменгі сағасын жайлап, қыстайтын едіңдер. Біз болсақ жоғары жағын қыстайтын едік. Сендердің арғы аталарың Яньды мен Хуанды еді. Біздің арғы аталарымыз Роң және Ди еді. Сендердің ата-бабаларың егін егіп, өзеннің төменгі жағына қарай кеткенде, менің ата-бабам мал бағып, өзеннің жоғарғы жағына қарай кеткен екен. Сол заманнан бастап Ордосты мекендеген екен, – деді Қапаған әңгімені жаймен бастап.

	У Яньсю басын изеп, ыждағатпен тыңдап отыр.

	– Сен соны білесің бе, а?

	– Білемін, білемін.

	– Білсең сенің әпкең, мәртебелі патшайым бізді неге өз атамекенімізге тоқтатпай қырға қарай қуғанын қоймайды?

	У-Яньсю күлді.

	– Неге күлесің? Біздің ата-бабамыздан бермен азып-тозып өз жерімізге өзіміз ие бола алмай жүргеніміз сендерге күлкі ме?

	– Жоқ, қаған ием, олай деп қате ойлап қалмағайсыз.

	– Ендеше не?

	– Ол Цинь Шихуанның заманындағы оқиға ғой. Оған патшайымның не қатысы бар? – деді У Яньсю ақталып.

	– Ендеше, патшайым әділ болса, бізге Хуанхэ қолатын, Ордосты қайтарып берсін.

	– Қаған ием, ол – әлдеқашан Табғаш мемлекетінің құзырына өткен жерлер. Одан бері қанша заман болды, қанша патша тағынан тайды.

	– Бәрекелді, бұл сөзіңе қарағанда сен де Цинь Шихуанның жыртысын жыртады екенсің! Біле білсең ол әуелде Ордостың жартысын өзімізге қалдырған еді. Қалдырып, Ұлы қамалды сол арадан салдырған еді. Соған қарағанда оның сәл де болса ұяты бар екен. Бірақ келе-келе Ордостанбасы бүтін айырылдық – қақаған қыста малымызды жаятын, жанымызды сақтайтын жерден айырылдық. Ордостанайырылған соң қыстыгүні мал жайылатын жер іздеп, осынау ұлан-ғайыр даланың әр шалғайына бытырап, сіңіп кеттік. Осылай қалыптастық. Ендеше, бізде ет пен қымыздан, теріден басқа не болушы еді.

	Отырғандар ду күлді. У Яньсю де басын изеп, күліп отыр.

	– Мен талай жылдан бері сіздердің араларыңызда болып бәрін көзіммен көріп келемін. Расында да осыншама іргелі ел ертеден қалай өмір сүріп келді екен деген сұрақ мені мазаламай қойған жоқ. Өзіме-өзім сұрақ қоя жүріп, орда тарихынан және қариялардың айтқан аңыз-әңгімелерінен түркі халқының талайды бастанкешірген жансебіл тарихына және Хуанхэ қолаты – Ордос үстірті шынымен де олардың арғы ата-бабаларының мекені болғанына көз жеткіздім. Демек, Хуанхэнің ойы мен қырында адам айтса сенгісіз ғажайып тарих жатыр екен! Соған қарап кезінде ханзада Ли Чэнцянь де бекерден бекер түріктерге еліктеп ет жеп, қымыз ішіп, салбурын құрып жүрмеген болар деген ойға келдім. Шынын қуғанда Тәңір қаған Таң Тайзоңның өзі де «ху» нәсілінен еді. Түрік қағаны болмаса оның әкесі Таң мемлекетін құра алмас еді. Сол үшін сіздердің У нәсілінен гөрі Ли нәсілін көбірек қолдайтындықтарыңызды түсінемін. Таң мемлекетінің орнынан Чжоу мемлекетін құрамын деп біздің әйел патша шынымен үлкен қателік өткізді. Мұны Таң мемлекетінің аба қазығы болып келген Ли әулеті кешпейді. Сол әйелдің кесірінен сіз бен біздің арамыз жамандап кетті.

	– Қымс етсе, бізді өзіне бағынышты етіп ұстап отырғысы келеді екен. Онысы дұрыс па? – деді Құлашын қарт орнынан қозғалақтап қойып.

	– Түрік – бөлек халық. Салты-дәстүрі, тілі бөлек ел. Ол атқа мінбесе, ет жеп қымыз ішпесе, киіз үйде отырмаса, өмір сүре алмайды. Оны егін егуге айдап апару – өлімге айдағанмен бірдей. Олар өздерінің салқын төсін, саумал бұлағын сүйеді. Сары даласын сағынады. Осындай халықты қайтіп бір шыбықпен айдап отырмақшы? Қайтіп егін ектіріп, тоған қаздырып қоймақшы?

	Қапаған сақалын саумалап тыңдап отыр. Бір кезде ол пышағын кісесіндегі бөкен мүйізінен жасалған қынына тоғытып жіберіп, үлкен күміс құрсаулы шарамен қымыз ішті. У Яньсю де ішті. Ішкенде де түріктер секілді даланың өз мәнерімен ішті. Анадайда батқылы қара сабадан ақтарылған ақ қымыз алтын құрсаулы, оюлы қара астауға буырқанып, одан күміс шытыралы күрең саптаяқтарда шүпілдеуде. Үстілеріне зерлі жеңіл тон, бастарына алтын қозалы маңдай моншақтары бар жеңіл төбетай киген асаба бикелер қымызды бірі құйып, бірі ұ сынып, мәуедей салбырап отыр.

	Күздің күні болғасын ортадағы үлкен оттықта Гоби шөлінің қызымды құла сексеуілі жан-жағына жылуын шаша қоздай жанып тұр. Анадайда босаға жақтағы биік тұғырда отырған Алтайдың ақ иық қыраны да қанатын анда-санда бір қомдап, мойнын соза, көзі шар болаттай жалтылдап, ұмтылып-ұмтылып қояды. Бұл Қапағанның кіші ордасы еді. Соған қарамастанорданың бау-шулары жібектен, уығының мойны мен қары, керегенің бастары тегіс алтынмен апталған еді. Шаңырағының қырсауы мен күлдіреуіштері де алтыннан еді. Ғажайып сәнді орданың төрінен босағасына дейін қымбат кілемдер ұсталып, оның үстіне небір бағалы аң терілері ілінген-ді. Онда не жоқ дейсің – қара түлкі, бөрте қарсақ, құндыз, аю-қабылан, жолбарыс, ілбіс терілерымен үкі, қу, құтан, тотықұс қауырсындары да жайнатып қойылған. Қапаған ет жеп, қымыз ішіп, қызара бөртіп алды. Назарын қайта-қайта УЯньсюге аударып, сөзбен орағытып отыр.

	– Сен У Яньсю, ата-бабаңның ху екенін білесің бе?

	– Білмеймін.

	– Онда сен де бір шіріген жұмыртқа болдың ғой. Ел тағы да ду күлді.

	– Патшайым сені бізге ұрын жіберді. Бірақ, жолың болмады. Шынын айтқанда, саған бере қоятын қызым да жоқ еді. Мен тек патшайымның ниетін білейін, мүмкін атасынан қаракөк Ли әулетінен біреуді жіберер дедім. Бірақ оның дәмесі аспанда екен. Мақсаты У әулетінің жұлдызын биік қылу екен. Ондайда мен қалай қарап отырмақпын. Ли әулетінің есігінде жүрген күңге есе-теңдік беріп, өзім соның итпегіне түспекпін бе? Олай болмайды. Сені мұнда тағдырдың желі айдап келді. Оған сен кінәлі емессің, – деді қаған.

	У Яньсю басын изеп, қағанға алғыс жаудырды.

	– Мен – патшайымның жақын інісімін. Сол себептен сіздің қолыңыздағы кепілмін. Тағдырым сіздің қолыңызда. Егер менің кепілде болуым – Ли әулетінің Таң мемлекетінің тағына қайта отыруына сәл де болса себепкер болса, онда осындағы өмірімнің құр босқа өтпегені, – деді. Екі қолын жүптеп, табғаштарша иіліп ілтипат жасады.

	– Рас сөзің бе?

	– Рас сөзім, қаған!

	– Сен шынымен де Ли әулетінің Таң патшалығын қайта билеуін қалайсың ба?

	У Яньсю басын изеді.

	– Иә, солай, қаған.

	– Не себептен?

	– Өзі де солай болуы керек. Патшайым мұны өзі біліп, ертерек тақты ұсынып бергені жөн еді. Естуімше, ол Ли Цяньді тақ мұрагері етіп тағайындапты.

	– Тағайындағанымен тақты беретін түрі жоқ дейді. Қағанның езуіне мысқылды күлкі үйіріле қалды:

	– Тәубеге келуін келсе де, билік шіркін оңай ма?

	Өле-өлгенше игілігін көріп кеткісі келетін секілді.

	Түрікше киінген У Яньсю қымызды сыздықтата тартып отыр.

	– Өйтсе, мұнысы нағыз шектен шыққандық қой!

	– Шектен шыққандықтың көкесін айтайын саған, сен ренжіме. Әпкеңіздің басынан құс ұшырмай баптаған екі көңілдесі бар екен ғой. Қазір солар жер-суды баспай тұр дейді. Уәзірлер мен санғұндарды сол екеуі басқарады дейді. Соған қарап, жұрт билікті сол екі бозбала қымқырып кете ме деп қорқатын көрінеді.

	– Тап әкеңнің, ағайынды Чжандар әлінен асқан екен ғой! – деп У Яньсю атып тұрғанда қолындағы кесе толы қымызы лақ етіп алдына ақтарылып қалды.

	У Яньсюдің бұлайша ашулануының да себебі бар-ды. Өйткені, Таң Гаузоң патша қайтыс болмай тұрып-ақ әпкесі қасына бір топ өңді, бойлы-сойлы жігіттерді жинап, олармен төсектес болып жүрді. Солардың ішінде ең әуелі текедей таңдап, Фэн Сяобао дегенді шашын алдырып, тақырбас монах ретінде ордаға кіргізді. Монах жігіт патшайыммен күнде жақындасып жүріп, ақыры ел көзінен имікпейтін, беті бүлк етпейтін безбүйрекке айналды. Елдің бәрі оған қошемет қылатын, қарсы кездессе жол беретін болды. Бірақ, күндердің күнінде патшайымның оған деген көңілі суи бастады. Патшайымның тәбеті алдымен дәрігер Чэньге, одан соң ағайынды-інілі Чжан фамилиялы бозбалаларға ауды. Соның дертінен көзі қарайып қапаланған Фэн Сяобао өз қолымен тұрғызған атақты МинТаң сарайын бір түнде өртеп, күлін көкке шығарды. Патшайым оған да іш жимады. Артынан Фэн өзі жайлы өсек-аяң таратып, айылын жимай бара жатқан соң жендеттерін жіберіп астырттағы қараңғы орманда көзін құртты. Бұдан соң Чэнь дәрігермен болған ашыналығы да ұзаққа бармады. Тек ағайынды-інілі Чжан фамилиялы бозбалалар ғана оның көңілінен шықты. Олардың біреуін У-лаң, біреуін Лю-лаң деп еркелетті. Екеуі де өңді, жігіттің сұлтаны еді. Патшайым екеуін қалап тұрған соң, У әулетінің игі-жақсыларына дейін оларға бет келмейтін болды. Ол екеуі көлденең келген көк атты болса да, ордадағы жақсы атақ пен орын, марапат түгел солардікі еді. Оны мына отырған У Яньсю де талай мәрте көзімен көріп, куә болған-ды. Енді, міне, жаһанды жалпағынан басқан бозбалалар тіпті патша тағынан дәмелі екен.

	У Яньсю басын шайқап, тісін қайта-қайта шақырлатып, байыз таппай кетті. Алғашында отырғандар оны құтырған екен деп қалды.

	– Қаған ием, дәл қазір мені жіберсеңіз, ол сұмпайыларды желкесінен бауыздар едім! – деп өзін-өзі жұлып жеп, тұлан тұтты.

	– Сап! Сап! – деді қаған, – Бір аяқ қымыздың екі аяқ желігі болады деген, сен Чань-Аньға барғанда ол екеуі сені сарайдың есігінен де сығалатпас. Мұндайың бар, бұрын қайда жүргенсің? – деді.

	– Олай деме, қаған, мен басымды қатерге тіксем де, ол екеуін өлтірмей қоймаймын!

	– Қимастарын өлтіремін деп апайыңның қысасына қалып жүрме.

	– О Тәңірім-ау, не жазғаным бар еді? – деп У Янсью басын құшақтап, еңіреп отыра кетті, – Осыншама азабың мен күйігіңді арқалап, патшайымға жақындығымнан не таптым мен!

	– Жылама, ер жігіт, тұр, көтер басыңды! – деп қаған оны қолтығынан көтерді.

	Сол кезде сырттан:

	– Жорықшылар келе жатыр, алақай! Жорықшылар келе жатыр! – деген дауыс естілді.

	Қапаған елең етіп, сыртқа ұмтылды. Гоби Алтайының қойнауындағы үлкен қолатта қайшалысқан қалың ауылды қақ жарып, алыстан айғай беріп, шаңдатып, бараны мен қылаңы аралас көк алалы көп жылқыны көлге қарай құлатып, өңшең ұзын құрық барымташылар келе жатты. Олардың қиқуы мен ызық-иғы айғайы Гоби Алтайының адыр-адырын кеулеп, сеңгірдегі биік жартастарға жаңғырығып, ауыл үсті азан-қазан болды да қалды. Ол ол ма, біраздан соң алыстағы боз белден ақ, сары байрақтарын тік көтерген қалың қол сау желіп, шоқытып шыға келді. Қалың жылқы көлеңкедей көлбеп етекке таман ойысқанда артынан қомды-шомды, тоғанақты қалың түйе жетелеген, ұлардай шулаған қыз-қырқын, қалың күң ерткен, құлдар мінген көлікті шықпыртып айдап, аттарын борбайлап, оңды-солды ойқастаған қалың айдауылдар мен кірекештер де келе жатты. Оларды көрген жұрт:

	– Мыналар Табғаш жерінде тігерге тұяқ, татарға дән, сынық темір, сырғалы күң қоймаған ба? – десті.

	Сәлден соң жұрт алдына түсіп, атын орай қамшылап, ойқастай жосыған Аймаңғыл қарт мені көрдіңдер ме дегендей сықпыртып келіп, ақ ордаға биебаудай жер қалғанда атынан түсті. Есік алдында басына тәңірқұт тәжін киіп, оқалы қаптал тонын желбегей жамылған, қолына алтындалған аса тұяғын ұстаған Қапаған қою қара мұртын жан-жағына жапыра рахаттана күлімсіреп:

	– Ой, мың болғыр, мың болғыр! – деп қайталады.

	Аймаңғыл қамшысын бүлдіргесінен ілген бойда екі қолын тік көтеріп, одан соң жерге шекесін тигізіп, қағанға құрмет көрсетті.

	– Оу, мәртебелім, Көк тәңірім қолдады, Жер тәңірім жебеді, көкжал бөрілер алдымыздан жол бастады. Күлтегін, Бөрі-оғлан секілді өрендер қол бастады. Тоныкөктей абызым ақылын айтты. Аймаңғылдай кәрі бозың топқа түсті. Енді, міне, Табғашқа біткен қалың қылқұйрықты түгел құрықтап, қыз-қырқынын бұрымынан қосақтап, ат көтіне салып алып келдік. Ата-бабам баспаған жерлерге бардық. Олардың қызыл алтын, ақ күмісін, қымбат мата, асыл жібек бұйымдарын, ақық тастарын түгін қалдырмай қазынаға алдық. Шығыста Шандунь түбегіне дейін бардық. Теңізге сәл жетпедік. Батыста Тоғыз ерсенге, арасында Алты баулы соғдаққа дейін бардық. Табғаш қағанның қалың жылқысын тұс-тұстанқуып, оларды атсыз, көліксіз қалдырдық. Ордостағы қалың түйесін де айдап алып кеттік. Қаған ием, енді сізге не керек, тағы барып келейік! – деді. Осы сөзді естіп, тең-тең болып үйіліп жатқан олжаны көріп, айдап әкелінген қалың жылқы табындарына жағалата көз жіберіп Қапаған қаған тағы да рахаттана күлді.

	– Жетер, жетер, көтер басыңды! – деп Аймаңғылды қасына шақырды. Тындырып қайтқан осынау көл-көсір ісіне көңілі толып, оны қапсыра құшақтап:

	– Ердің ері, жігіттің сырттаны екенсің! – деді.

	Одан соң келіп, бас иіп тағзым еткен Бөрі-оғлан мен Күлтегінді де қасына шақырып:

	– Екі бірдей арланым, алғашқы сонардан-ақ сендердің тіс-тырнақтарың жетіліп, жүректерің марқайып қайтқан екен. Енді қандай көк жендет болса да шапшуырлап шайнасарға жеткен екенсіңдер, – деді.

	Сол кезде жер түбінен желкілдеп жеткен қалың қол айбалта, найза-шоқпарларын көкке сермеп:

	– Қапаған! Қапаған! – деп ұрандады. Қапаған ел-жұртына, қалың қолға ризашылығын білдіріп, өзі де:

	– Бумын, Елтеріс, Ілік, Ышпара, Құтлық! – деп ұрандады. Алыс қияннан, көз ұшында сусыған сары даланың бір шетінен көз көріп, құлақ естімен жақтардан, Ордос деген құба белден, Хуанхэ деген сары жайықтан, Чань-ань деп аталатын алыстағы кейіп қаладан, атақты Алты қырдан, Тоғыз ерсеннен, Ұлы қамалдың күнгейінен, құс келіп, құс қайтатын алыс түстіктен, Құлан тауы мен Шұғай құзы жақтан келген қосын еді олар. Оларды көріп, көңілі қарайған У Яньсю:

	– Бәрібір, береке-бітім болмайтын болды ғой, – деп күрсінді.

	Түйеге таңылып, ат көтіне тіркеліп өліп-талып келген жерлестерін көріп, жаны ашыды. Ебін тауып, олардан өз елінің жағдайын білгісі келді. Көзі анадайда үлкен қара бураға теңдей таңылған, шаш-сақалы бет-ауызын түгел жапқан, бірақ көзінің оты жалт-жұлт еткен еңгезердей қара жігітке түсті. Өзі қаншама азап көріп келе жатқанымен, ол да бұған әлдеқандай мағынамен көз алмай қарауда еді.

	У Яньсю оған таман жақындап:

	– Бауырлас, қайдан келдің? – деді.

	– У-юаньнан.

	– Тегің кім?

	– Тегім Чжан, атым Хань.

	– Мұндай күйге қалай тап болдың?

	– Біз У-юаньнан Янь-ань аймағынан бара жатқан жолымызда ат-арба, көлігімізбен тоналдық. Қашып құтылмадық.

	– Серіктерің қайда?

	– Үшеу едік. Біреуі Хуанхэдан өткенде суға кетті. Енді бірі Гоби шөлінде аштан өлді.

	– Қиын болған екен! – деді У Яньсю басын шайқап шарасыз көңіл-күйін жасыра алмай.

	– Төрем, өзің қайдан жүрсің мұнда? – деді Чжан Хань атты жаңағы жігіт мұның өзінің мән-жайын білгісі келіп.

	– Е, бауырым, біздің жайды сұрап қайтесің. Біз де сендер секілді Қапаған қағанның тұтқынымыз, – деді У-Яньсю, – талай жылдан бері бұл арадан кете алмай, туған жерге жете алмай құр сандалып жүрміз.

	– Төрем, бұлар бізді осынау ит арқасы қиянға несіне әкелді?

	– Сендерді құлдануға әкелді.

	– Құлдарға не істетеді, төрем?

	– Құлдарға жұмыс көп. Отын-су дайындау, шөп шабу, тас қалау, ағаш кесу, бөрене тасу, мал бағу, қора салу, қару-жарақ, ат-әбзелдерін жасау, темір қорыту, қысқасы, жан қинайтын жұмыстың бәріне салады.

	– Өлтірмесе болғаны да?

	– Жазықсыз ешкімді де өлтірмейді. Өз-өзіңе мықты, ширақ болуың керек. Бірақ қашамын деп қолды болсаң, бұлар сені құрбанға шалып жіберуі мүмкін.

	– О, пәруардігер! – деп Чжан Хань басын шайқап қояды. Басқалар басын көтере алмай келе жатқанда мұның тақылдап, оны-мұны сұрай бергеніне қарағанда еті тірілігі байқалады.

	Қапаған қаған сол күні Тоныкөктің ұсынысымен жарлық шашты:

	– Мына келген құлдарды бес-он адамнан бір қосқа біріктіріп, ішінен ондық, жүздік, мыңдық сайлаңдар. Қарамағындағылардың жаза баспауына, қашып кетпеуіне солар жауап берсін. Қазірше оларды бірнеше бөлікке бөліп, барымтадан келген малды сойып, бақыр-шәйнегін қолдарына беріңдер. Әр түтін бір-бір құлды жылы киіммен қамдасын. Суық түспей әр ондық өздеріне қысқы тұрақ-жер лопыларын58 қазып алсын! – деді.

	Оларды басқаруға қаған елгезек Аймаңғыл қарттың өзін тағайындады. Ол тыным таппай жүріп, бұл істі ойдағыдай орындады. Келген құлдар көп еді. Олардың саны он мыңнан асатын. Түркі қағанаты жаз шыға оларды Орхондағы қаған ордасын салуға пайдаланбақ болды. Бұл түрікше барыс жылының, Табғашқа У-Цзытянь құрған Чжоу патшалығының Чань-Ань жылнамасының 2 жылы күз айы еді.59





САЙРАМ КӨЛДЕГІ САЙЫС




	Осы кезде батысқа кеткен қырық мың қол Жетібаш пен Суябта табғаш, тибет және түркеш қолымен Он иелік жеріне таласу соғысын жүргізіп жатты. Жетібаш, Іле, Ерен-абыр, Алатау, Арқас, Шу мен Талас өлкесі түгін тартса, май шығар мәуелі өлке еді. Сол себептен, оған әркімнің-ақ әукесі түсер еді. Жазды күні Алатау мен Арқастың, Тәңір-ақпан тауларының басындағы мыңжылдық мұзарттар мен бұлақ сулары жылы етекке түскенде төмендегі егін-жайлар мен гүл иісі аңқыған бау-барақсанның шөлін емін-еркін қандырар еді. Онда өскен алма мен жүзімнің, шабдалы мен өріктің шәрбаты тіл үйіретін. Егіні де, бағы да, баушарбағы да мал мен басқа, дәнге толы осынау күнқақты өлке талай жылдан бері бірде табғаштың, бірде тибеттің, енді бірде түліс түріктерінің ат тұяғымен тапталып келеді. Енді бұл қатарға түріктің өз ішінен шыққан түркештер қосылды. Бәрінің өз ойлағаны бар. Түркештер талай жылғы шаңды жорықтан шаршадық, енді өз жерімізге ие болатын кез келді десе, түліс түріктері бұл қайткен күнде де түріктің өз жері, өз Отаны, оған тек Түркі қағанатының ғана билігі жүру керек десті. Ал Тибет пен Табғаш түрікті де, түркешті де қайырып қойып, бұл жерлерді жеке дара билеп-төстеуге ұмтылды. Осы мақсатта тибеттер Он иелікті түркі тайпаларын өз жағына тартса, табғаштар өсіп келе жатқан түркештерді қолдады. Бұдан алдын Он иелік жұртын билеп келген Істеми қағанның жүрежаты Ашына Мише мен Ашына Бүтін бір-бірімен қырқысып, ел-жұрты бордай тозған еді. Ол Ышбара Қара қаған қолды болып, Чань-аньға жер аударылғаннан кейінгі жағдай еді. Осы кезден бастап Батыс Түріктің берекесі кетті. Ол екеуі де бірін-бірі Таң мемлекетіне жамандап, жалақшылана бергендіктен өз түбіне өздері жетті. Он иелік Түркі-есір жерінде Ашына әулетінен жөні түзу басшы қалмады. Сол кезде Таңға қарсы көтерілген Ашына Тушы ақыры Пэй Синьцзяньнің құрығына түсті. Мишенің ұлы Меркенің Чань-аньда белін үзіп өлтірді. Бүтіннің ұлы Құшыра У Цзытяньге жағымпазданып, өзіне У науғысын беруді сұрады. Осы кезде түріктің өз ішінен шыққан ағаман басы ашына Пусы тибеттермен бірігіп Табғаш мемлекетінің әлімжеттілігіне қарсы шықы. Ол қол бастап алыстағы Кокнорға, Аталай етектеріне дейін жетті. Сол жерде Ван Сяоцзиенің қалың қолына тап болды. Қырсыққанда дәл сол кезде тибеттер өз ішінен қақ жарылып, бір бөлігі табғаш тарапқа өтіп кеткендіктен, ашына Пусы жат жерде оңбай жеңілді. Өзі ажал құшты. Пусының арт жағында Жетібашта оған үн қосқан Низек Іркін, Түрік Шешерхан, Ашына Күлік секілді бірнеше ағаман басы бас болған қосын Сұяб маңында табғаш санғұны Хан Сычжун бастап келген қалың әскердің қоршауына түсіп, түгел мерт болды.

	Он иелік халқы қансырап жатқанда түркеш халқы орайын пайдаланып, Табғаш қаған жаққа өтіп, ірге жауға айналды. Олардың басшысы Өжелі бір кезде Ашына Бүтіннің ұлы Құшыраның қол астында бағадүр тарқан деген атпен өз елін билеп келген дөкей еді. Ол халқына қайырымды болғандықтан, көз жасын көргендіктен, Он оқ халқы соның ыңғайына жығылды. Бәрі дерлік Өжелінің қол астына өтіп, түтін саны еселеп артты. Бұл түрікше доңыз жылы, табғашша шенли жылнамасының екінші жылына60 дейін болған оқиға еді. Халық Өжеліні қолдағанымен ақсақалдардың пікірі қақ жарылды. Олардың біразы Өжелі Ашына әулетінен емес, Он иелікке біреу қаған болуы керек десе, енді біреулері Ашына әулеті бізге ұшпаққа шығарған жоқ, есесіне Табғаш қағанның айтқанына көніп, айдағанына жүрді, халқын торғайдай тоздырды, ендігіде Ашына әулетінен болмаса да біреу ортаға шығып, Он оқ жеріне, халқына иедершілік етуі керек деді. Өжелі расында Ашына әулетінен емес еді. Ол түркеш еді. Бірақ түркеш ол кезде түріктің белді тайпасының бірі еді. Жері Арқас пен Алатаудың арасында, шығысы Боғда-ола тауына дейін созылып жататын. Тұтас Ерен-абыр, Бес-балық соларға қарасты еді. Бұрындары аты шықпаған бұл тайпа дәл батыстағы Ашына әулеті әлсіреп, Істеми қағаннан тарған ұрпақ бірте-бірте ұсақтап, шетінен қара басын күйттегіш, сатқынға айналған кезде Он иелік тағына отырды. Ашына әулеті биліктен кетті дегені болмаса, бұлар да түріктің өз халқы, бір туған бауыры еді.

	Қапағанның інісі Баға Тәңіркен шад пен Бөрі оғлан және Қапағанның екінші ұлы Инел жол ортадан қосылып, бәрі бірге сексен мың қолмен Он оқ үстіне келгенде Түркеш Өжелі олардан бұрын қамданып, өзіне қараған халықты жиырма тұтыққа бөліп, әрқайсысына жеті мың қол беріп, жиыны жүз қырық қолмен сақадай сай тұр еді.

	Баға Тәңіркен шад келген бойда оған:

	– Билікті Ашына әулетіне өткіз! – дегенді айтты. Екі тарап Тәңір тауындағы Сайрам көлінің жағасында кездесті. Өжелі өзінің қолының Түліс түріктердікінен көптігіне арқаланып:

	– Он иелік халқы Ашына әулетіне берілгелі жүз елу жыл болды. Бірақ соның кейінгі жүз жылында бірін-бірі ұстап беріп, бірінің жолын бірі кесіп келеді. Бөлінгенді бөрі жейді дегендей, мұнысы Табғаш пен Тибетке майдай жақты. Қымс етсе шен беріп, шекпен жауып алдап, одан болмаса күш көрсетіп, әбден кіріптар ғып алды. Есесіне қақ жарылған қағандардың қайсысының соңынан ерерін білмей титықтаған халықтың үміті еш ақталмады. Сосын халқым мені таңдады. Мен оларға қаған болдым. Енді не айтарың бар маған? – деді.

	Баға Тәңіркен шад әй-шүйге қарамады. Қаруын қарсы сілтеді. Өжелі бұлар қорқады, соғысуға батылы бармайды деп ойласа керек, сасқалақтап атын оса қамшылап, қоршаудан шығып кетуге тырысты. Баға Тәңіркен шад оны осы тұрған жерінде тарпа бас салмақ еді. Бірақ Өжелі астындағы торғай көгін тік секіртіп, бар екпінімен қоршаудан оқтай озып шығып кетті. Екі жақ қиян-кескі шайқасқа кірді.

	Нәтижесінде Баға Тәңіркен мен Бөрі-оғланның, кіші қаған Инелдің сексен мың қолы Өжелінің жүз қырық мың қолына төтеп берді. Өжелі қолының саны көп болғанымен, сапасы төмен еді. Олардың көбі әлі де қанды қасап көрмеген жай бақташы шаруа еді. Ал Өтүкеннен келген Түліс түріктерінің қолы қытанмен, табғашпен, тоғыз оғызбен болған талай шайқасты басынан кешкен өңшең сығайланған қол еді. Олардың біреуі бес адамға төтеп беретін. Қаруды былай қойғанда жалаң қолдарының өзі қайыңның безіндей қатты һәм қарымды еді.

	Мезгіл күз айы болғандықтан бағанадан сұрқы бұзылып тұрған көк аспан құстай түлеп, борайда борай қар жауды. Барлауын найза қиған аттар орқырай құлап, небір атпал жігіттер қаны судай шашырап есіліп түсіп жатты. Ысқырған жебенің, қағысқан найза-қылыштың, дауылпаздың дауысынан, жан ұшырған айқай-сүреннен құлақ тұнады. Жауған қармен араласып арпалысқан қанды қасап қас қарайғанға дейін созылды. Түн пердесі түскен алакеуімде әр екі жақ қараңғының әмірімен қолдарын кейін қарай шегерді.

	Қас қарайғанымен етектегі ақ айдын Сайрам көлі қою бұлттың арасынан найзадай қадалған ақшулан сәулеге шағылысып, сынаптай көлкіп, айнадай жарқырайды. Солтүстіктен бозаңытып басын ақ қар басқан Ақбайтал шыңдары жарқырайды. Одан әрі түркінің сұлу өлкесі Арқас, одан ары Жетібаш, Көкше теңіз, Кең-керіс...

	– Осының бәрі өз жерім, өз елім! – деп Баға Тәңіркен шад ентігін басып, алысқа көз тігіп қояды. – сені кім көрінгенге қайдан билетіп-төстетіп қояйын. Мынау Ұзыннан ұзақ жатқан Тәңіртау, алыстағы қарлы Алтай, күншығыста мұнартқан Боғда-Баркөл, одан ары Бәйтік-Қаптық, Аратүрік бәрі – ата-бабамның көзіндей өз жерім. Сен үшін қиған жаным, төккен қаным садаға! – деп қылышын жерге шаншып, қоржынынан бір кесек ет алып, жұлып жей бастады. Басқаға қарауға мұршасы жоқ еді. Әбден өзегі талып, буын-буыны құрыған, кейбіреуі жараланып, өлім аузында арпалысқан қалың қол өз-өз ондықтарына ойысқан. Олар түйелерге артқан шатырларын тігіп, ас-су ішуге кіріскен. Сыртта жау қапыда қайта тап бермесін деп біраз сарбаздар әлі ат белінде тұр. Алдында торғайбастап тұрып, артынан борай жауған ақ түтек қар ештемені көрсетер емес. Тәңір таудың иен қолаттарын қуалай соққан суық жел сүйектен өтеді. Ондық, мыңдықтың басшылары жігіттерін кезек-кезек тынықтырып, таңның атуын күтті. Қар қанша жауғанымен аяз жоқ еді. Боқыраудың алғашқы қары суық желмен ұшқынып құр буырқанғаны болмаса, дала көкжалдарын қорқытар түрі жоқ-ты. Олар мұндайға дайын болатын. Қақаған қыста да далада түнеп шығатын олар мұны қайдан елең қылсын. Бөрілер! Бөрілер демекші, бұл Ханғай бөрілері мен Тәңіртау бөрілерінің айқасы еді. Түрік түріктің қанын төгуде еді. Бір туған бауырлар бірін-бірі еш тайсалмай бауыздауда еді. Мұны естіген қариялар:

	– Бізге Көк Тәңірінің қарғысы, Жер тәңірінің сілесі тиген шығар. Ата-баба жолынан айныдыңдар, мұраттан кештіңдер, ал енді біріңді-бірің сойып жеңдер дегені шығар, – деп бұл жалғаннан түңіліп, қу жанын кімге берерін білмей отырды.

	Ертемен күн шайдай ашылды. Алыстағы Ақбайтал тауы, берідегі Талқы асуы, астауға құйған сорпадай шымырлап жатқан Сайрам көлдің жан-жағы тегіс ақ көрпеге ораныпты. Айнала өлі тыныштық. Тек Тәңіртаудың кереге қанат сар шегір қырандары ғана төбеде анда-санда шаңқылдап, айналып ұшып жүрді. Олар мұнда кеше бесіннен бастап қанды қасап болғанын білетін.

	Әр ондық ертемен өз қыстақтарынан қанша адам жоғынан мәлімет берді. Өжелі тарапТаң да жаушы келді. Екі жақ ауаша шығып келісіп, өліктердің бетін жасырып алғанша соғыспайтын болысты. Түліс түріктерінен өлгендер аз, ал он оқтардан өлген көп еді. Көбі сапқа енді ғана қосылған бейкүнә шаруалар еді. Баға Тәңіркен қас қарайғанға дейін:

	– Олардың обал-сауабы Өжелінің мойнында! – деп қаны қайнап, – тұқымын тұздай құртамын! – деп сайланып тұрды. Ол күні өлгендерді жерлеумен тағы да кеш батты. Бөріоғлан, Инел екеуі оған қайта-қайта қолқа салып:

	– Тұрмайық, Өжеліні артынан қуа соққылайық! – деді. Баға Тәңіркен қолын көтеріп, батып бара жатқан күнге қарап тұрып:

	– Аптықпаңдар. Алдымыздағы жер жағдайы қиын. Тар, қысаң шатқалға кіреміз. Одан басқа жол жоқ. Олар сөзсіз сонда бекініп жатыр, – деді.

	Айтқандай-ақ Өжелінің қалың қолы теріскейден Іле аңғарына қарай түсетін екі жағы құз-қия, қалың жартасты, қарағайлы осынау иен шатқалды күзетіп, жау қашан келеді деп тосып жатқан еді.

	Бірақ Баға Тәңіркен бұл тұзақты баспай, олардың артын айналып, сан соқтырып кетті. Таң атып күн шыққанша, одан түс ауғанша жата-жата тағаты таусылған Өжелі шолғыншы жіберіп байқаса, Баға Тәңіркеннің қалың қолы Сайрам көлінің шығысын айналып өтіп, Ақбайталдың тұмсығымен Шұбырманың кезеңінен асып түсіп, Арқас айналып Алакөлге қарай кетіпті. Жаңа жауған ақ қарды тапалай үлкен сүрдек салып кеткен олардың ізін алыстан байқап, барар бағытын білген шолғыншылар мән-жайды Өжеліге жеткізгенде оның өңі өзгеріп сала берді.

	Баға Тәңіркен шад сол бетімен барып күнгейдегі Екі-Өгіз бен Теріскейдегі Қойлықты басып қалды. Осы арадан аткөлік, киім-кешектерін жаңалап, азық-түлік алды. Өздері де тынығып, енді Өжелі қай жағымыздан келіп жабысар екен деп, алды-артына бірдей алаңдап, Күңіт қамалына қарай тартып отырды.

	Оның келе жатқан хабарын естіп сасқалақтаған Өжелі осында қағандық құрып, он оқ халқын билеп-төстеп отыру үшін бәрібір Табғаш қағанмен ымыраға келіп, оның күш-қуатына сүйенбей болмайтынын білді.

	Дереу Ань-сидегі Табғаш ұлықтарына хат жазып, екінші ұлы Жануды Чань-Аньға аттандырды. Жану Чань-Аньға жеткенше қаншама айлар өтті. Өжелі өлген-тірілгеніне қарамай, қарамағындағы халықтан екі жүз мың қол сайлап, азық-түлікті мол жинап, Күңіт қамалын қоршауға кірісті. Осы кезде Табғаш қаған бұдан бұрын жіберген сол қол аду тосқауыл санғұн, Аньсидің61 аға басқағы Го Юаньжэн де Жұлдыз арқылы Күңіт қамалына жеткен еді. Күңіт қамалы Өжелінің Іле бойындағы кіші ордасы болатын. Үлкен Орда ол кезде Сұяб өзенінің бойында еді.

	Го Юаньжэн келген күні Өжелімен ауаша шығып сөйлесті.

	Ол Өжеліге:

	– Сіз қорықпаңыз. Баға Тәңіркен шад қанша жанталасқанымен Күңіт қамалын ала алмайды. Ол бәрібір азық-түлігі, жем-шөбі тақа таусылып, шығысқа қайтады, – деді.

	Өжелі:

	– Тақсыр, аузыңызға май! Егер жағдай сіз айтқандай болса, Он иелікте менің тұғырым биік болмақ, – деп оның айтқанына көңілденіп қалды.

	Бұл кезде оның ұлы Жанудың алыстағы Чань-Аньға кеткеніне талай уақыт болған. Мезгіл қақаған қысқа айналған. Го Юаньжэн қамалдың бір биігіне шығып, Өжеліні қасына шақырып, алыста жылтылдаған оттарға көз сүзе қарап тұрды. Ол оттар түліс түріктері жаққан от еді. Сәлден соң қар қырбақтай бастады. Го Юаньжэн:

	– Қаған, сіз өз тағыңызға берік болыңыз. Билікті енді Ашына әулетіне бере көрмеңіз! – деді.

	– Ашыналардың ел билеген заманы өтті. Олар осыған мойынсал болуы керек.

	– Жөн сөз. Олар сенімсіз. Бірде олай, бірде былай.

	Сөздерінде тұрақ жоқ, – деді Го Юаньжэн.

	Өжелі оның бетіне қарап, «осы шын сөзін айтып тұр ма?» дегендей арғы жағын білгісі келді.

	– Тақсыр, сіз олармен аз жасасқан жоқсыз ғой.

	– Иә, бірақ сонда да олардың не үшін тибеттерге жан тарта беретінін түсінбеймін. Табғаштан құтылудың жолы Тибетпен жақындасу деп ойлайтын секілді. Айтыңызшы, қаған, осы сіздердің тибеттермен бір жақындықтарыңыз жоқ па еді?

	Өжелі күлді. Күлді де Го Юаньжэннің арқасынан қағып қойып:

	– Бізден гөрі олар сіздерге туыс емес пе, тақсыр? – деді.

	– А, бәле! – деп Го Юаньжэн тістерін ақситып ол да күлді. Қу іші Өжелінің ВэньЧэн ханша жайында айтып тұрғанын сезе қойды.

	– Біз қанша жерден ошарылып жатсақ та сіздер бізді тибеттей жақын тартып көрген жоқсыздар. Оған Оң оқ болсын, Түліс түріктері болсын бәрі наразы, – деді Өжелі.

	– Оныңыз рас, оныңыз рас! – деп Юаньжэн басын изей берді.

	– Сіздер Тибетке хан жамағатынан қыз бердіңіздер. Сөйткен Тибет өздеріңізге жау болды. Ал, Он оқ түріктері Ашына Мише мен Ашына Бүтіннің кезінен сарайға қол тапсырып келеді. Бірақ ешбірінің еңбегін елеп ескермедіңіздер. Өжелі осылай деу арқылы оған бағасын асырмақ еді.

	Ол бұдан бұрынғы он оқ қағандары секілді Чань-Ань мен Сұяптың арасында құр сандалып, өз еліне де, өзгеге де сүйкімін кетіргісі келмеді. Болса күш-қуатынан пайдаланып өз орнымды бекемдеп алайын деп ойлады. Го Юаньжэнмен қорғанның төбесінде сөйлесіп тұрып, ол өзінің жаурай бастағанын сезді. Бірақ Табған төресінің киімі қалың ба, әлде иттің етіне бөгіп алған қу ма, суықты елең құрлы көр-мейтіндей.

	– Патшам оларға қыз бермейік деген жоқ, бірақ үмітті ақтамады ғой. Табғаш мемлекеті оларға қаншама шен-шекпен жапқанмен, олардың өз еліндегі бет-беделі төмен болды. Қолдарынан түк келмеді, – деді Юаньжэн сөз ауанын Өжелінің өзіне бұрып:

	– Ешкім де сіз секілді Он оқ халқын артынан түгел ерте алмады. Бүгінде егер Он оқ елінде кімнің қолынан іс келеді, кімнің халқына бет-беделі бар десе, ол сіз дер едім.

	Өжелі мұндай мақтауға жаны кіріп тоңғанына, торғай-бастап жауған қарға да қарамастанЮаньжэнмен бірге қамалдың үстінде ары-бері көп жүрді. Ол Го Юаньжэнге егер Таң патшалығы әскер шығарып қорғаса, өмір-бақи оған адал болатындығын айтты. Го Юаньжэн бұл үлкен мүмкіндік деп біліп, іштей бір нәрсеге қынжылды. Ол болса Таң мемлекетінің Өжеліні әлі Он оқ қағаны деп ресми танымай отырғаны еді. Бұл кезде Ашына Бүтіннің ұлы Құшыра, оның ұлы Оңғар – бәрі Чань-Аньда еді. Өжелі Он оқ халқын соңынан ертіп, өзін қаған деп жариялаған кезде Ашына Құшыра да, оның ұлы Оңғар да мұнда келуден қорқып, Чань-Аньда қалып қойғанды. Ара шалғай болғандықтан, Го Юаньжэн Өжелінің жайын ордаға дер кезінде хабарлай алмады. Ал, ордадағылар бұл жайдан кейінірек хабар тапқанымен, әлі де әліптің артын бағып, Ашына әулетінен күдерін үзбей отыр еді.

	Го Юаньжэн Өжелінің қағандық мәртебесі оның ұлы Жану Чань-Аньнан қайтып келген соң бір жайлы болып қалар деген ойда. Сөйтіп, қазірше Өжеліні алдаусырата тұрмақ. Өжелі онсыз да өзін-өзі қаған деп есептейтін. Оған Таң мемлекетінің жай мойындауы емес, өзімен тепе-тең қарым-қатынасы, әскер жіберіп қолдауы керек еді. Сондықтан ол әр күні дерлік ширығуда. Бүгін де тоңғанына қарамай Го Юаньжэнмен екі ел арасындағы барыс-келістің жайын ақылдасуда.

	Бір кезде Юаньжэн оның қатты жаурап, тісі тісіне тимей қалтырап тұрғанын байқады. Дереу қолтығынан демеп:

	– Қаған сіз тоңып тұрсыз ба, дереу үйге жүріңіз! – деді.

	Өжелі есе жібермей:

	– Біз секілді қыр даланың ұлдары мұндай суықты елең қылған ба? Сіздей дегдармен сөйлесудің орайы күнде келе бермейді ғой, – деді. Мұнысы да Юаньжэнге жақсы әсер қалдыру үшін еді. Юаньжэн әсерленіп:

	– Он оқтардың ішінен патша ағзамға соншама беріліп, шын ниетімен сөз тыңдаған адамды бірінші рет көріп тұрмын! – деді.

	Өжелі шалқалап, рахаттана күлді.

	– Ой, деген! Мақтауымды асырып жібердіңіз ғой!

	Алдымен қырбақтап, одан торғайбастап жауған қар енді ақ бұрқаққа айналды. Өжелі аспанға қарап:

	– Тәңір тілеуің бергір. Жау жарықтық, жау! – деді. Го Юаньжэн оны қолтықтап келе жатып:

	– Қар жауса не болады? – деді өзінің аз-кем түрікшесімен.

	Өжелі оның бетіне қарап:

	– Қар жауса, Баға Тәңіркен мұнда бір күн тұра алмайды.

	Оның Сұябқа тартып кетер де шамасы жоқ, – деді.

	Айтқандай-ақ, ертеңгісін Баға Тәңіркен шадтың өзіне қарасты қолды лап көтеріп, келген жолмен қайтып кеткені мәлім болды. Бірақ оның есесіне Өжелі суық оңбай тигендіктен тұла бойы қалтырап, сүйек-сүйегі сырқырап, төсек тартып жатып қалды. Сол жатқаннан мол жатқан ол қайтып басын көтере алмады. Сол кеш, сол күнгі бұрқақ, қатты суық енді оның өз басына зауал болды. Го Юаньжэнмен бір сөйлескені ажалына көрінді. Қыстай демікпесі қозып, сартап болып жата-жата көктемде құс келген шақта бақи кешті. Оның қасынан екі елі қалдырмайтын Саға деген ұлы бар еді. Өзі атақты қылышкер, жекпе-жекке шебер, кісіге жақсылық қылмайтын қанішердің өзі еді. Ол:

	– Әкемді Го Юаньжэн өлтірді. Мен оның сазайын беремін! – деп ертемен жатқан жерін баспақ болды.

	Бұдан алдын-ала хабар тапқан Го Юаньжэн қоластындағы кіші елші Цзэ Ванның түнделете қашайық деген ақылына қарамастан, шатырына кіріп жатып қалды. Таң қылаң бере аза киімін киіп, Ордаға көңіл айта барды. Саға және оның қасындағы еркіндер мен тарқандар, шадтар Го Юаньжэн бүйтіп аяқ астынан пайда бола қалады деп күтпеген еді. Салаң етіп жетіп келгенде қастандық жасауға батылдары бармай, бәйек болып күтіп алды. Юаньжэн ордаға кіріп, азалық сауға-сәлемін ұсынып, сосын:

	– Ой, сабазым-ай, сандал бозым-ай! – деп өкіріп жылады. Көзінің жасын тыймай солықтап жылағанда қасындағы ере келген Цзэ Ванның да көңілі босап, қоса жылады. Го Юаньжэн он күн осында болып, қазаның артын бірге күтісті. Қолынан келген көмегін аямады. Саға ақыры ұялып, өз айтқан сөзіне өзі өкінді. Жазға салым Го Юаньжэн Іле суын өрлеп Күнес арқылы Тәңіртаудың күнгейіндегі Жұлдыз жайлауына асып түсті. Ол аттанарда Саға оған ризашылығын білдіріп, жолына бес мың жылқы, екі жүз түйе, он мың сиыр және қой атады. Бұған Сағаның қол астындағы сардары Ашына Көл-чор наразы болды. Сағаның он оқ халқына уәдені үйіп-төгіп, ақыры Табғаш қағанға беріліп кеткеніне қаны қайнады. Өзінің соңынан ерген біраз қолды бастап Күңіт қамалына шабуыл жасады. Бірақ Сағаның қолы көп болғандықтан оны бет қаратпады. Неше дүркін солай болады. Бұл жайды естіп, Го Юаньжэн ойланды:

	– Бұл пәлені марапаттаған болып көзін жояйын. Бұлар ондайға әуес емес пе! – деді. Жасырын кісі салып оны патша ағзамның шақырып жатқанын айтты. Алғашында мені он оқ қағаны деп мойындап қала ма деп дәмеленген Көл-чор жолға шығып, алыс шеттегі Бошян қамалына барғанда онда тұратын қорынай Чжоу И-тинге кез болды. Чжоу И-тин оған:

	– Өзіңіз де, түркі жұртыңыз да жауынгер болғандықтан, сізге темір ноқта салғалы отыр. Сарайға барсаңыз, соқа басыңыз сорайып, ел-жұртыңыздан айырыласыз. Ол кезде қара басыңыздың амандығы мұң болар, – деді.

	Көл-чор онымен бірге арақ ішіп отырған:

	– Кет, әкеңнің! Онда несіне ақсақ иттей тентіреп кетіп барамын? – деді тостағанын тақтайға қойып қалып.

	– Соны демейсіз бе? Менің сіздерге жаным ашиды. Жоқ нәрсені бедел көріп, сонау ит арқасы қияннан сарайға шапқылағанды қашан қоясыздар!? Меніңше, осы құр әурешіліктен абай болғандарыңыз жөн. Оның бәрі сіздер ойлағандай бола бермейді. Кейде патша ағзамның күдікті адамдарын не табанда өлтіре алмай, не ел-жұртына жібермей сарай маңында қамап, сілесін қатырып қоятыны бар.

	– Япыр-ау, онда қайтсем екен? – деп Көл-чор аялдауға қара таппай кетті.

	Чжоу И-ти деген бұл адам көзі иненің жасуындай жіпсиген, бірақ көпті көрген, көңілге түйгені көп қудың өзі екен. Ұзақ жыл патшаға қызмет етсе де еңбегі бір ескерілмепті. Содан көп жайдан көңілі қалып, сарай қитұрқысының құрбаны болып жүрген түріктерге жаны ашитын болыпты.

	– Мен өмір бойы осы Бошян қамалында қызмет етіп келемін. Осы барыста Табғаш ордасынан билік дәметіп сабылған немесе қара басы істі болып астанаға айдалған талай түрікті көрдім. Оларды көріп тұрып, бірінің тағдырын бірі қайталап жатқанына таң қаласың. Қырына алса қандай төренің де тоқ ішегін солқ еткізеді біздің Таң патшалығы.

	Алдайды, арбайды, тіпті болмаса қорқытады. Осының бәрі неліктен? Күштілігінен бе? Жоқ, айлаға, молуэге жүйріктігінен бе? Сен білмейсің, бізде айналадағы елдерді қалай бағындыру керектігі жөнінде ата-бабадан қалған киіз кітап бар. Оның аты – «Молуэ». Кім кісі уәзір не әскери қолбасшы болса, патшаға жақын жүрсе, сөзсіз «Молуэні» білуі керек.

	Көл-чор басын шайқады.

	– Мұндайды кім білген? Оны біз де оқысақ болмай ма?

	– Болмайды. Ол сендерге келмейді. Себебі сендер оның тілін түсінбейсіңдер. Түсінсеңдер де оны жәй сөзге балап құнттамайсыңдар. Одан көрі өз пікірлеріңді алға ұстайсыңдар. Мемлекет ісі бойынша алысты болжап ақыл-даспайсыңдар. Табғаш төрелерінің ішіне қыл айланбайды. Ал, сендер ауыздарыңды ашсаңдар жақтарың көрініп тұрады. Сендерде ішке бүгіп, іркіп қалар ештеме қалмайды. Әркім өз бетіңше іс қыласыңдар. Сөйтіп жүріп ұзын арқан, кең тұсауға түсесіңдер. Өз түбіңе өздерің жеткеніңмен қоймай, бүкіл елдің, ұлыстың түбіне жетесіңдер.

	Көл-чор ысытылған шарапТаң тағы да бір тостаған қағып алды да, Чжоу И-тинге:

	– Ендеше айтсаңшы, не істесем болады? – деді.

	Чжоу И-тин қамыстантоқылған арқалы орындыққа шалқалай отырып, көзін одан тайдырмай, «бұл қайтер екен?» дегендей ішіп-жеп қарап отырған-ды. Сосын өзі де бір тостаған шарапты сіміріп алып, аузын ұзын қара мешпетінің жеңімен сүртіп қойды да:

	– Менің ақылымды алсаңыз, уәзірлерге мол пара беріп, сарайға кірмей-ақ Он оқ жерінде тұра берейін деп өтініш етіңіз. Сонда Анси басқағына қарасты қосынды басқарып, Тибет қолы арқылы Сағаға шабуыл жасай аласыз. Қаған тұқымынан Ашына Мишенің ұрпағы Ашына Ғанды62 қаған көтеру арқылы Он оқ бұдұнын билейсіз. Ферғана аймағындағы қалың қолды іске салып, ел тізгінін түбінде қолға аласыз.

	Көл-чор Чжоу И-тиннің осы айтқан ақыл-кеңесіне дән риза болды.

	– Мені үлкен пәледен қақтыңыз, төрем! – деп оған мол сый-сияпат берді.

	Кетерінде Чжау И-тин оны Бошян бекінісінің сыртындағы Қара дөңге дейін шығарып салды. Көл-чордың ертіп жүрген бес жүз батыры бар еді. Олар тегіс алды-арты мұздай тағаланған азбан аттарға мініп, қосарына бір-бір жетек алған еді. Арттарында үлкен бөктеншектері, сауыт-сайман, қорамсақтары бар еді. Көл-чор тағы бір мәрте алғыс айтып, Чжау И-тинмен қимай қоштасты.

	– Маған жасаған жақсылығыңды еш ұмытпаймын. Ер мойнында қыл арқан шірімес, егер жолым болып, күндердің күнінде бағым жанып жатса, сіздей дегдарды құр алақан қоймаспын, – деп атын сипай қамшылап, сарбаздарын ерте келген ізімен кері қайтты.

	Бір айдан соң Көл-чор Ұдынның Кан қамалын басып алыпты деген хабар тарады. Ол рас еді. Көл-чор ол жерден түсірген олжасының бәрін алтынға айырбастап, оны сарайдағы уәзір Цзун Чукэға беріп, өз ойларын іске асырмақ болды.





ПАТШАЙЫМНЫҢ ӨЛІМІ




	Он оқ елінде түліс түріктері мен түркештер, түркештер мен тибеттер, тибеттер мен табғаштар қырқысып жатқанда Лояңда елді елу жылдан артық билеген патшайым У-Цзытянь төсек тартып жатып қалды. Осылайша оның да дәм-тұзы таусылар сәті таяды. Ол Ин-сянь сарайының ішіндегі Чаншэндянь құжырасында уәзірлерімен де көп сөйлеспей, есікті тарс жауып алды. Бұл кезде оның қасында әлгі бір ағайынды-інілі Чжан фамилиялы жігіттерден басқа ешкім болмады.

	Марқұм патша Таң Гаузоңның Цяньлиндегі қабір кешенін көзден кешіріп қайтқаннан кейін патшайым ол дүниеге тезірек кетуге, күйеуінің қасына тезірек жетуге асықты. Бұл дүниені судай сапырып, жетер жеріне жетіп, енді ақыл тоқтатқан ол, уәзір Чжан Цзяньнің айтқан кеңестерінен соң өз орнын білді.

	– Адам түбінде бір өледі. Адам үшін ең үлкен ақиқат – өлім. Ол қорқынышты нәрсе емес. Егер біз оған жақсы дайын болсақ, ол құдды бір жаққа көңілді сапарға шығып кеткенмен бірдей, – деді Чжан Цзянь оның көңілін жай таптыра сөйлеп.

	Чжан Цзянь – атақты уәзір Ди Рэньже өлерінде патшайымға арнайы таныстырып, өз орнына қойып кеткен адамы еді. Жасы сексеннен асқанымен денесі ширақ, ақылға кемел жан еді. Ди Рэньже ана жолғы Қапағанға қарсы қол бастап шалғай терістіктегі Қарақұрым тауының етегіне дейін барып қайтқан соң жағдайы қиындап, тоқсан үшке келген шағында дүниеден өтті. Ол өтерінде:

	– Өтүкен тауы киелі жер екен. Оған жаман ниетпен кім барса да өледі екен. Жас барса да, кәрі барса да өледі екен. Ең жақсысы теріскейдегі Ұлы құмнан ары аттап баспағанымыз жөн, – деді.

	Оның жас деп отырғаны Хан дәуірінде ғұндарды Өтүкенге дейін қуып барып, қайтып келген бойда не бәрі жиырма үш жасында аяқ астынан ажал құшқан сайыпқыран сардар Хо Цуйбин еді. Ди Рэньже:

	– Кіндік қағанаттың63 тарихында тек екі-ақ сардар солтүстікте Өтүкен жынысына дейін жеткен екен. Бірақ, оларды еліне қайтып келген соң тек ажал ғана күтіп тұрған екен. Оның бірі – Хо Цуйбин, бірі – мен екенмін. Хо Цуйбинді жас екен демесе, мені көпті көрген қарт екен демеді. Енді басым төрде, аяғым көрде жатыр, – деді.

	Оның көңілін сұрай келген У Цзытянь:

	– Уәзір, мен сізді кешірек іздеп тапсам да сіз маған туған ағамдай болып кеткен едіңіз. Сіздің қалтқысыз ақыл-кеңесіңіздің көмегімен өзім бүгінге дейін түсінбеген көп жағдайға көз жеткіздім. Билік тағына отырып, ел тұтқасын қолыма алған кезімде сіздей асылдың арқасында бұдан бұрынғы патшалар қайталап келген көп қателерден бойымды аулақ ұстадым. Әсіресе, мұрагерлік мәселесінде сіз дұрыс жол көрсеттіңіз. Ел үшін еткен ерен еңбектеріңіз – ол да бір төбе. Енді жер ортасы көк төбеде, ұлы мұраттарымыз шындыққа айналар сәтте, бізді орта жолға тастап кетпеңіз. Егер күш-қайратыңыз келмесе, бізге өзіңіздей бір дегдарды көрсетіп кетіңіз, – деді.

	Ди Рэньже төсегінен басын көтере беріп, сырылдап қарлыққан даусымен:

	– Чжан Цзянь деген бар. Жасы келіп қалса да, дені сау, ақылға кемел. Ойы ұшқыр, шешімі шалт кісі, – деді.

	У-Цзытянь көңілденіп:

	– Ендеше, сіз айтқан адам бізді жерге қаратпас! – деді.

	– Тәңір жарылқасын, ол қалам мен қаруға, Конфузы іліміне жүйрік. Салт-дәстүрге шебер. Кісілігі биік жан. Үмітіңізді сөзсіз ақтайды, – деді.

	Осыдан соң көп өтпей Табғаш ордасының төбе биіндей болған Ди Рэньже науқастанкөз жұмды. Орнына оның өзі көрсетіп кеткен Цзньжоу аймағының зұрғаны Чжан Цзянь бас уәзір болды.

	Ди Рэньженің көзі тірісінде Чжан Цзяньге қайтсең де менің көзім жұмылған соң істе деп тапсырған екі ісі бар еді. Оның бірі – У Цзытяньді «Ли» және «У» екі әулеттің адамдарын бір-бірімен жарастырып кетуге үндеу, енді бірі – қайткен күнде де ағайынды Чжан фамилиялылардың көзін құрту болатын.

	У Цзытяньмен ауаша отырған сәтінде Чжан Цзянь оны У және Ли әулетін бір-бірімен татуластырып, араларында кірбің қалмастай етіп кетуге үндеді.

	– Бірден бұлай айтқанымды кешіріңіз, пірім, бірақ ел билеген әр патша ерте ме, кеш пе өз мұрагерлерін тағайын-даумен бірге, арттағы үрім-бұтақ, туыс-жұратының да береке-бірлігін ойлап, оларды бір пәтуаға келтіріп кетіп отырған. Сондықтан, сіз де Ли әулеті мен У әулетін берекеге шақырып, араларында кірбеңдіктері болса ендігәрі соның бәрін өткеннің еншісіне қалдырып, тату-тәтті жүруге шақырыңыз.

	Патшайым мақұл болды.

	– Мұныңыз табылған ақыл екен, – деді.

	– Бұл менің ақылым емес, Ди Рэньже бас уәзірдің өсиеті еді, – деді Чжан Цзянь.

	– Ой, ардағым-ай! – деп патшайым күрсініп жіберді. – Ол дүниеге көшіп бара жатса да, біздің қамымызды жеп бара жатқан екен ғой.

	– Иә, пірім!

	Патшайым көзіне жас алды. Кәнизектерді шақырып, жастығын биіктетіп жастатты.

	– Одан басқа не деді?

	– Одан басқа ештеме деген жоқ, пірім, – деп Чжан Цзянь басын иді.

	У-Цзытянь ойланып жатып, көзін жұмды:

	– Сен енді кете бер! – дегендей қолымен ишара жасады.

	Ертемен ол Ли және У әулетінің игі-жақсыларын Ин-сянь сарайына шақырды. Олар патшайымның әмірімен балаларын да ертіп келді.

	– Сендер, екі әулеттің үлкендері, ұл-қыздары, менің айтқаныма құлақ асыңдар! Мен У-Цзытянь бүгінге дейін сексен бір жас жасадым. Мен әйел заты болып тудым. Бірақ еркектердің қолынан келмейтін істерді істедім. Бұл маған жаратушы Көк тәңірінің берген күш-қуатының арқасы. Мен бәрін де Көк тәңірінің қалауы бойынша істедім. Мен бұл мемлекетті өрге сүйремесем, ол буыны қатпай құлайтын еді. Іш пен сыртта жау көбейген заманда, Тибет, Түрік, Корей жан-жақтан атой салып, соғыс өрті күнде тұтап жатқанда мен олардың бәрін берекеге шақырып, ұлыс ағамандарын қанатымның астына алып, іш пен сыртты біріктірдім. Күшті мемлекет құрдым. Бірақ мәңгілік еш нәрсе жоқ екен. Мен де қартайдым. Сол себептен өзімнен туған, Ли әулетінің түтінін ары қарай түтетер ұлым Ли Цзяньді мұрагер патша етіп тағайындадым. Бұл менің соңғы бекімім. Бұл мемлекетті Ли әулеті құрған, ол енді Көк тәңірінің еркімен Ли әулетінікі болып қала береді. Оған У әулеті ренжімеңдер. Ендеше, менің көзімнің тірісінде төрт қаракөз түгел тұрғанда бұдан былай бір-бірімізге өкпе-реніш сақтамаймыз, бір әулеттің ұл-қызындай тату-берекелі, бір-бірімізге қайырымды боламыз деп анау тұрған қасиетті Бұрханға сиынып дұға жасаңдар. Сосын мынау қара тасқа жазылған сертті сүйіп, оны іштеріңнен қайталап, жаратқанға жалбарыныңдар. Бұдан соң кімде-кім осы сертке қиғаштық жасаса, ол екі дүниеде де оңбайтын болсын! – деді.

	Жиналғандар түгел оның айтқаны бойынша істеді. Осы рәсім жасалып болған соң оның көңілі жай тапқандай болды. Бірақ келгендердің бәрі әлі де бір нәрсенің байыбына бара алмай тарасты. Ол болса бұдан былай бұл мемлекеттің атының қалай аталатыны еді. Сөйтіп, әркім әртүрлі пікірде жүрді. Біреулер Ли әулетінен Ли Цянь қайтадан патша болғандықтан, мемлекет аты бұрынғыдай «Таң» болады десе, енді біреулер олай болмайды, патшайымның еркімен «Чжоу» болып қала береді десті. Бұл айтыс-тартыс біразға жалғасты. Жай халық мемлекет атының қалай болатындығы туралы талас-тартысқа түсіп жатқанда ордадағы уәзірлер мен ұлықтар, әскербасылары одан да өткір, кезек күттірмейтін, шетін бір мәселемен бетпе-бет келді.

	Ол болса – патшайымның қасындағы ағалы-інілі Чжан фамилиялы жігіттердің жасырын адам топтап, патшалық тақты тартып алуға қамданып жатқандығы еді. Ди Рэньженің айтқаны келді.

	Түрікше жылан жылы, табғашша ұлы Таң патшалығының қасиетті айдаһар жылнамасының бірінші жылы, ақпан айының жиырма бірі күні, жаңа жылдық мереке мәресіне жеткен шақта Чжан Цзянь қасына бір топ сенімді кісілерін жинап, алдымен шығыс орда – Дунгоңде тұратын ханзада Ли Цяньді іздеп барып, оған мән-жайды айтты.

	– Ли ханзада, егер бүгін түнде қамданып қалмасақ, ағайынды Чжан фамилиялы жігіттер ертең тақты тартып алуы мүмкін! – деді Чжан Цзянь.

	– Бұл ойынды қайдан шығардыңдар? Айдың күні аманда бұлай істегеніміз қалай болар екен? – деп Ли Цянь сәл кібіртіктеп қалды.

	– Мырзам, бір сөзді екі қайталап тұрар уақыт жоқ. Мәселенің мәнісін айттым. Қазір тек ертерек қол салудан басқа амал жоқ. Бұл бас уәзір марқұм Ди Рэньженің аманаты. Сондықтан уақытты алмай тезірек іске кірісейік! – деді Чжан Цзянь.

	Мұрагер ханзада Ли Цяньнің әрі-сәрі болуының да бір себебі бар еді. Аузы күйген үрлеп ұрттайды дегендей бұдан біраз жыл бұрын патшалық таққа отырамын деп шешесінің қаһарына қалғаны, соның кесірінен шет аймаққа сүргінделіп, талай жыл сорлағаны әлі есіде. Содан бері ешкімге де сенбейтін. Сол себепті, мына келген Чжан Цяньнің де ұсынысын арандату ма деп ойлады. Оның ойын бірден аңғарған Чжан оның алдына шарт жүгініп, екі қолын жүптей жоғары көтеріп:

	– Патшам, ұлы мәртебелім, бұдан бас тартпаңыз. Бұдан бас тартсаңыз, менің енді барар жер, басар тауым жоқ. Мені осы арада өз қолыңызбен шауып өлтіріңіз, – деп мойнын алға қарай ұсынып, ағыл-тегіл жылады.

	Ли Цянь бас уәзірдің өзін «Патшам» дегеніне және өлердегісін айтып аяғына жығылғанына іші жылып сала берді. Бірақ шешесінің көзі тірі тұрғанда бұл оны бір емес, екі өлтіргендей болатынын ойлап, жүрегі дауаламай тұрды. Чжан Цзянь тағы да:

	– Патшам, әрі-сәрі болмаңыз. Орда жасауылдары мен төрлік жасағы түгелдей біз жақта. Онсыз да сіздің заңды тақ мұрагері бола тұра әкеңіз қайтыс болған жиырма жылдан бері көрген қорлықтарыңыз бен тартқан жапаңыз аз ба еді? Ендеше, анаңыздың алдында өзіңізді әлі де айыптымын деп есептейсіз бе? – деді. Сол кезде сөз сүйегінен өткен Ли Цянь қылышын биік сермеп:

	– Нар тәуекел! – деді.

	Олар орда жасауылы мен төрлік жасағының сардарларын қасына жинап, салт атпен ордаға Суан-у қақпасынан басып кірді. Сыртта күзетте тұрған ағалы-інілі Чжан фамилиялылардың адамдары аяқ астынан мұндай шабуыл болады деп ойламаған еді. Олар бірін-бірі хабарлап үлгіргенше қалың қол Ин-сянь сарайын жан-жақтан қоршап алып, ханзада Ли Цянь мен бас уәзір Чжан Цзяньді ортаға алып, ішке кірді. Сол кезде ағайынды Чжан И-жэ мен Чжан Чанзоң екеуі сарайдың арт жағынан шығатын тар дәлізге түсіп қашып бара жатқан-ды. Алдарынан қарсы шыққан шамбасшыларды көргенде иманы қырық кез ұшып, жандарын қоярға жер таппады. Шамбасшылар екі сөзге келмей алақаны кере қарыс, жарқыраған жадау қылышпен бастарын шауып түсірді. Олардың өлгенін көрген Чжан Цзянь Ли Цяньді ертіп, Чаншэндяньда жатқан патшайымның үстіне рұқсатсыз кіріп келді. Олармен бірге өзге уәзірлер де кірді. У Цзытянь төсегінде басын көтеріп отыр еді. Жүзі сонда да сұсты әрі айбатты болатын.

	– Не, не шуылдақ бұл? – деп саңқ ете түсті. Чжан Цзянь алға таман шығып:

	– Ханым, ағайынды-інілі Чжан фамилиялылар баяғыдан арам ниетін ішіне бүгіп келіпті. Олар бүлік сайламақ болғандықтан, біз мұрагер ханзада Ли Цяньнің еркімен, ертерек қимылдап, ол екеуін жайратып салдық! – деді.

	У Цзытяньнің өңі өзгеріп сала берді. Ол ашудан тай тепкендей бозарып, ұлы Ли Цяньға ішіп-жеп қарады.

	– Бәсе, сен екенсің ғой, онсыз да осы тақ, бақ-дәулет сенікі емес пе! Ол екеуі жазықсыз. Қанын бекер арқаладың, – деді. Сосын сәл үндемей отырды да:

	– Болар іс болды. Енді несіне алаңдайсың. Менің түрім мынау. Сен енді шығыс сарайға бара бер! – деп қолын сілтеп қалды.

	– Патшайым, ол енді шығыс сарайға бармайды. Ин-сянь сарайында қалып, мемлекет істерін басқарады, – деді Чжан Цзянь.

	У Цзытянь оған да алая қарады.

	– Сені марқұм Ди Рэньже тасыңды төрттен қойып таныстырған соң өзім біліп, осында алып келіп едім, ақыры түбіме жеттің бе?! – деді. Чжан Цзянь басын иіп тағзым етіп:

	– Пірім, олай демеңіз. Бас уәзір басыммен елдің ертеңін, Таң әулетінің тағдырын ойламасам, онда бұл жерде несіне жүрмін?! – деді.

	– Ойпырым-ай, сен де айтады-ақ екенсің! – деп У Цзы-тянь жақтырмай езу тартты, – Болыңдар, тез кетіңдер, ендеше. Маған тыныштық беріңдер!

	Осы оқиғадан соң, екі күннен кейін У Цзытянь тақты ресми түрде ұлы Ли Цяньге бергендігін жариялады. Ли Цянь таққа отырып, мемлекет атын қайтадан Таңға өзгертті. Өзі Таң патшалығының бесінші патшасы Таң Чжунзоң деп аталды.

	Түрікше жылан жылы, табғашша Ұлы Таң патшалығының чэнлун жылнамасының 1-жылы64 желтоқсанның 26 күні сексен екі жасында Табғаш мемлекетінің айбынды әйел патшасы У Цзытянь Лояң қаласының Шанянгуң сарайында, салтанатты Сянцзуйдянь бағында дүниеден өтті. Табғаш мемлекетінің аспанында жарты ғасырдан астам жарқыраған құйрықты жұлдыз бара-бара алыстап көзден ғайып болды. Ол өлерінде тақ мұрагері Ли Цяньге бір өкінішін, оған қоса бір өтінішін айтты.

	– Өкінішім көзімнің тірісінде түрік қағаны Қапағанның басын кестіріп алдыма әкеле алмадым. Осы істі өзің орында! Ал, өтінішіме келсем, мені Цянлиньдегі қорымға марқұм әкеңнің қасына жерле. Басыма үлкен мәңгітас орнатып, оған ешқандай сөз жаздырма. Өйткені, мен Қапағанды өлтіріп, мұратыма жете алмадым. Мұратына жете алмаған адамның өмірі туралы не жазбақсың. Оның үстіне, мен бір топырағы жеңіл адаммын. Келешекте кімнің аузына қақпақ боласың. Елдер көңіліндегі көп сауалдың жауабын сол үнсіз ескерткіштен, мәңгітастан іздесін.

	Сөйтті де көзін ашқан бойда дүниеден өтті.





УАҚЫТТЫҚ ОДАҚ




	Әлқисса, жаздың айлы кешінде, Күңіт қамалының түбінде, Іле суының теріскейінде Сұябқа баратын үлкен күре жолдың бойында Баға Тәңіркен шад Өжелінің ұлы, тақ мұрагері Сағамен кездесті. Екі жағының да әскері мол еді. Олар баяғыдан бірін-бірі ала алмай, енді өзара елші арқылы бір-бірімен жүздеуге жол тапқан-ды. Әңгіме былай болды.

	– Біз, қаны бір туысқан ағайын бір-бірімізді қырып-жойғаннан марқадап таппаймыз. Біз Он оқтағы Ашына әулетін өзіміз біліп, оларға өшіккеннен тақтан тайдырған жоқпыз. Олар өзі Табғаш қағанға кірім болып, солардың қолшоқпарына айналды. Сол үшін осындай қадамға бардық. Он оқ халқы осылай істеуімізді қалады. Ал, енді сіздер – өз туысқандарымызсыздар. Біздің бұлай қырқысымыз Табғаш қағанға бек ұнаған тәрізді. Олар Көл-чор дегенді қолдап, оның парасына жығылып, Он оқ елін соның көмегімен басып алмақ. Сол үшін бізбен бірігіңіздер. Бірігіп Табғаш қағанға қарсы шығыңыздар! – деді Саға. Тәңіркен шад дулығасын қақ маңдайдан көтеріп қойып, астындағы атын ойнақшытып тұрып бүй деді:

	– Сен де Табғаш қағанның шапағатынан құр жаяу емес едің ғой. Сонша жарамсақтанғанда Табғаш қаған саған неге ұнамай қалды?

	Саға ашулы еді.

	– Сен аузыңа келгенді тантыма. Айт, кәні, менімен одақтасасың ба, жоқ па?

	Баға Тәңіркен шад басын шайқады.

	– Сендерге сенім жоқ. Көл-чор да, сен де – табғаш қағанның берген шен-шекпеніне таласқаннан басқа не бітірдіңдер? Сол үшін бір-біріңе жаусыңдар. Сендер – сүйекке таласқан, итаяқққа ырылдасқан төбетсіңдер. Он оқ халқы, бүкіл тардұш түріктері сенің әкең қол бастап Сұябты шауып, Күңіт қамалын алғанда, дүйім он оқ елін артынан ерткенде одан үлкен үміт күтіп еді. Бірақ, түптің түбінде бәрібір Табғаш қағанның айтқанына көніп, айдағанына жүрдіңдер. Әкеңді Го Юаньчжэн Күңіт қамалына қамап, суық тигізіп өлтіргенде де, сен, намыссыз, онымен жылап көрісіп едің. Ендеше Го Юаньчжэнді әке қылып ал.Табғаштан қатын ал. Олармен қақтығысып қайтесің? – деді Баға Тәңіркен.

	Саға көзін алайтып қасындағыларға қарады. Қасындағылар:

	– Мынау қаны қарайып келген екен, береке-бітім болмас! – деді.

	Сәл үнсіздіктен кейін Саға:

	– Сен Баға Тәңіркен, әліңнен аспа. Мен саған нағыз ағайыншылықтың, берекенің сөзін айттым. Осындайда қол ұшын бермесең, айтпадың деме, кейін өкінетін боласың, – деді. Баға Тәңіркен шад атын тебініп, алдыға таман шығып, қылышын оңды-солды бұлғап бүй деді:

	– Сен, Саға, басыңа күн туғанда өтірік көлгірсіме! Оданша сауыт-сайманыңды шешіп, алдыма келіп жүгін. Әйтпесе күндердің күнінде мен емес, өзің өкінетін боласың.

	– Оттапсың! – деді Саға, ол да атын тебініп алдыға қарай шығып, – Ендеше, менің ел мен жерімнен аулақ кет. Әйтпесе осында ажал құшасың.

	– Мен ажалдан қорқып, бұралқы иттей қорғанға тығылып алып үрмеймін. Мен – нағыз бөрімін. Бөрілерше өлемін.

	Сол кезде екі жақтың да қолы шулап кетті.

	– Жекпе-жек! Жекпе-жек!

	Саға жекпе-жекке шығуға жүрексінді. Бір қария жалаңбас, атқа мініп ерсілі-қарсылы айғай салып, ызғыта шауып, екі жақтан да араша, бітім тіледі. Қария ең әуелі Саға мен Баға Тәңіркен шадты бір-бірімен жарастырды. Ол тым шешен сөйлеп, әрі екеуін де сөзіне жығынды қылды.

	– Түрік бұдыны, қасиетті жер-суы сендерден бір әкенің баласындай болып, Істеми, Тон Ябғу қағандардың еркімен, Ышбара Қара, Ілік қағандардың рухымен Табғаш қағанға қарсы ту көтеріп, ата-бабадан қалған қара мекенді қорғап қалуды сұрайды. Бүгін бірікпесеңдер ертең әр екеуіңе де өкініш болады. Түріктің елі мен жері жаралғалы бері табғаш қағанның көз құрты бізде болып келді. Енді қайтпексің, ағайын. Жан алқымға келгенде егерлесіп, ырғасып тұратын күн бе бұл!? – деді.

	Баға Тәңіркен шад басын шайқап аттан түсіп, ұзын парсы қылышын Бөрі-оғланға берді. Саға да қылышын қасында тұрған Жануға берді. Сосын екеуі де жаяулап келіп, төс қағысты.

	– Әттең, не керек! Не керек! – деді Баға Тәңіркен тістеніп.

	– Келсең түзушілігіңмен кел. Қара аспанды төндірме, жау келе жатыр. Ол келсе саған да, маған да кірерге тесік қалмайды, – деді Саға.

	– Төгілген қан, шыққан жан, талай жылғы қан-қасап, оны қайда қоясың?

	– Түркі баласы сертке тұрған. Нағыз түрік болсаң, кесіміңді айт. Артқа қарар қайыр жоқ. Тым құрыса жаудың бетін қайтарайық. Қалғанын сосын сөйлесейік.

	Сол кезде Баға Тәңіркеннің есіне Білге Тоныкөктің бір сөзі оралды: Саға мен Көл-чордың әр екеуі де оңып тұрған жоқ. Олардың қай-қайсысы да еңбек көрсетіп, Табғаш қағанның ілтипатына іліккелі жүр. Сол үшін бір-бірімен соғыса берсін. Соғысып әлсіресін. Ал олардың арасына Табғаш қағаны киліксе, жалғыз қалған жағын қолда, – деген еді.

	– Ендеше, мұнымыз уақытша бітім болсын. Кім бітімді бұзса, сазайын тартсын. Қашан Табғаш қолы төрт бекінісінен кетіп, Көл-чор жойылғанша өткенге салауат! – деді Баға Тәңіркен шад.

	– Уәде-уәде!

	– Уәде-уәде! – деп екеуі қайта төс қағысты. Саға Ансиден бес мың, Тарханнан бес мың, Агниден бес мың, Шәліктен бес мың сарбаз аттандырып, Табғаш пен Көл-чорға қарсы аттанды.

	Көл-чор ол кезде орда уәзірі Цзун Чукэнің қолдауына ие болып, Он иеліктегі Кешу өзенінің бойында, Қытай қамалына таяу жерде қалың қолдың келуін күтіп жатқан еді. Одан пара алған Табғаш төрелері өз қолайына келмеген Го Юаньчжэн мен Сағаны патшаға жамандап, қалың қол аттандырды. Бұған кезінде Тибеттен Табғаш тарапқа өтіп кеткен сегіз мың сарбаз қосылды. Олар Он иеліктің жер жағдайын бес саусағындай білетін. Бір иығын жалаңаштап, атқа шалқалай қонған олар шетінен қылыш өнеріне жетік, садақты көздемей ататын, ат бауырына түсіп жер сызып бара жатып та қолдарындағы селебелерін атқан жеріне дәл қадайтын нағыз найсап, албуырын қаныпезерлер еді. Олар келе жатыр дегенде Саға алаңдай бастады. Баға Тәңіркен шадқа:

	– Сен алыстамай әскеріңді бастап менімен қатарласып жүріп отыр! – деді. Саға алды-артына бірдей алаңдаулы еді. Өзі Күңіт қамалынан шыға бере Баға Тәңіркеннің де қалың қолы Жетібаштан құйрық үзгенін көріп қуанды. Бірақ бәрібір сенбейтін. «Мұның арты қалай болар екен?» – деп қабағы бір ашылмай қылпылдап келе жатты. Ол Кешу бұлаққа жақындағанда, алдынан хабаршы шықты. Қалың қол осында, олар Көл-чорды бас сардар, Ашына Ғанды65 қаған етіп көтеріп, Он оқ жерін басып алмақ, – деді.

	Саға тіксініп қалды. Көл-чордың Тибет пен Табғашты түгел аттанысқа келтіргені жеңіске деген сеніміне селкеу салды. Атының басын іркіп:

	– Артта келе жатқан Баға Тәңіркеннің қолын тосайық! – деді.

	Баға Тәңіркен де қайтер екен дегендей, серке мүйізін көріп, жаймен келе жатқан-ды. Айтып айтпай, Он иелікке төнген бұл соғыстың беті жаман болатын. Егер бұл соғыста Көл-чор жеңсе, Таң ордасындағы Цзун Чукэ секілді уәзірлердің дегені болып, Он иелік жұрты Ышбара Қараның кезіндегідей Таң отарына қайта түсер еді. Ашына Бүтіннің ұрпағы Ашына Ғанның қолынан келер түгі жоқ еді. Ол да баяғы табғашшыл төрелердің кебін киер еді.

	Осыны ойлап, Баға Тәңіркен шад табғаштарға қалайда жеңісті бермеуді, бірақ байқастап Көл-чордың күшімен Сағаны біраз ойсыратып алуды ойлады. Ол Сағаға адам жіберіп:

	– Алаңдамасын, соғыс қызған сәтте мен табғаштардың ту сыртынан тиемін! – деді.

	Кешу бұлақ ойпаң жер екен. Сағаның қолы қабақтан көрінгенде, Көл-чор мен Табғаш, Тибет қолы қарсы бетте шатырларын да жимай, оларды тым көзге ілмей, жайбарақат жатты. Саға қолы сол қабақта тұрып-ақ кернейлетіп атой берді. Сол кезде қалың қол илеуі бұзылған құмырсқадай қайшалысып әбігерге түсті.

	– Екі жақ таңертеңнен түс ауғанша шайқасты. Саға қолы қалжыраған сәтте бір бүйірден Баға Тәңіркен қолымен лап қойды. Табғаштар мұны күтпеген еді. Тосыннан тиген тың күш оларға тегеурін аямай салды. Ең күшті деген тибет қолы алдымен талқандалды. Одан соң Көл-чордың зәресі ұшты. Табғаштар Он оқ пен Түліс түріктерінің бірігіп келгенін көрді. Өмірі мұндай болар деп ойламаған еді. Енді болды. Елтеріс, Қапаған қағандар артынан ертіп баулыған, қанды балақ, қанды ауыз Шұғай мен Құлантаудың өңшең көкжалдары келген екен. Олар Кешу бұлақты әп-сәтте қан кешу қылды. Көл-чордың және оған көмекке келген Табғаш сардары Фэн Цзябиннің басын алды. Одан соң Пек қамалында табғаш сардары Луйдің, Өртең қамалында Нюдің басын алды. Олардың әскерін торғай тозын шығарып, қырғидай тиіп қырды. Осы соғыстансоң Табғаш қағанның батыстағы төрт бекінісі түгел талқандалды. Тек Го Юань-чжэн ғана Саға тарапта болғандықтан, жаны аман қалды.

	Баға Тәңіркен шад:

	– Табғаш атаулыдан көңілім қалған, егер менімен одақтас болам десең, мұның да көзін құрт, – деді.

	Саға оған көне қоймады.

	– Оның кінәсі жоқ. Ол – адал адам. Ол менің Табғаш қағанның алдында кінәсіз екенімді жақсы біледі, – деді.

	– Сен Го Юаньчжэньді бетжүздік қылып, Табғаш қағанның алдында ақталмақ ойың бар ма? – деді Баға Тәңіркен шад күйіп-пісіп.

	Саға үндемей теріс-қағыс қарады.

	– Сен айтып-айтпай Табғаш қағанның босағасын күзеткен, саптаяғын жалаған иті екенсің! – деді, – Ендеше, өз обалың өзіңе. Айтпадың деме, енді өліспей беріспеймін.

	Сағаның інісі Жану ағасына:

	– Кетсе кете берсін! – дегендей ишара жасады. Саға өз бетінше Баға Тәңіркеннің қолын пайдаланып, табғашты жеңдім, – деп марсиды. Бұл ақымақ маған бекерден-бекер еріп келді, есесіне мен пайда таптым, – деп марсиды.





ТҰТҚЫН КҮЙЕУ ЕЛІНЕ ҚАЙТТЫ




	Бұл кезде Чань-Аньда Ли Цянь таққа отырып, Таң Чжунзоң деген атпен мемлекет басқарып тұрған еді. Бір күні оның алдына алыстағы Он оқтан Го Юаньчжэньнің ұлы Го Хоң келді. Ол патша ағзамға әкесінің көзінің жасын төгіп отырып жазған хатын табыстады. Онда бүй делінген:



	Сағада кінә жоқ. Барлық кінә Көл-чорда. Ол сарайдағы жасақ бөлім санаты Цзун Чукэні паралап, Сағаға қарсы қойды. Цзун Чукэ қалың қол аттандырып, оған бағынған тибет қолын араластырып, Сағаның орнына Он оқтың күйреген ақсүйегі Ашына Ғанды қаған қойғысы келді. Бұл жағдай біздің бұдан бұрын Он оқ жайында ұстанған саясатымызға кереғар болғандықтан, нәтижесінде Ұлы Таң патшалығымыздың бет-беделіне ауыр нұқсан келтірді. Саға маған хат жазып:

	«Таң әулетімен, Ұлы Табғаш елімен ұзында өшім, қысқада кегім жоқ еді. Бірақ Цзун Чукэлер Көл-чордың парасына жығылып, мені жоюға жасақ аттандырды. Оны күтіп отыра бергеннен, не болса да қарсыласып өлгенім артық деп есептедім. Қантөгіс осылай басталды. Сол себепті, мәртебелі патша ағзамнан араға от салушы, құлқынның құлы Цзун Чукэнің басын кесуді өтінемін», – депті. Іс нақ дәлелді болуы үшін Сағаның маған өз қолымен, түркі жазуымен Қотанның саман қағазына жазған осы хатын да жіберіп отырмын.

	Мәртебелі патшам, бұл хатты көрген соң, істің ақ-қарасын өзіңіз-ақ бағамдай берерсіз деп ойлаймын. Меніңше, Сағаның талабын қанағаттандырып, Цзун Чукэнің басын алғаныңыз жөн. Саға – бізге керек адам, ол батыр әрі айлалы. Артынан сан аламан қол ерткен ықпалды адам. Бүкіл Он оқ халқы оның құзырына бағынған. Ол біздің түліс түріктерін тежеп, Қапағанның билігін Он оқтарға кеңейтпеуіміз үшін, жайы келсе Түліс түріктерін олардың күшімен қайта бағындыруымыз үшін керек. Сол үшін осындай қиын-қыстау кезде оған қолдау білдіріп, түсіністік танытқаныңыз жөн. Әйтпегенде, жаудың үстіне жау тауып аламыз. Бұл біздің ата-бабамыздан келе жатқан «молуэ» саясатымызға қайшы. Әлі де болса жаттардың алыстағысымен жақындасып, жақындағысын жою амалында табанды болуымыз керек.



	Таң Чжунзоң басын изеп ойланып отырып:

	– Го Юаньчжэньнің айтқаны бойынша болсын. Кінәлілер жазаланып, Он оққа елшілік қол аттандырылсын! – деді. Сол бойынша Сағаның күнәсі кешіріліп, Цзун Чукэ мен Көл-чорға ақыл-кеңес берген Чжоу И-ти жазаланып, Бэй-жоу аймағына сүргінделді. Го Юаньчжэньнің мансабы өсіп, көлік уәзірі болып көтерілді.

	Орда Лин-у алайының аға төбенайы Чача санғұнды түріктерге қарсы жаза жорығын жасауға жіберді. Олардың келерін Қапаған алдын ала біліп тұрған еді. Әскерін дереу оңтүстікке төңкеріп, Линжоу дуанына қарасты Минша ауданында тосып жатты. Ол қолға Түліс түріктің ағаман басы, жас қолбасшы Күлтегін басшылық етіп келген еді. Күлтегін бұл жолы өзі бас болған соғысқа әдейі ырымдап, жеңіске жетейін деп қартайған көзсіз батыр, иісі түрікке даңқы шыққан Тадықын чордың Боз атын мініп келген еді. Жолы болғыш тарлан боз бұл кезде сәл қартайған-ды. Бірақ, шалымынан қайтпаған-ды.

	Табғаштар оны көріп, бұл түріктердің Хо Цуйбині екен десті. Жас шабандоз Күлтегін жасындай жарқылдап, бүтін қолды бастап, әскерін бірнеше бөлікке бөліп, Миншаға жеткен Чача санғұнды тұс-тұсынан қоршап алды.

	Чача санғұн кейін көзге түссе де, бірден өрлеген, батырлығымен аты шыққан дәупері еді. Оның бойында сегіз жігіттің күші бар десетін. Ол ешкімнен қорықпайтын, қоршауда қалғанда да еңгезердей бойы бәрінен биік көрініп, ұзын шаш-сақалы желмен желбіреп, көзі шар болаттай жарқылдап, әскер таяп келсін деп өз-өзіне сеніп тұра берді. Оның қол астындағы мыңбасылар да шетінен кеудесіне нан піскен, қарадай ісіп-кепкен дөкейлер еді. Олар Чача санғұнды алдап, бәрін өзіміз ебдейміз деп жайбарақат қылып қойғанды. Жеме-жемге келгенде олардың бәрі бет-бетіне қашты. Түріктер лек-легімен құйылуда. Олардың соғыс әдістері өзгеше. Құдды аң торыған бөрілер іспетті. Табғаш қолын қақ ортадан киіп-жарып бірнеше бөлікке бөліп, қылыштары мен шарайна сауыттарын қанжоса қылып, айдалада табынға тиген аш қасқырдай аласатып алған-ды. Шеттерінен ақи көз, түкірігі жағына жабысқан олар қарсы келгендерді аяусыз қидалап, қанын судай шашуда. Және:

	– Атана нәлет қауғырастар, ата-бабамның жерінде не әкеңнің құны бар! – деп ақырып, айғайлап, ырық бермей келеді.

	Чача санғұн байқаса, Табғаштың туы жығылған екен, әскері ойсырап күйреген екен, енді қайта серпілер күш-қуаты қалмаған екен. Бойын үрей билеген ол қол астындағылардың өзін әбден алдағанын білді. Соларға сеніп қалғанына және түріктерді осал санағанына өкінді. Төбе басында тұрып мыңбасыларын сыпыра тілдеген ол қасында тұрған аз қолға:

	– Ұрымтал тұсын тауып қоршауды бұзып шығайық! – деп бұйырды. Олар жанталасып, бар күшін салып жүріп қоршаудан шықты. Бірақ:

	– Дүниенің қорлығы артыңнан ерген қалың қолдан түгел айырылып, соқа басың қайтқан екен! – деді ол.

	Чача санғұн сол жолы алты мың адамынан айырылды. Күлтегін Юаньжоу, Хуйжоу дуандарына шабуыл жасап, он неше мың бас жылқыны барымталап әкетті. Чача санғұн ордаға келгенде патша ағзам оны өлімге бұйырып, артынан кешіріммен босатты.

	Осы кезде Таң ордасына теріскейден тағы да тыңшы келді. – Қапаған қаған Он оқтарға әскерін молынан жіберіп, өзі оңтүстікке ойысты. Артынан ерген қолы көп. Мақсаты – Он оққа аттанған Таң әскерінің жолын тосу болса керек, – деді. Бұл кезде патша ағзам уәзірлерімен отыр еді. Ол қаламқару төрелеріне:

	– Бізге не болған! Көзімізді ашып адам болғалы құлағымыздан түріктердің қиқуы бір кетпеді. Енді бәрің жиналып, оларды талқандаудың жолын табыңдар! – деді.

	Сол кезде жас болса да сақалын ұзын қойған, екі көзі жыланның көзіндей жылтыраған оң қол мәшүраткер төре Лу Фу топ алдына суырылып шығып, белін бүге тағзым етіп, екі қолын жүптей дәт айтты:

	– О, құдіретті күшті патшам, Көктің ұлы кемеңгерім, – деді ол тіл мен жағын безеп, – қиыр жайлап, шет қонған жаугер халықты мейір-шапағатпен ғана орнықтыруға болмайды.

	Оларды тек қару күшімен тізгіндеуге болады. Алайда оларға қарсы үш әулеттен66 бері ұтымды шара табылмады. Кезінде Фан Шудың жұлдызды жорығы Чжоу хандығының «жырнама» парасында айырықша мадақталса, сайыпқыран Хо Цуйбиннің ерен ерлігі Қарлығаштауда тасқа ойып жазылған еді. Қиырдағы жауға шеру тартып, оны жоюдың кілті – қолбасыны дұрыс таңдай білуде. «Жылнама» деген кітапта бас сардарды таңдауда оның көнеден жеткен «жосыннама» мен «әуезнаманы» білуіне, «Жырнама» мен «Түпкі тарихты» игеруіне қарау керек делінген. Демек, әскер де, қолбасшы да қарадүрсін болмауы керек. Цзинь әулеті уәзірі Юань Кай садақты келістіріп тарта алмағанымен, ақыл-айлаға сүйеніп, У әулетін жоюда ерен еңбек сіңірді. Бұдан бас сардардың жеке батырлықтың ғана емес, жалпы шайқас ауанын дәл бағамдай алатын парасат иесі болуы керектігін байқауға болады. Бажақ сардар батырлықтан кенде болмағанымен, толғамы тапшы, әсілінде биік мансаптың емес, шабандоз сардардың ғана адамы еді. Жорықшы қолда қатан тәртіп болғанда ғана санғұндар жан аямай соғысады. Жеңілген кезде әскерін тастап қашқандарды жазалау – атам заманнан бар тәртіп. Жуырда Минша шайқасында Чача санғұн алдымен зытып, мемлекетіміздің айбынын мұқалтты. Ол сөзсіз мемлекет заңының жазасына тартылуы тиіс. Алайда шайқаста қосынымыз жеңіліп, шеп бұзылып, оқ тақа таусылғанымен, ержүрек жауынгерлер жаумен ақтық деміне дейін алысты. Олардың еңбегі естелікке алынуы тиіс. Сонда ғана кейінгілер үшін үлкен өнеге болмақ. Сыйлау мен жазалау анық болса сардар да, сарбаз да аянбайды. Міне, бұл – жауды жоюдың тамаша тәсілі.

	Пақырыңыздың білуінше жаттарды жаттарға салу – «Молуэде» жазылған еліміздің ежелгі тәсілі. Сол әдіспен кезінде Чэн Таң батыс өңірліктерді бастап Тезек Тәңірқұтты жойды. Чан Хуэй үйсіндерді бастап барып ғұндарды жеңді. Тарихта өткен Бан Чао, Фу Цзецзы секілді шешен, батыр, қайраткерлерді, мол ақы беріп жұмысқа шақырып, бажақ елдермен кеңінен одақ жасап, олармен күш біріктіре шабуыл жасап, Түрікті жан-жақтан қыспаққа алу керек. Пақырыңыздың естуінше, бұрындары Цинь Шихуаң заманында шекарада тың жерлер ашылып, бекіністер күшейтілген екен. Сол дәстүрді қайта жаңғыртып, елдің атпал азаматтарын, жайы келсе, қара күші бойына сыймай жүрген тентек-тебіздерін шекара өңірге қоныстандыру керек. Оларды салықтан босатып, әскери өнерге машықтандырайық. Түріктердің қатерлі екенін барынша ұғындырайық. Соғыс олжасын өздеріне қалдырайық. Сонда ғана олар жақын маңда соғыс бола қалса, отбасын қорғау үшін жанын салатын, ал қиырға шеру тартса, байлық үшін жанталаса соғысатын болады. Таңертең жорық жырын шырқап аттанса, кешкісін жеңіс биін билеп оралатын болады. Таң Чжунзоң оның бұл ұсынысын қабыл алды. Артынша Қапаған қағанға сес көрсетіп, егер ішке кіруін тоқтатпаса, барлық күшін оны жоюға жұмсайтынын айтып мәмілегер уәзір Саң Сы-яньді жіберді.

	Ол барғанда Қапаған Өтүкен тауына шегініп кеткен еді.

	Түрікше қой жылы, табғашша Ұлы Таң патшалығының Цзинлун жылнамасының бірінші жылы еді67. Саң Сы-яньдар ерте көктемде аттанып, талай жерді шиырлап жаз бастала зорға жетті. Өтүкен тауының ойы мен қыры жап-жасыл болып уылжып тұрған кез еді. Сол жасыл жазирада тігілген киіз үйлер мен мыңғырған малдың есебі жоқ еді. Далада үйір-үйірімен жусаған, өзен-көлдердің бойында сабаттаған жылқылыларды айтсаңшы, олардың да шегіне көз жетпейтін. Түрік қарауылдары, кейқуаттары оларға Шұғай құзының етегінде кездескен-ді. Содан бері талай өртеңді артқа тастады. Жолшыбай өртеңдерден ат сатып алып мінді. Орхонға бет алған немесе терістіктен түстікке қайтып бара жатқан түйелі керуендерді де кездестірді. Олар бұлардан ылғи да:

	– Жол бойы тыныштық па? – деп сұрайтын.

	– Тыныштық!

	Елшілер оларға «бұдан соң көресіңдер тыныштықты!» – дегендей сенімсіз көзбен қарап өте шығатын. Саудагерлердің көбі алыс жолда түйе үстінде тербелген соғдылар, парсылар, оғыздар еді. Олар ылғи да нар тәуекелмен жолға шығатын. Сауда істемей бір күн үйде отырмайтын. Түркі жерінде оларға ешкім тиіспейтін. Кейқуаттар оларды Сары өзеннен өте бере қорғауына алатын. Қағанның бұйрығы солай. Ал, олардың заттарын сатып алатын алтын-күміс түріктерде баршылық еді. Соғысқа жарамды атпал азаматы бар әр шаңырақ өзінше бай еді. Бүкіл табғаштың, Чань-Аньның байлығы түріктердің қолында болатын. Бұл құл құлды, күң күңді болған бір заман еді.

	Саң Сы-янь бәріне таңырқап келеді. Бұл кең далада малдың сүті – сусын, еті – азық, терісі – киім, тезегі – отын екен, мал болмаса түріктер құриды екен. Ендеше, оларды солтүстіктің қаһарлы қысына қанша көп қамасақ, малы сонша көп қырылады. Оларды жылы оңтүстікке, Хуанхэ бойына тіптен аттап бастырмау керек. Жайы келсе, Гоби шөліне де жолатпау керек деп ойлады. Саң Сы-янь тым өркөкірек еді. Ол түркі ордасына келгенде Қапаған қағанға иіліп қошемет етпеді. Аттан түссе де, үзеңгіден түспей тұрған оны көріп, Қапаған қағанның да шекесі құрыстай қалды. Есік алдында тұрып, елшілерден не бұйымтаймен келгенін сұрады. Саң Сы-янь:

	– Ұлы Таң патшасы Таң Чжунзоң сізге бұдан былай Хуанхэнің оңтүстігіне аттап баспасын. Егер шапқыншылығын қайталай берсе, Таң елі барлық күшін жинап, кезінде Хан әулетінің ғұндарды солтүстікке сүргені секілді тігерге тұяқ қоймайды. Бұл соңғы ескертуі, – деді.

	Қапаған сақалын саумалап қарқылдай күлді.

	– Бәле, Табғаш қаған біздің қалай жүріп, қалай тұратынымызға ақыл айтатын болған ба!? Ендеше, өзі де Он иелік жерімізге қайта-қайта сұғынғанын қойсын. Табғаш қаған қашан Он иеліктен кеткенше мен тағы бір адамын осында ұстап отырамын. Ол сенсің! – деді Қапаған сұқ саусағын Саң Сы-яньға кезеп.

	Саң Сы-янь қорқып кетті.

	– Қаған олай демеңіз, мен елшімін ғой! – деді сасқалақтап.

	– Сен елшіге ұқсамайсың. Сен менің үстімнен қара аспанды төндіріп келіп тұрған жаналғышқа ұқсайсың! – деді Қапаған.

	– Жоқ, жоқ, олай болуға тиіс емес! – деп Саң Сы-янь бүгежектей берді.

	– Сен мұнда қалып, көресіңді көруің керек. Есесіне осында ұзақ жыл бекерден бекер жапа шеккен Хуаян бегі У-Яньсю еліне қайтсын, – деді Қапаған.

	Қаған сөзін екі қайталамайтын. Саң Сы-янь қанша жерден жалынып-жалпайса да айтқанынан қайтпады. Саң Сы-яньді қара үйге қаматып, У-Яньсюге кісі жіберді.

	Бұл кезде У-Яньсю Орхон бойындағы Қара-балғысұнда Ордабалық қаласының құрылысына қатысып жатқан Табғаш құлдарының арасында, оларға бас-көз болып жүрген еді.

	Алыстан астындағы атын қара терге түсіріп, тізгін ұшымен жеткен хабаршының:

	– Сізді қаған ием босатты. Еліңізге қайтуға рұқсат етті! – деген сәлемін естігенде ол өз құлағына өзі сенбей, сілейіп тұрып қалды.

	– Неғып тұрсың, тежеуіл, ол сіз туралы айтып келді ғой! – деп еңбек істеп жатқан құлдар жапа-тармағай шулап кетті.

	У-Яньсю басын шайқап, көзінен аққан ыстық жасы маржандай домалап кетті.

	– О, құдіретті күшті Көк Тәңір, О, Құдірет! – деп санын шапалақтап шөке түсіп отыра кетті.

	– Қартайған әке-шешемді, бауырларымды, қарындастарымды көретін күн болғаны ма? – деп екі иығы солқылдап жылады. Оны көріп, құлдар кетпен-күректерін таянып тұрып, да жылады. Тек ғана баяғы бір Чжан Хань деген тайюаньдық жігіт қана тісін-тісіне басып қайраттанып алыпты. Ол У-Яньсюді сүйеп тұрғызып:

	– Бегім, жыламаңыз, ара шалғай, жол ұзақ. Қашан жете-жеткенше ешкімге сенбеңіз! – деді.

	У-Яньсю орнынан сенделектеп түрегелді.

	– Жарандар, мен енді сендерді қайтіп тастап кетемін! – деп бет-ауыздары қара-қожалақ болып, шаштары үрпиіп тұрған құлдарға қарады. Олар:

	– Ойпыр-ау, бізді қайтесің, өз жөніңе жүре берсеңші!

	– Жолың болсын! – деп қолын бұлғап, сәт сапар тіледі.

	Сол кезде салынып жатқан қорғанның бір шетінен астындағы атын орай қамшылап, «мұнда не болып жатыр?» – дегендей алып-ұшып Аймаңғыл қарт та жетті. Ол осы құлдардың бастығы еді. Хабаршы оған қағанның У-Яньсюді еліне қайтуға рұқсат еткенін жеткізді. Аймаңғыл атынан қарғып түсіп, телпегін қамшысымен көтеріп қойып:

	– Әкел онда, қағанның берген рұқсат қағазы бар ма? – деді. Хабаршы құрдан құр сипаланып, екі алақанын жәйіп:

	– Ол ауызша маған барып хабар айт. У-Яньсюге босатып әкел, ол еліне қайтсын деді, – деді.

	Аймаңғыл қамшы ұстаған қолын бір-ақ сілтеді:

	– Болмайды! Қаған өзі «босатылсын» деп қағаз жазып, мөрін басып жіберсін. Ордадағы бітікшілер соны істемей не істейді? Ал, мен жайдан-жай атүсті сәлемге адам босатпаймын, бар да қағанның мөр басқан қағазын алып кел! – деді.

	Чжан Хань У-Яньсюдің бетіне қарап:

	– Айттым ғой, қашан жете-жеткенше ешкімге сенбеңіз деп. Бәрін де сабырмен күтіңіз. Бір жөні болып қалар, – деді.

	– Бауырлас, көңілім бір нәрсені сезеді. Қаған мені шынымен босатқан секілді. Егер жолым түсіп, елге қайтып жатсам, мынау елге өзің бас-көз бол. Мыналармен тайталаспа. Қағанға жақын болуға тырыс. Ешқашан қашып-пысып құтылам деп ойламаңдар. Жақсы болсаңдар, мұнда да күндеріңді көруге болады, – деді.

	Чжан Хань мұның жүзіне ойлы көзбен сүзіліп ұзақ қарап тұрып, жанарын басқа жаққа бұрды.

	– Мен, Чжан Хань әкемнен ұл боп туғаным рас болса, бұл өмірге текке келіп, текке кетпеспін. Өлсем де жастығымды ала жатармын, – деді. Сосын «сен қалай ойлайсың?» дегендей, У-Яньсюге жіпсиген жылан көзімен жымия қарады.

	У-Яньсю оның не демегінің байыбына бара алмады. Бірақ, оның сау сиырдың боғы емесін білді. Күндердің күнінде осы Чжан Ханьның Қапаған қағанның іші-бауырына кіріп жүріп, оның қара басына қауіп болып төнерін білмеді.

	Хабаршы қағанның мөрлі хатын бір күннен соң қайта алып келді. Аймаңғыл ақжем қылып иленген серке терісіне тасірет сиямен жазылып, қағанның мөрі басылған хатты көріп, У-Яньсюдің қолын алды.

	– Бәрекелді. Тәлейің келген екен. Енді азатсың. Ел-жұртыңа аман-есен жеткейсің, сол кезде біздің де иен-тегін жатқан ел емес екенімізді айтқайсың! – деді.

	– Оған сөз барма. Шынымды айтсам, бұл жерге бауыр басып қалыппын. Мұндағы адамдарды, дос-жарандарымды, алалы жылқы, ақтылы қой өрген кең жазира белдерді сағынармын. Қымызға, етке үйреніп қалған басым Коулидің68 қара тамағына қалай шыдар екенмін, – деді.

	– Шыдайсың, ол бала күннен мәйектенген тамағың ғой. Ең бастысы сені хан әулетінің бір мәликесі күтіп жүрген көрінеді. Талай жылдан бергі ішкен-жегеніңді шығаратын кез келді, – деді Аймаңғыл.

	Түріктер түгел күлді. У-Яньсю де қосыла күлді. Олардың неге күлгенін білмей өзге табғаштар кетпен-күректеріне сүйеніп аң-таң қалысты.

	Сөйтіп, Түркі ордасында талай жыл кепілде болған У-Цзытяньнің жамағайын бауыры, Хуаянь бегі У-Яньсю бостандыққа шығып, Орхоннан туып-өскен еліне қайтты.





ЫШБАРА ЯМТАРДЫҢ БОЗ АТЫ




	Күздің соңғы мезгілі. Қапалақтап қар жауып тұр. Биыл қағанаттың қалың малы Гоби Алтайын, Өтүкен мен Қарақорым етектерін, Бөклі шөлінің қойны-қонышын қыстап қалды. Өйткені, бұл жерлердің қары жұқа, күні жылы болатын. Анда-санда бұрқап алатын боз бораны қарды қолат-қолатқа нығап, ақ оттығы бар қырат-қырлардың жонын жалаңаштап кететін.

	Түріктер осылайша Өтүкен тауының қойнауын жайлап, Орхон бойында ордасын орнықтырды. Орхоннан Өтүкенге, Қарақорымға дейінгі жерлерде қыш кесектен, ағаштан қаланған қалалар пайда болды. Бұлар негізінен қыстау түріндегі елді мекендер еді. Бүгінде түріктерге мұнда қысы-жазы орнығып отыруға тағы болмайтын. Ылғи да еліктің лағындай елеңдеумен күн кешкен олар жаз шыға төңіректегі ұлы таулардың етегіне көшіп барып, даланың салқын демі мен сабат төрінен, сайқын суларынан рахаттанатын. Қыстың қытымыр бір-екі айы болмаса өздеріне осы тірліктері ұнайтын. Орхонның орғып аққан суы, балығы, киік оты, қара құрым орманы, боз қарағаны ұнайтын.

	Бүгін ала жаздай төр жайлауда жайылып, күздей жылы етекте тебіндеген Ышбара Ямтардың боз аты шалмаға ырық бермей жүр. Өзі екі құлағын үрке қайшылап, көзі шарасынан шығып алған. Түк көрмегендей осқырынғанда сол беті тапап, жаншып кететіндей болады.

	– Ұста, ұста, бас құлағынан! – деп баяғы Меңутай шора түлкі тымағын қолына алып жаяулап, алып-ұшып келе жатыр.

	– Ойпырым-ай, бұған жүген-құрық тимеген-ау, шамасы!

	– Ышбара Ямтар құнанында үйретіп, бестісінде қоя берген. Жегені – Ханғайдың ұран оты, ішкені – арасан. Бұл құтырмағанда кім құтырады? – деп жылқышылар әңгіме-дүкен құруда. Боз ат құйрығын жіптіктей ғып, жоғары көтеріп құлағын тіге шайқалып, үсті-басы бусанып, шыр айнала желіп келіп Меңутай шораның алдына тоқтады. Манадан құрықтап ұстап тұрған жігіт арқанның бір ұшын беліне байлап, аяғын тасқа тіреп тапжылмай тұр. Меңутай оған таман жақындап шықылықтап келіп, асау боз атты құлағынан басты. Жасы сексеннен асса да ол баяғы Чань-Андағы кезіндей қайратты еді. Ол Орхонға келгелі соғдылармен, кәрістермен сауда жасап, алдына бес айғыр үйір жылқы салып алған еді.

	Жылқылары шетінен жыра салып тойынған, желдей ескен саңлақ еді.

	Ышбара Ямтар оның досы еді. Ол ең теріскейдегі бір тайпаның чоры болатын. Боз атты құлын күнінен тәрбиелеп, құнанында үйретіп қоя берген.

	– Осы Бозды Күлтегінге арнадым. Мұны мініп, соғыста жолы болып, атағы шықсын, – деп еді.

	– Өзі шүу асау, адамға ырық бермейді, – деп әлгі жігіт дедек қағады. Меңутай шора аттың асаулығына, шәргездігіне жаны кіріп барады:

	– Асау болсын, тым жабыдан не шығушы еді? – деп жанталасып жатыр. Ол ақыры тұқыртты. Сосын демін басып, жылқышылардың біріне:

	– Ерді сал! – деп ымдады. Жігіттер Меңутайдың қайың қаптал ерін лып еткізіп Боздың үстіне салды. Мүйізін кескен бұғыдай көздерін шатынатып тұрып, төс айылын, одан соң шап айылын тартты. Құйысқанын айналдырып, шеттігін бекітті. Сосын бір жігіт шоқтықтап тұрып, аяғын үзеңгіге жайлап салып, сарт етіп міне кетті.

	– Ал, қоя бер! – дегені мұң екен, Боз ат мойнын ішіне алып мөңкіп атқалақтап барып қасат қарға қойып кетті. Одан омбылап шығып алып, бетке қарай алып қашты. Біраздан соң әлгі жігіт сүмегін шығарып, ерсілі-қарсылы деміктіріп алып келді. Меңутай шора тізгіннен ұстап жігітті түсіріп алды. Күлтегін де сонда еді. Ол аттың бітіміне, асаулығына дән риза болды.

	– Жоталы, сіңірлі, ұзақ жүріске атап соққан жануар екен! – деп алқады. Қиырдағы Ышбара Ямтардың оны өзіне арнайы сыйға тартқанына разы болып, Меңутай шораға:

	– Оған менің атымнан алғыс айтыңыз! – деді.

	– Шіркін, Тадықын чордың Боз аты да жылқының төресі еді ғой, – деп кешегі Минша шайқасында өмілдірігінен неше жерден оқ тиіп өлген атын есіне алды. Ол ат Күлтегіннің тақымында жүріп арыды. Бөклі шөлін, Құлан тау мен Шұғай құзының ой мен қырын ұры иттей кезіп жүріп, ақыры ажалы Чача санғұнның қалың қолынан болды. Шырқырап ұшқан улы жебе оның өңменінен қадалып, орқырап барып құлады. Сайлы сарбаздары сол қан майданның өзінде жануардың басын кесіп алып, Құлан таудың кереге қызыл қия шыңдарының біріне қойып кетті. Ол бас сонда қурады.

	Шіркін, Бөклі шөлі! Күлтегін одан талай жортты. Жорта-жорта оны жақсы көріп кетті. Оның шығысы – атақты Құлынбер жайлауы. Сексеуіл мен жыңғылдан, тораңғыдан басқа ағаш, жантақ пен қаңбақтан басқа шөп өспейтін қу медиен дала. Ол шөлден айлап жүргенде белі жуан осындай бесті аттар керек. Күлтегін мөңкіп әбден болдырған Ышбара Ямтардың боз атын жақын келіп сулығынан ұстады. Ат сонда да селкілдеп, құлақтарын жымырып тампыстанып тұр.

	– Сардар, одан аулақ тұрыңыз. Ол әлі жуасыған жоқ! – деді Меңутай шора. Күлтегін кейін шегінді. Оның әлі балалығы қалмағанын көріп, Тоныкөк кеңкілдей күлді:

	– Сен асықпа, сардар. Елдер оны әбден жуасытсын. Оны мініп, Бөклі шөлін ендей өтіп, Жетібашқа жетер күн алыс емес! – деді.

	– Айтқаныңыз болсын, Аба тархан! – деп Күлтегін қуанып қалды. Сөйтіп тұрғанда батыс жақтағы үлкен жолдан бір топ атты адамның қарасы көрінді. Күн ашық еді. Қасат қарлы даланы қысқа күннің саршуақ сәулесі сүйіп тұрған-ды. Зеңгірде шөкімдей де бұлт жоқ, тек ара-тұра шымшып алар шыңылтыр аяз бар.

	Аттары жорта жүріп сау желген, өздері кілең қара құндыз, бұлғын терісінен киінген, араларында сауыт-сайманын бөктеріп, көмкере қалқан тартынған азды-көпті бөкеуілдері бар сол топ таяп келіп, алдына түсіп бастап жүрген кейқуаттардың бұйрығымен аттарынан түсіп, одан соң шылбырларын шумақтап ұстап аяңдап келе жатты.

	– Он оқтан келген елшілер болар, – деді Тоныкөк.

	– Мүмкін, байырқулар шығар! – деді Меңутай.

	Анадайда Түрік қағаны Қапаған жерден жеті кез биікте тігілген үлкен көк орданың алдына шығып, кең-мол сеңсең тонын желбегей жамылып, құндыз бөркін алшита киіп, ештемені бұйым көрмей паң көкіректене қарап тұрды. Жолаушылар Он оқтан келген екен. Түркеш қағаны Сағаның Жану деген інісі болушы еді. Соның ағасына өкпелеп, ит арқасы қиянға Қапаған қағаннан қолдау күтіп келіп тұрған сәті екен. Ол орданың айшықты үлкен қақпасына келе бере алдынан қарсы жүрген Тоныкөкке, одан соң жасы үлкен, шаш-сақалы аппақ қудай Меңутай шораға иіліп сәлем берді. Орхон даласының данасы, даңсалы әулиесі Тоныкөкті көргенде:

	– О, бәле, десе дегендей екен ғой! – деп қайта-қайта жалтақтап қарай берді. Сол сәтте ере келген елу-алпыс атқосшы, бөкеуілдері кейін қалып, өздері бір топ болып, нығыздала басып жиырма бір баспалдақты әйдік ордаға қарай қарыштады. Олар есік алдына таяп қалғанда Қапаған қаған далаға шығып, оларды бір-бірден күтіп алды.

	Түркеш қағанның талайды көрген, Табғаш пен Түріктің арасына талай жортқан, қайда жүрсе де билік пен мансап қуған бұл інісі ұзын қара мұртын ширата келіп, «бұл арадан бірдеме түсіп қала ма» дегендей екі көзін Қапағаннан алмаған күйі, қошемет қыла оның аяқ жағынан келіп отырды. Ол отырғанда ере жүрген өзінің ең сенімді нөкерлері де ордаға кіріп, бір-бірден жайғасып жатты. Қапаған қою мұртын ширатып, ұзақ ойланып отырып, мән-жай сұрады.

	– Өжелі тірісінде Чань-Аньға жіберіп Табғаш қағаннан шен-шекпен әкеле ме деп көп күткен бір ұлы бар деуші еді. Сен сол болдың ғой? – деді оған тура қарап.

	Жану басын қасып-қасып жіберіп:

	– Иә, иә, сол мен боламын! – деп жалбарақтап қалды.

	– Қателеспесем, сенің атың Жану болар?

	– Дәл айтасыз, тақсыр.

	– І...м, ендеше келген бұйымтай-шаруаларыңды айта отырыңдар.

	– Шаруа дегенде, – деп Жану сәл ыңғайсыздана жан-жағына жалтақтай отырып сөзін сабақтады, – Өзіңіз білесіз, әкем қаған қайтыс болған соң ағам Саға жұртқа айтқан уәдесінде тұрмады. Ініңіз Баға Тәңіркен шадпен бірігіп, Кешу бұлақта жауды жеңсе де артынан Табғаш қағанға бүйрегін бұрып кетті. Сол соғыста егер ініңіз Баға Тәңіркен бір жағынан, мен бір жағынан болыспасам, оның басы Бөклі шөлінде ит-құсқа жем болып қалар еді. Бірақ ол Баға Тәңіркен шадты былай қойып, інісі маған да қайыр қылған жоқ. Қазір менің қолым аз, оның қолы көп. Ол сол көптігіне арқа сүйеп, маған күн көрсетпеуге айналды. Бір шешенің құрсағына сыйған басымыз мынау кең дүниеге сыймай барады. Қаған ием, ендеше мені оның теперішінен құтқар. Сол үшін қол ұшыңды бер. Егер сіз бір жағынан қол төңкерсеңіз, оған әліміз қаптал жетеді.

	– Е, сен өкпелеп келген болдың ғой! – деді қаған кеңкілдей күліп.

	Жану сәл-пәл қызарақтап қалды:

	– Жоқ, қаған, мен сізге әділін айтып, көмек сұрап келдім.

	– Табғаш қағанға баратын бетің қалмаған-ау тегі?

	– Табғашты қайтесізғ қаған, олардан көңіл қалды ғой.

	– Көңілің қалмаса иттей еркелеп алдына барар ма едің сен?

	Жану ұялғанынан қып-қызыл болып кетті. Қапаған дауысын көтере:

	– Мынаны апарып қамаңдар. Өз туған ағасына опа қылмаған қу мені қайбір жарылқай қояды дейсің. Түркі халқы сорласа, аға мен інінің кектескендігінен сорлап жүр. Ендігіде ағайындылар бірін-бірі сатса, қол астындағылар қолбасшысына опасыздық жасаса, оларды тек өлім ғана күтіп тұрмақ. Бұл тұтас түркі жұрты үшін, Тардұш, Түліс демей, бәріне ортақ заң болсын! – деді.

	Отырғандар Тоныкөктен Меңутай шораға дейін:

	– Бәрекелді, жөн сөз! – деп бастарын изеді. Қонақтар шошып кетті. «Бәрімізді мұнда ажал айдап келген екен. Сорлаған жерімізді қарашы!» – дегендей бір-біріне қарап, еш шарасыз отырып қалды.

	Қапаған қаған да қабағын түйген бойда көпке дейін үнсіз отырған. Бір кезде Тоныкөк жөткірініп алып, өзінің майда-қоңыр даусымен түндей түнерген тыныштықты бұзып жіберді.

	– Қаған ием, ол айтқаныңыз жөн. Сіздің мұныңыз түптеп келгенде, түркеш халқы да өз халқым, араларында береке-бірлік болсын дегеннен ғой. Дегенмен, бұл кісінің де сөзінің жаны бар секілді. Түркеш осы орайда Табғаш қағанға қарап кетсе, келешекте Он иелікті қайтарып алу тіптен қиын болмақ. Әйел патша биліктен кетіп, Ли әулеті қайта таққа отырды. Олардың ойы терең, құрығы ұзын. Сол үшін Жануды жазалағаннан гөрі оның ерік-жігерін Он оқ халқын қайта біріктіруге пайдаланайық. Бұл ретте Табғаш қағанның бізге істеткен амал-айласын өзіне істетпей, кешке дейін қара күшке сала берсек, не жанымыз шақ келеді. Ендеше, хан тегін Жануға қағанат үшін, түркі бұдұны үшін қайрат қылып өзін көрсетуіне мүмкіндік берейік! – деді. Сөйтті де қағанға көзін қысып қойды.

	Қапаған бұл тағы «не ойлап отыр» дегендей, оған сұраулы жүзбен қарап, сәл бөгеліп отырды да:

	– Өйтсе, көрейік күш-жігерін! – деді.

	Сол сәтте Жанудың желкесінен ауыр жүк түскендей болды. Қара басып, жер тартып бара жатқан денесін зорға билеп, бусанған бет-жүзін қайта-қайта қытайы жібек орамалмен сүртіп, сәл бой жазып қалды.

	– Қаған ием, Қыдырханнан Темір-қапыққа дейінгі жердің егесі, түркі жұртының теңдессіз билеушісі бір өзіңіз болғандықтан, қалай билік айтсаңыз да жөн сіздікі. Сіз үшін қашанда қылша мойным талша. Өл десеңіз өлуге, бұл өмірдің талқысы мен тезіне көн десеңіз көнуге дайынмын, – деді тұлымшағы желбіреген тақыр басын жерге дейін жеткізіп.

	– О, тоба, мынауың зырлап тұр ғой! – деді қаған кеңкілдей күліп. Мұртын сипап, сабырлы қалпына қайта ауысқан ол:

	– Бұйрықтар, еркіндер, тарқандар, – деді дауысын көтеріп,

	– Он иелік үстіне аттанатын күнді айтыңдар. Күннің сәтін талдап, мыңдықтар мен түмендіктерді түгел сайлап, мың басыларын қойыңдар, – деді. Сосын Жануға бұрылып:

	– Сенің қолың қайда? – деді. Жану жалма-жан:

	– Менің қолым – Алтайдың күнгейінде. Ұзын аққан Ертістің қара орманын сағалап, қалың құмын паналап, жылымынан балық аулап жеп, соғымның сүрісі мен құрт-қатығын азық етіп, қашан Түліс түріктен қол келер деп, көздері төрт болып сонда жатыр, – деді.

	– Олардың баспанасы киіз қос, көрпе-жастығы ертоқымы мен сеңсең тұлып, жегендері тағы да даланың ор қояны мен құлан-елігі, жаққаны Ертістің боз-құла сексеуілі, – деді шораларының бірі.

	– Ертіс сондай жайлы жер ме? – деді Қапаған олардың сөзіне елең етіп. Сол кезде олардың сөзіне баяғы Күллі-чор араласты.

	– Иә, қаған ием, ол – ата-бабаларымыздың орда тіккен тоғайы. Қыстың күні Алтайдың қарағайлы тепсеңдерінде де, күнгейдегі қара сеңгірінде де, Ертісінің ен тоғайы мен Сауырдың қара нарын жондарында да қыстауға болады. Е, сол қара сеңгірлер бағзыдан кімге мекен болмаған. Сауыр мен Нарын-қарадан еңкейіп келе жатып, қарлы Алтайдың биік шыңдарына қарап ойландым. Бұлт бүркенген таулардың басынан ата-бабам үн қатқандай болды. Зеңгірде бұлт үстінде қалықтаған кереге қанат қыранның шаңқылдаған дауысы намысымды жаныды. Мен келгенде Ертістің қара орманына сүңгіп, қара құмын кеулеп қарлықтардың үш үлкен тайпасы, қалың қыпшақ отыр екен. Олар мені құшақ жая қарсы алды. Ақсақалдар қаумалап төрге шығарды. Көк түріктің таған ордасы деп Темір-бақан тұсындағы Шеміршектің үлкен қолатына, тас барақтың ішіне үлкен орда тіккен екен. Ата-бабамыздан қалған, Елтеріс Бумын қаған отырған киелі көк орда сол екен. Онда болып, ордаға бір түнеп шыққан адам тай жеген бөрідей тығырланып, қабан жалдап шығады екен. Ол орда сонда әлі тұр. Қыпшақтар алдына от жағып, май тамызып, бөкеуілдер күні-түні қорғайды екен. Ақсақалдар мені сол оттың арасынан өткізіп, ата-бабалар рухымен арбап, пәле-жаладан аластап жолға салды. Менің жолым болды. Қасиетті Алтай тауы, ата-бабалар рухы желеп-жебеді. Есіліп аққан Ертістің тұнық суы бойыма қуат берді, – деді ол толқи сөйлеп, – енді ата-баба төріндей, көненің көзіндей сол мекендерді емін-еркін мекендейік.

	– Оның рас. Үш қарлық, қалың түркеш, күллі қыпшақ өз елім. Күнгейде Хуанхэден теріскейде Жер-байырқуға дейін, ілгері Қыдырхан жыпысынан кері Темір-қапыққа, Ит-бараққа дейін өз жерім. Сендер айтыңдаршы, олай емес деп? Егер кімде-кім олай емес десе, оны жердің киесі атсын, – деді қаған.

	– Солай! Солай! – деді орда толы көпшілік.

	– Ойлағаным, түркі бұдын елім. Жегенім уайым. Айнала түгел жау. Қытай, Тибет, Табғаш түгел жау. Іштен ет жақындарым Аз, Байырқу, Тоғыз-оғыз, Қырғыз, Түркеш – олар да жау. Өз қолымды өзім кесем бе! Оғыз-түрік бектері шетінен алданғыш. Өзгені жақсы көріп тұрады. Өзімізді қашан жақсы көреміз. Сондай өзімізді-өзіміз жақсы көретін күн қашан туады?!

	Қапаған шеке тамырлары адырайып, күп-күрең болып кетті:

	– Бұйрықтар, тарқандар, еркіндер, ендеше, жол үстінде кездесейік! – деді.

	Қақаған суық пен қарлы боранға қарамай, түрікше мешін жылы69 Қапаған қаған Өтүкеннен қол көтерді. Күлтегін мен Бөрі-оғланды қасына ертті. Инел мен Тоңа Тегін ордада қалды. Қалың қол Алтай тауын асып, Ертіс өзенін құлдай келіп осында тосып жатқан Жанудың қолымен түйісті. Олар қапысыз дайындалып тас-түйін отыр екен. Қапаған осы жерде Шеміршектің үлкен қолатын қыстап отырған Киелі Көк ордаға бас сұқты. Солтүстікте заңғар биік төбесі көк тіреген қарлы Алтайға тәу етті. Ата-баба рухына арнап Табғаш тұтқыны Саң Сыянді құрбанға шалды. Мал сойып ас-тағам, нәзір-шырақ берді. Ұтыбұлақтың өрінде, Қызыл-ойдың жазығына бір түмен қол жиналды. Ол Алтайдың күн бетінен жиналған, осындағы ашын-қыпшақтардың қолы еді.

	– Киелі Алтай тауы, ата-бабам алғаш ту көтерген кіндік жұртым, күл төгіп, көң салған қара мекенім! Тәңірім тізгін оңдаса келер көктемде тағы келермін! Киелі түркі жері, төрі бұдан соң бір болмақ! – деп атына қонды. Халқы оны алқап, жолына сәт-сапар тілеп аттандырды. Бөрілі байрақ көтеріп, түп қотарыла жөңкілген қалың қол Сайырдың қара жонынан асып, Ертістің қарақұрым орманына сүңгіді. Ол жерден Жанудың бес түмен қолы қосылды. Бас-аяғы жиырма бес мың таңдаулы қол Ертістің қыратына шығып, Нарын-қараны жебелей, Көксіннің көкше белін айналып, Сауыр-сайқанды басып, Барқытбел асты. Осында тосып жатқан Баға Тәңіркеннің бес түмен қолы дайын екен. Қапаған қуанып қалды. Үржар күнгейінде бес күн дамылдап, ат-көлігін тынықтырып, Жетібашқа тура тартты. Олар Арқас айналып, Күңіт қамалына тұтқиыл тиді. Шайқасқа Күлтегін, Бөрі оғлан бас болды.

	Саға қыстың көзі қырауда Қапағанның қалың қолы жетіп келеді деп ойламаған. Аяқ астынан тиген шабуылға еш төтеп бере алмай, күрені бұзылып, ордасы ойран болды.

	Бірақ осы жорыққа Күлтегін әдейі үйретіп мініп келген Ышбара Ямтардың ақбоз аты қамал бұзар шайқаста сыйдаға түсіп мерт болды. Өтүкеннен Алтайға, одан Жетібашқа дейін жебелей жетіп, өмешегі үзілді. Мінезі шәркез, тектұрмас, қашан да алға қарай ентелеп, жұлқып тартып отыратын жануар көзін аспанға қадаған қалпы, осқырынып, оқыранып жатып, алға қарай изектей, ұмтылып барып жан үзді. Ол сол бетінде өлімге бой бермей, әлі де болса аппақ қарды жентектей боратып, екпінінен боз боран соқтырып, албарып тартып отырып өзінің құлын күні өткен Өтүкен тауына жеткісі келетіндей еді. Күлтегін оның басын кесіп алып, Талқының бір биік жартасына қойды.

	– Сен ақжолтай болдың, – деді Күлтегін бастың кекілінен сипап тұрып, – сенімен келгенімде Он оқ халқы бір тудың астына бірікті. Енді деміңді ал. Өтүкенге жетпедім деме. Бұл да өз жерің, өз тауың.

	Күлтегін жолдастарына бұрылып тағы да:

	– Бұл аттың атын тарихқа қалдырайық! – деді.





ТҮРКЕШ ҚАҒАННЫҢ БАЛБАЛЫ




	Қапаған сол жолы інісі Баға Тәңіркен шадты Он оққа қалдырып, Сағаны алып, тауық жылының көктемінде Өтүкенге қайтты. Саға оның қолына түскеніне мың пұшайман болды. Қапаған оның мойнына бұғалық, қолына кісен салып айдатып жіберіп, өзі мамыр айының орта шенінде Алтайдың күн бетіне жетті.

	Ол Шеміршектегі таған Ордада жаз ортасына дейін жатты. Қызыл-ой қыратында Мұқан қаған заманынан қалған көне қорымдар бар еді. Сол қорымдарға тәу етіп, арша мен тобылғы, жусан иісі аңқыған осынау ен қойнауды қимай, түбі қайта оралып, Орда тігетін жер екен деп тамсанумен болды.

	– Бұл жердің қысын да, жазын да көрдім. Түліс пен Тардұштың нақ ортасы екен. Ата-бабам бекер орда тікпеген екен. Бұдан соң жер ортасы осы болсын. Түгел Түркі жұртының кіндігі осы жер болсын, – деп атын тебініп, қайнап жатқан бір бұлақтың басына келіп, еңкейіп су ішті. Бетін жуып сергіді.

	– Көз алдымда анау көрініп тұрған ақ тасты төбенің бер жағына Сағаның және оның інісі Жанудың балбалын тігіңдер! Мәңгі мұқалмастай, тарихқа қалардай етіп тігіңдер! – деді.

	Меңутай шора қасында еді.

	– Қаған ием, олардың көзі тірі ғой. Тірі адамға қалай балбал тігеміз? – деді.

	– Тігіңдер. Оларды енді өлді деп есептей беріңдер. Олар – менің белдеу жауым. Түркі бұдынның өз ішінен шыққан жау. Олар үшін, он оқ бұдыны, Он иелік жері үшін мен, Қапаған қанша күндерімді ұйқысыз, күлкісіз өткерген едім. Енді ұйқым тынышталды. Ата-бабам төрінде алаңсызбын. Сондықтан түркі жұрты енді тозбасын деп, Он иелік жұрты іргесін бөлмесін деп, жаратқанға жалбарып, оларды құрбанға шаламын. Мен Сағаны сол үшін Орхонға әкетіп барамын. Мен Қапаған өмірімде қанша жерді жортпадым? Қанша жаумен алыспадым? Алыста – Алты дуанда, Табғаш қол астында қалған түркі бұдынын әкеліп, елге елді қосамын деп жарғақ құлағым жастыққа тимей он алты жыл күрестім. Оларды үйіріне қостым. Біліксіз, опасыз қағандардың кесірінен Табғашқа, Тибетке құл болған Он иелік жұртымды өз қол астыма алам деп ат терлеттім. Ақыры, міне, алдым. Он иелік халқы ата-бабам Бумын, Істеми, Тоң Ябғұ қағанның кезіндей бір шаңырақ астына бірікті. Бұл жолда талай ерлер қызыл қанын, қара терін төкті. Арамызда сатқындар, тыңшылар қанша көп болса, адал, елім деген ерлер сонша көп болды. Елсіреген, қағансыраған халық үшін ақ пен қараны айырып алу қиын болды. Қаншама халықтың көзі күл-егейленді. Енді олар өздерін аздырған, қара басының қамы үшін ел-жұртын сатқандардың кім екенін білуі керек. Елі үшін, ата-баба жеріне жаттардың аяғын тигізбеу үшін күн отырмаған, түн ұйықтамаған кісілердің де кім екенін білуі керек. Ендеше, дәл осы жерге, ата-баба төріндей осынау кең қолатқа, киелі жеріме, төңкелі төскейге Түркеш қағаны Сағаның балбалын тіктеңдер. Бетін – күншығысқа Өтүкен жаққа қаратып қойыңдар! – деді. Шеберлер, құлдар сол күні-ақ аспаннан түскен қара қоңырау тасты нақыштай бастады. Ол есте жоқ ескі күнде, осы өңірде тау-тас, орман-тоғай, өзен-су, енді пайда болған кезде аспаннан түскен құйрықты жұлдыз еді. От болып сорғалап жерге түскен бойы ғасырлар бедерінде бір үйінді қара тасқа айналып, түйенің құмалығындай жатып қалған беті еді. Елдер ол жерді Қаратас дейтін. Түркі баласының бұл жерді осылай атағанына неше мың жыл болды. Ата-бабасынан осылай атаған жерлерін олар кие тұтатын. Тәу ететін.

	Шеберлер күні-түні істеп, он күнде екі бірдей балбал тасты табанынан тік тұрғызды. Балбалдар Қапаған қаған айтқан жерге беттерін күн шығысқа қаратып тіктелді.

	Бұл балбалдар мекені еді. Темір қашаулары мен балғаларын қолына алып, демдерін ішіне тарта неше күн бойы еңбектенген шеберлер бір масайрап қалды. Олар өздері жасаған балбалдарына рахаттана қарауда.

	Түркеш қағанының және оның інісінің бұл екі балбалы мұнда әр төбеде тұрған жүздеген балбалдардың қатарына қосылды.

	Қапаған қаған балбалдарды тіктеп, ата-баба рухына арнап ас берген соң, шілде айының ортасында Алтайдың күн бетімен ұзын аққан Ертісті өрлеп, оның жүйрік басына жетіп, заңғар биік таулардың арасымен Алтын жынысының теріскейіне асып түсті. Қалың қолын сонда дамылдатып, бір айдан соң сарша тамыздың соңында Өтүкенге жетті. Ол онда жетісімен Түркеш қағаны Саға мен оның інісі Жануды Түркі бұдыны мен жерінің бірлігі үшін деп құрбанға шалды.

	– Ағам Сағаның өз күнәсі өзіне, ал менің не жазығым бар? – деп зарлады. Қапаған оған:

	– Сен туған ағаңа адал болмаған, маған қайтіп адал болмақсың? Оны сорлатып, мені қалай жарылқамақсың? Айтқаным айтқан, енді мен сені ағаңмен бірге о дүниеге жіберемін! – деді.

	– Ойпыр-ай, не деген! – деп жұрт шулап кетті.

	– Мен бұлардың балбалына дейін ойдырып қойдым. Бұдан соң кімде-кім өз бауырын өзекке тепсе, кімде-кім өз туған ағасына опасыздық жасаса, оларды бір-біріне қосақтап өлтіру заң болсын. Маған Сағаның інісінің керегі жоқ, ол оған о дүниеде қолғабыс етсін. Бұл дүниеде атқара алмаған інілік парызын ол дүниеде өтесін! – деді қаған.

	Аттылы-жаяу халықтың есебі жоқ еді. Олар Өтүкен тауының қойнауындағы үлкен сары жазықтықта, әйдік ақ орданың алдында, саршуақ сиыр түс әлетінде Жетібаштан айдап әкелінген Түркеш қағанының өліміне куә болды. Ол інісі Жану екеуі үлкен арса ағашқа таңылып, бір демде жұлыны үзіліп өлтірілді.





БЕС-БАЛЫҚ ЖЕРДІҢ КІЛТЕҢІ




	Сол жиынның үстінде Табғаш тараптан тіл келді. Табғаш қағанның Бөклі шөлінің түстігінде төрт жүз лиге шеп жайып, үш жерден үлкен қамал салып, сегіз жүз жерден белгі от беретін тұрғы тұрғызғанын айтып келді хабаршы.

	– Біз батысқа беттегенде бұлар да қарап жатпаған екен ғой, – деп Қапаған қабағын түйіп, мұртын жан-жағына жапыра сипап ойланып отырып қалды.

	– Не істеу керек? Хабаршының сөзіне қарағанда олардың қорғанысы берік секілді. Бекіністі берік салғанына қарағанда олар қапысыз дайындалып, бізбен қысы-жазы демей күресуге кіріскен сыңайлы.

	– Ол айтқаныңыз жөн, – деп Тоныкөк орнынан ұмсына қозғалып, қағанға жақындай түсіп, – Қаған ием, біз Сарыөзеннің сыртынан кеттік емес пе? Мүмкін уақытша, мүмкін мәңгіге. Ендеше, олар Бөклі шөлінің түстігінен бекініс салып, белгі от беретін қарауылдарын көбейткенімен, онысы қаншалықты баянды болар дейсіз! Астанасы Чан-аньнан шалғай, оның үстіне, қысы-жазы жел соғып, құм-қиыршық ұшып тұратын шөл далада олар қашанғы шеп жайып, кірпік қақпай тұра алсын. Соншама көп қолды азық-түлікпен, қарумен, ат-көлікпен қамтамасыз етіп тұру да оңай дейсіз бе? Оларға ерегескенде ендігіде солай аттап баспай қояйық. Сүйтсек, олардың діңкесі құрып, өздігінен кейін шегінеді. Олар кеткен соң ол бекіністер мен тұрғылар біздікі болады.

	Қапаған бет-ауызын сипап, басын шайқап күліп отыр:

	– Бұл кімнің ойына келген! Баға тарқан сіз болмасаңыз, біз ай-шай жоқ оларға қарсы қойып кеткендей екенбіз.

	– Дәл қазір ондай тәуекелге баратын кез емес. Кеше ғана Он оқты дүрліктіріп келдік. Ол жақта да жаудың беті толық қайтты деп арқаны кеңге салуға келмейді. Ендеше оңтүстіктен арбасып тұрып, батысқа бет бұруымыз керек. Сауда керуендерімізді Соғдыға, Парсы мен Күстантияға70 жөнелтейік. Күнгейдегі балықұлыстар тағы бар. Олар тұрғанда ештемеден тарықпаймыз. Түбі Табғаш елімен де тату өткеніміз жөн шығар.

	– Солайы солай ғой, бірақ олар Он иеліктен қолын тартпай отырғанда қалай бір дастарқан басына отырарсың?

	– Естуімше дәл бүгін Табғаш қағанның жағдайы қиын дейді. Оның да ханымы мен қызы У-Цзытяньнің жолын қуып, әйел патша болғылары келетін сыңайлы. Ондайда елде не береке-бітім болмақ. Бүйтсе Таң әулеті құриды. Елде бас-басына би болған соң «Үш патшалық» заманындай заман қайта орнайды. Ондайда Табғаш елінің оңалуы қиын болмақ. Кезінде Хань әулеті Хо Цуйбинді жіберіп, ғұн бабаларымызды Өтүкенге дейін қуғанда артынан өздері де қоса күйреп, ғұндар Сарыөзенге қайтып келіп еді. Қайтып келіп қана қоймай, «Үш патшалықтан» соң бой көтерген Цзинь әулетін құлатып, солтүстікте үш бірдей қағанат құрып еді. Менімше, Таң әулеті кеткен соң Табғаш елі қайта бөлінеді. Егер соған дейін ел іргесін берік, төрін тұғырлы етіп ұстап тұра алсақ, онда Аспан асты қайтадан түріктердікі болмақ.

	Қапаған үнсіз отырып қалды. Сәлден соң:

	– Бұл сөздеріңнің жаны бар, – деп Тоныкөкке ойлы жүзбен қарады.

	– Табғаштардың бізден беті қайтты. Есесіне Он оқтарды ұстап тұруға күшін жұмсауда. Олардың Он иелікке тиердегі мықты тірегі, бекінісі Бес-балық. Ендеше, Бесбалықты талқандап, олардың табан тірер тиянағын құртуымыз керек.

	– Иә, осы Бесбалық біз үшін бір маңдайға батқан шөгір болды ғой! – деді орда бұйрығы Сабұқ Көл-еркін.

	– Қаған әке! Бес-балықты талқандап, онда жатқан Го сардардың басын кесіп келуге мені жіберіңіз! – деді Күлтегін бір тізерлей отырып, басын ие жүгініп.

	– Күлтегін балам, сен талай шайқасқа қатысып, жас болсаң да бас болып, атағың шықты ғой. Шығыста Шан-дунге, түстікте Тоғыз Ерсенге, батыста Жетібашқа дейін сен бармаған жер бар ма? Бұл жолы Бес-балықты алуға Тоңатегін барсын. Бүгінге дейін жасы жиырмадан асса да жеке дара қол бастап, жау шебіне атой салып көрмеген екен. Оның да томағасын сыпырып, топшысын жазар кез келді. Алыстан тоят тілеп жұтынған құстай түрі бар, – деді.

	Тоңа-тегін сауыт-сайманымен шарт жүгініп, оң қолын кеудесіне қойып:

	– Қаған әке, айтқаныңызды орындаймын. Үмітіңізді ақтаймын. Табғаш Го сардардың бекінісін бұзып, айдарынан алып басын кесіп әкелемін! – деді.

	– Жолың болсын, қарағым, – деп қаған орнынан өре тұрды. Ол тұрғанда орда толы сардарлар мен санғұндар, білгілер, шадтар мен еркіндер түгел тұрды.

	Күлтегін Тоңаны құшағына тартты:

	Жолың болсын! – деді.

	– Әлей болсын! – деп Тоңа-тегін басын иіп ризашылығын білдірді.

	– Тоңаның басқаруына жиырма мың қол, қосарына он мың жылқы, мың түйе, мың шатыр, мың жапа қос беріңдер, – деді қаған. Олар күзде кетіп қыста оралатын болды.





ОРДА-БАЛЫҚ




	Cол жылы күзде Орхон бойындағы қаған ордасының құрылысы да тамам болды. Табғаш құлдары табанынан сарсылып істеп, оны дер кезінде аяқтады. Бұл бас қамалдың аты Орда-балық еді. Айналасы биік дуалмен қоршалып, садақшылар, допшылар тұратын биік тұрғылары мен көземдері, қарауыл мұнаралары бар, айналасы ат шаптырым қорғанның ішінде қаған ордасы, төрлігі, қаған мен санғұндардың, білгілер мен тарқандардың, тегіндер мен еркіндердің тұрар жайы, жат жұрттық көпестер мен елшілер түсетін қонақылар, аспапшылары мен қосшыларының, бөкеуілдері мен атбегілерінің, сырнайшыларының тұрақтары, баушарбақтары бар еді.

	Бір күні Қапаған қасына Күлтегін мен Бөрі-оғланды ертіп қорғанды көруге келді. Ол келгенде Аймаңғыл қарт қалбалақтап алдынан шықты. Қасында баяғыда Тай Юаньнан келген Янь-ань аймағына бара жатып қолға түсіп, құл есебінде осында айдап әкелінген Чжань Хань деген табғаш бар. Ол да қағанды көрген жерден екі қолын төбесіне қойып, құлдық ұрып жатты. Қапаған айнала бой көтерген, күйдірілген көк кесектен қаланған зәулім мұнаралар мен қабырғаларға, орда-сарайларға сүйсіне көз тастап, екі қолымен белбеуін шертіп ұстап масаттанып біраз тұрды да:

	– Жарайсың, тарлан бозым, талай жерде ес қаттың. Көп істерді еңсердің. Енді саған не деп алғыс айтсам екен! – деді. Сол кезде Аймаңғыл қарт бір тізерлей шарт жүгініп, оң қолын кеудесіне қойып:

	– Тақсыр, алғысты маған айтпай мына Чжань Ханьға айтыңыз. У-Яньсю еліне кеткен соң, құрылысқа бұл өзі жауапты болды. Күні-түні істің басы-қасында жүрді. Қатқан тулақ төсеніп, шөптің тамыры мен қара суды әл-қуат қыла жүріп адам таң қалатын іс істеді. Табғаш құлдары ол тұр десе тұрып, жүр десе жүрді. Жер лопыларында жатып, барды қанағат қылды. Бірде-бір құл қашып кетем демеді, – деп оған деген ықыласының шексіз екенін білдірді.

	Қапаған жуан зілдей қолын Чжань Ханьның иығына салып, оның жүзіне ойлана, күлімсірей қарап тұрып:

	Онда жарадың! – деп алқады. Сосын Аймаңғылға бұрылып:

	– Бұл біз үшін ісін-күшін беріп, бір ұлы істі бітірген екен. Ендеше, бұдан былай менің қасымда жүріп, Янь Чжэвэй секілді ақылшым болсын, – деді.

	Чжань Хань тағы да жығылып құлдық ұрды. Қағанның аяғын сүйді.

	– Жетер енді, көтер басыңды! – деп оны орнынан тұрғыздырды. Чжань Хань сонда да құлшылдығын қоймай:

	– Тақсыр, қаған ием! – деп басын қайта-қайта иді.





Сегізінші тарау


	САРАЙ ТӨҢКЕРІСІ




	У Цзытянь дүниеден өткен соң,

	Таң елінде айналасы жеті-сегіз жылда

	бес рет сарай төңкерісі болды.

	Тарихшының жазбасынан





ЖОЛЫ БОЛАР ЖІГІТТІҢ...




	Қапаған қағанның рұқсатымен алыстағы Орхоннан еліне қайтқан У-Яньсю үш ай жол жүріп, қоңыр күзде, Чань-Аньның бау-бақшасы құлпырып, тау мен дала қызыл күрең түске боялған кезде, далада атыздардың сабаны тасылып, қырман басы қарбалас сәтте сағынышын арқалап, оның үстіне ендігі өмірім не болар деген күдікпен байтақтың теріскейіндегі киелі «Солтүстік құдайы» қақпасынан келіп кірді.

	Ол келгенде мұндағы жұрттың бәрі бұл түрік қайдан жүр дегендей үдірейе қарасты. У-Яньсюдің сақал-мұрты өсіп, түр-келбеті солтүстіктегілерге ұқсап кеткен-ді. Оның қап-қара болып тотыққан әрі талай жыл қымыз ішіп, ет жеп қызара бөрткен жүзі, қосақ арасында жүрген тайлақтай киіп-жарып ентелеген бейнесі ел-жұртты таң қалдырды. У-Яньсю қанша жерден табғашпын десе де, өзін тым бөтендеу сезінді. Өйткені, көп жыл жат жұртта жүргендіктен, мұндағы талай нәрсе өзгерген екен. Ол өз-өзіне күбірлеп бір нәрсені айтып келе жатты. Шаруалар, көпестер, үлкенді-кішілі ұлықтар, арбакештер, кезбелер бөгенайы бөтен осынау бөгде жанды бірінен соң бірі көзімен ұзатып салып, өзара сөз етуде еді.

	Чань-ань! Күллі шығыстың айбары, барша сәулеті, ғажайып мұғжизасы, ол да өзгерген екен. Сәмбі талдар мен гүл қауыздары, бау-бақшалары, қызыл жапырақты үйеңкі ағаштары көлеңкесін түсіріп тұрған жолдары, төбесін күн сүйген айбынды орда-сарайлары, түстіктегі Циньлин тауынан ағып келіп, қаланы оңды-солды айшықтаған, жағасы жасаң, тұнық сулы сегіз өзені, жап-жасыл қарағай-шыршалары; сол баяғы табиғаттың өз деміндей таза, керімсал ауаны рахаттана жұтып, қаланың сұлулығы мен айбатына бәлсінген тұрғындары, бәрі-бәрі оған қайтадан тұмса, жап-жаңа бір өзгеше әлем болып көрінді.

	У-Яньсю сол бетімен қаланың терістік-шығыс жағында түйе өркештене көрінген ұлу басы текшесіндегі Даминь ордасына қарай тартты. Бәрі-бәрі бір кезде өзі сарай ұлығы болып, У Цзытяньнің шарапатымен жер-суды баспай тұрған кезіндегі жүріп-таптаған жерлері. Енді көзге ыстық көрініп келеді.

	Орхонда жүргенде Орда күзетінде әлі де сол баяғы өзінің көңіл жетері, хуаяндық сардар Ван Кэ отыр деп естіген еді. Оның қарамағында неше мың кептеуіл бар-тын. Ол Орда бекінісіне келіп:

	− Мені орда санғұны хуаяндық Ван Кэға кездестіріндер.

	Оған аға шөнең У-Яньсю келіп тұр деп айтыңдар, − деді.

	Көп өтпей Ван Кэнің өзі де келді. Оған Хуаян бегі болып тұрған кезде мұның жақсылығы өткен еді. Тіпті, оның орда күзетіне келуіне де мұның қолғабысы тиген болатын.

	Ван Кэ мұны көріп, алғашында “сол ма, сол емес пе?” – деп сәл тосырқағандай іркіліп қалды да, артынан:

	− Ой, ағатайым-ай! − деп құшағын айқара ашып жүгірді. Екеуі құшақтасып көрісіп, емен-жарқын сөйлесіп, қақпа мұнарасының екінші қабатындағы Ван Кэнің кеңсесіне көтерілді. Ол босағалығы мен бүтін сүйегі күнгейдегі Цзин-жоу аймағының жүзжылдық қызыл қарағайынан қаланып, жарқыраған алтын айшықтармен безендірілген еңсесі биік һәм сұсты, иман тараздай сәнденіп, сүзіле кербезсіген адамдарының жүзінен жымысқы үрей ойнаған құзырет тұраққа келіп кірді. Даладағылар секілді мұндағылар да оған таңдана, үдірейе қарайды.

	− Ағатай, үсті-басың тозып, кірлеп, жүдеп-жадап кетіпсің. Мына түріңмен ордаға қалай кіресің? − деп Ван Кэ алдымен оны жуынып-шайынып тынығуға, сосын ас-ауқат ішіп, өз өзіне келуге бұйырды.

	− Маған бәрінен бұрын жол азабы өтіп кетті. Бір күн бел шешіп жатпадым. Жолға кеткен үш айдың екі айында елсіз иеннен өттім. Қаңырығым түтеп, бір ұрттам суға зар болдым, − деді У-Яньсю.

	− Бұл өмірде ер жігіттің басына не келіп, не кетпейді.

	Жан аман болса бәрі артта қалар.

	Ван Кэ даяшыларын шақырып, оған ас-тағам, жылы шарап дайындатты. У-Яньсю моншадан шыққанша жаңадан бір қабат іш және сырт киім әкелдіріп, сақал-мұртын басып, шашын әзірлейтін шеберді де шақырып қойды.

	Бәрі ойдағыдай орындалып болған соң Ван Кэ оған:

	− Ағатай, қарның ашқан болар, енді жан шақырып алайық, талай жыл жат жұртта жүріп ұмыт болған дәмдерден ауыз тиіңіз, – деді.

	− Несі бар, қырқына шыдаған басым қырық біріне де шыдаймын ғой, – деді У-Яньсю қалжыңдап. У-Яньсю қарны ашып, тамақтан аянбай жеп, шарапТаң аянбай сімірді. Шекесі шып-шып терлеп, өлгенімде көргенім деп шәкірті Ван Кэге мейірін төге қарады:

	− Бауырым, сен болмасаң күнім не болар еді. Мыналар мені сарайдың босағасынан да сығалатпайтын түрі бар ғой!

	− О не дегеніңіз ағатай. Сіздей дегдардың жолына бөгет болуға кімнің батылы барсын! – деді Ван Кэ екі қолын жүптей құлдық ұрып.

	− Десе де У әулеті биліктен кетті ғой.

	− У әулеті биліктен кеткенімен ордада Тайпин хончудың билігі әлі жүріп тұрған жоқ па?

	Мұны естіп У-Яньсюдің күпті көңілі сабасына түскендей болды. Тайпин хончу У Цзытяньнің туған қызы еді. Талай алмағайып күндерде мұны өрге сүйреп, жиен қарындасы ретінде қолынан келген бар жақсылығын аямаған болатын. Өзі сұлу, айдынды һәм кескін қыздың ақ дегені алғыс қара дегені қарғыс еді. Сонысына бола елдер оны “Екінші У-Мэй” дейтін.

	У-Яньсю осы жайларды ой елегінен өткізіп ойланып қалған еді, Ван Кэ оған көк мойын кесемен бір кесе арақ ұсынып:

	− Ағатай, сіз білмейсіз. Ордада жақында ғана үрейлі оқиғалар болды. Әйтеуір Тайпин хончудың басы аман, – деді.

	У-Яньсю аң-таң болып:

	− Ол қандай оқиға, айтсаңшы! – деді тағатсызданып. Ван Кэ:

	− Асықпа, ағатай, алдымен мына шарапты сіздің аман-есен оралғандығыңыз бен деніңіздің саулығы үшін алып қояйық, – деді.

	У-Яньсю:

	− Рахмет! – деп кесе толы шарапты басынан асыра бірақ төңкерді. Шерінен шығып, езуінен аққан арақты алақанымен сипай сүртіп, кең тыныстап отырып:

	− Ал, енді айт! – деді.

	− Ағатай, мынандай жағдай болды, – деді Ван Кэ оған таман басып еңкейтіп, көзінің үстінен қарай сөйлеп, – Патша ағзам Таң Чжунзоңның Аньлэ хончу деген қызы бар еді ғой. Сол туған ағасы, тақ мұрагері Ли Чжунцзюньді көре алмайды екен. Келешекте әкемнің тағына мұрагерлік етіп, әжесі У Цзытянь секілді әйел патша болам дейді екен. Ағасы Ли Чжунцзюньді құл деп қорлайды екен. Соған ашуланған Ли Чжунцзюнь қасына кезінде ағайынды-інілі Чжан фамилиялылардың басын кескен дөкей сардар Ли Дуоцзоны ертіп, қарындасы мен оның күйеуінің көзін жоюға, жайы келсе әкесінен де тақты тартып алуға әрекет жасап, байтақты қорғап тұрған Юйлинь қолын аттанысқа келтіріп, Аньлэ Хончудың ері У-Чоншун мен оның әкесі У Сансыны өлтіріп, хончудың өзін таба алмай шарқ ұрып жүргенде орда жасағы жолын кесіпті. Суішерлігімен аман қалған Аньлэ хончу патша ағзамның қасында екен. Патша ағзам “Бұл не істегенің?!” – деп Ли Чжунцзюньді айыптап, Юйлинь жасағын өз жағына қайтарыпты. Кескілескен соғыста Ли Дуоцзо өліп, мұрагер Ли Чжунцзюнь оңтүстіктегі тауға қашып барып, ұйқыдан көзі ілініп кеткен кезде қол астындағылар оның басын кесіп әкеліп, патша ағзамға табыстапты. Патша ағзам ұлының басын Суан-у қақпасына іліп қойып, ел-жұрттың үрейін алды. Өзге емес, өз ұлының басын кесіп жұрт көзіне көрсетіп іліп қоюы – о заманда, бұ заман − құлақ естіп, көз көрмеген сұмдық болды. Жұрт: “Өз ұлына рахым қылмаған патша қаймана халыққа не берекет берсін”, – деп жағасын ұстады. У-Яньсю тіксініп қалды. Бірақ, Аньлэ хончудың ері

	У-Чоншуннің өлгенін естіп, бір есептен осындай сарай төңкерісінің болғаны да жақсы болыпты деп ойлады. Тақ мұрагері Ли Чжунцзюньнің өлгені У әулетінің басына төнген қауіпті сейілтті. Егер ол таққа отырғанда сарайдан бұған орын жоқ еді. Орын ғана болып қоймай қара басы қауіпке душар болар еді. Өйткені, У әулетіне тісін қайрап жүрген Ли мұрагер мұны жайдан-жай қояды дейсің бе? Аньлэ хончуға келсек, бұл оны бұрын да білетін. Екеуінің көңіл жарастығы да жоқ емес-ті. Егер, сарайға кіріп, жесір қалған Аньлэ хончуға қол жеткізсе, бірден патшаға күйеу бала болып шыға келмек. Бірақ бүгінге дейін басы бос мәликені айналдырып жүрген сарай төрелері де жеткілікті шығар. Соны ойлап У-Яньсю байыз таппай кетті. Тағаты таусыла Ван Кэден:

	− Хончу күйеуге шықты ма? − деп сұрады.

	Ван Кэ оның ойын бірден түсіне қойды. Көздері күлімдеп, У-дың бетіне ойлы жүзбен қарап отырып басын шайқады.

	− Жоқ, шыққан жоқ!

	− Ендеше, менің тілеуімді тілеңдер. Мен патшаға күйеу бала болам, сені де күндіз-түні босаға күзеттіріп қоймаспын.

	− Ой, Тәңір тілеуіңізді бергір, аға, талай жыл түріктердің қолында жүріп тағдырдың талқысын көп көрдің. Енді сенің де қарығың ашылатын кез келді ғой! – деп көк мойын тостағанға тағы да толтыра құйды.

	− Кел, ағатай, бұл шарапты сіздің ендігі өміріңіздің өз ойлағаныңыздай бақ-тәлейге толы болуы үшін алып қояйық, – деді. Сосын даяшыны шақырып, оның құлағына сыбырлап еді, ол кеудесі аяқ қаптай, ісіп-кепкен бір дөкейді ертіп келді. Ол қолына ораған бір тізбек алтынды сыпырып алып, тақтайға тастай салды. Ван Кэ мұның бетіне қарап:

	− У төре, кезінде Хуа Янь аймағының бегі болып, одан сарай маңына келіп жүрген кезіңізде сіздің жақсылығыңызды көп көрген едім. Менің осы орынға отыруыма да өзің көмектескен едің. Содан бері ініңіз атақ-абырой мен байлықтан құр жаяу қалған жоқ. Шүкір, соның бәрі сіздің көз қырыңыздың арқасы. Бүгінгідей арып-ашып алыстан келген кезіңізде іні болып алдыңыздан шықпасақ, бұл атақ-абырой мен байлықты несіне жиып жүрміз. Сондықтан ініңіздің берген мынау азғантай сыйлығын қабыл ала көріңіз. Сарайға кіріп, қашан өз орныңызды тапқанша ассуыңызға жарап қалар, – деді.





КҮЙЕУ ЖІГІТ




	У-Яньсю рахметін айтып, екі уыс алтынды алақанына салмақтап ұстап отырды да киімінің ішкі төс қалтасына тоғыта салды.

	У-Янсю Ван Кэнің құзырет тұрағында бір күн тынығып, ертесі Даминь сарайына жиен әпкесі Тайпин хончуды іздеп келді.

	Тайпин хончу сол қалпында екен. Тек бүгінде шешесінің өмірде жоғын есіне алып, көзінің жасын сығымдап алды.

	− Бауырым, аман жүрсің бе, мен сені түріктер құрбанға шалып жіберген шығар деп ойлап едім. Тағдырдың мұнысына да шүкіршілік! – деп жылы қабылдап, өткен-кеткенді айтып біраз отырды. Сосын:

	− Ал, не тілегің бар? Мен сені жиен ағаң, патша ағзамға кездестірейін! – деді.

	− Ханым, мұныңызға мың да бір рахмет. Талай жыл жат жерде жүрдім. Басыма мың батпан қайғы-қасірет түссе де бір күні туған жеріме, ел-жұртыма жетсем, сіздердің жүздеріңізді аман-есен көрсем деп армандадым. Енді көрдім. Өлмеген құл алтын аяқтан су ішеді деген осы шығар. Осы жылдарда менің де жат қолында жүріп көргенім көп, түйгенім мол. Енді ойласам, Қапаған қалай тірі қоя бергеніне таңмын. Жіберуі жіберіп алып, артымнан адам жіберіп, бір иенде жамсата сала ма деп өте сақтықпен жүріп отырдым, – деді.

	Тайпин хончу басын шайқап таңданысын жасыра алмады.

	− Ендігі Түрік қағаны сені тірі қоя бергеніне өкінген болар, – деді.

	Сол күні У-Яньсю жиен әпкесінің сарайында қонақ болды. Ол түн ортасы ауғанша Тайпин хончуға Түрік жерінде көрген-білгендерін айтты. Әпкесі оған:

	− Хулардың жерінде жүріп әйел алған жоқсың ба? – деді. У-Яньсю:

	− Қайдан алайын, онда тірі жүргенімнің өзі жан олжа десеңші! Қапаған қызымды берем деп өтірік айтып, патшайымның ниетін сынамаққа апарыпты, – деді. Тайпин хончу ішек-сілесі қатып күлді.

	− У Сансының келіні жесір қалды, ол саған кетары емес болар, – деді.

	− Әпке, ол не дегеніңіз. Аньлэ хончу ерге шыққан әйел ғой? – деді У-Яньсю әдейі қаламаған сыңай танытып.

	− Ерге шықса не болады? Сарайда оған қолы жетпей жүрген еркек кіндікті қаншама? Ол дегенің патша ағзамның әлпештеген жалғыз қызы. Кімде-кімнің оған қолы жетсе, патша ағзамның ілтипатына іліккені дей бер. Сен әуелі өз жөніңе қарасаңшы. Бұрын төрт құбылаң түгел болса, ол марқұм анам У Цзытяньнің арқасы еді. Енді кімге арқа сүйемексің? Маған ба? Мен десең, менің де алдымдағы күнімнің не болары белгісіз. Қолымнан келері – тек патша ағзамның алдына апарып, марқұм анамның аманатын орындау. Одан арғы жөніңді өзің жөндейсің.

	Тайпин хончу көзіне ұйқы тығылып, қатты есінеп орнынан тұрып кетті. У-Яньсю төсегінде дөңбекшіп, тәтті қиялдармен таң атырды.

	Ертемен Тайпин хончу оны патша сарайына ертіп барды. Ол баяғы Цзычжэндянь сарайы еді. Тайпин хон-чу У-Мэйдің жақын бауыры У-Яньсюдің келе жатқанын хабарлап нөкерлерді жіберді. Салт бойынша күйеуі өлген Аньлэ хончу сыңсып көз жасын көрсетуі керек болатын. Есіктен Тайпин хончу алдымен, У-Яньсю артынан кірді.

	Патша ағзам, Вэй ханым, Аньлэ хончу бәрі күтіп отыр екен. Аньлэ хончу бетін басып сызылтып дауыс салды. Дауыс салып отырып, “У-Яньсю шынымен келіп отыр ма? ” – дегендей саусағының арасынан қараған кезде У-Яньсю екеуінің көзі бір-біріне түйісіп қалды.

	У-Яньсю басу айтып, алдымен патша ағзамға, одан соң Вэй ханым мен Аньлэ хончуға амандасып кезек-кезек тағзым етті. Патша ағзам оның ұзақ жыл Түрік қағанының ордасында болып келгенін естіп, онымен түріктер жайлы әңгіме-дүкен құрғысы келіп отырды. Вэй ханым У Чонсы өлсе де артына мұра болар інішегі келген екен ғой деп іші жылып қалды. Аньлэ хончу да қанша уақыттан бергі қайғы-қасіретін ұмытып, өлгені тіріліп, өшкені жанғандай болды. Бәрінен бұрын У-Яньсюмен арадағы бала махаббатын есіне алып, Тайие көлінің маңындағы әуейі, ессіз, ұрыншақ, сүйкеншік кездері көз алдына келді. Сол кезде көзінің оты жалындаған жас жігіт мұны аяусыз мытылап, мауқын оятып, іңкәрін арттырып, деміктіріп кетіп еді. Ол кезде У Сансының ұлы У Чоншун қыр соңдарына түсіп жүретін. Әкесі азулы болғандықтан, сонысына арқаланған У Чоншун ақыры Аньлэ хончуды әйелдікке алды. У-Яньсюдің соры қайнап, алысқа Түркі қағанының дәргейіне кетті. У-Яньсю Аньлэ хончудың көзқарасынан оның әлі де өзін қалайтынын білді. Патша ағзам да Аньлэні ерден кетсе де елден кетпейтін болды деп қуанып қалды. Амандық-саулық сұрасқан соң ас-тағамнан ала отырып:

	− Кезінде марқұм шешем көзі жұмыларда маған: «Ұлым қолыңа билік тиді. Бақыт құсы басыңа қонды. Соған бола есеріп, қайдан шығып, қайдан келгеніңді ұмытып кетпе. Өле-өлгенше У әулетін өзекке теппе. Жұрт не десе о десін, ол да сенің шыққан жерің, нағашы жұртың. Бүгін сыйласаң, ертең Жаратқаннан қайырымы болады. Ата-баба жолы сол», – деп еді. Сенің ел үшін бір қара лақ болып, уәдеге байланып, тумысыңда құлақ естіп, көз көрмеген жерге кеткеніңді білемін. Шешем өлерінде сен туралы да айтып еді. Енді міне, жаның бойыңда, әйтеуір қайтып келгеніңді көріп отырмын. Сен Ұлы Таң мемлекеті үшін азап шектің. Сол үшін бәріміз саған қарыздармыз. Енді, талай жыл Қапаған қағанның қолында көрген қорлығың мен шеккен азабыңның қайтарымы ретінде мен саған қызым Аньлэ хончуды атастырайын деп отырмын, – деді.

	Ешкім еш нәрсе дей алмай үн-түнсіз отырып қалды. Таң Чжунзоң патша бір тостаған шарапты қолына алып, сөзін әрі қарай сабақтады.

	− Естіген шығарсың. Сен келердің алдында сарайда жайсыз оқиғалар болды. Өзіме мұрагер болады деген ұлым аяқ астынан құтырып, тентек-тебіздердің қолтығына су бүркіп, өз ет жақын туғандарын өлтіріп, патшалық тақты тартып алмақ болды. Жаратқан ием, жүміле жұрт куә, бұл тақты мен қашан оған бермеймін дедім? Онсыз да мұрагер соның өзі еді ғой. Бірақ, амал нешік, болар іс болды. Сол қатарда бұл мұңлықтың да ері опат болды. Қара жамылып отырған түрі мынау. Бірақ, әркімнің өз өмірі өзіне, өлгеннің артынан өлмек жоқ. Сен де бөтен емессің, У Чоншу секілді бір туған У әулетіненсің. Еншісі бөлінбес нағашы жұртсың. Ендеше, екеуің ерлі-зайыпты болып өмір сүріңдер. Екі жарты бір бүтін болыңдар. Ли мен У әулетінің даңқын асырып, бетке шіркеу, көңілге көлеңке түсірер істен аулақ болыңдар. Тәңір жарылқап, Ұлы Таң мемлекетіміздің мәртебесі төрткіл дүниеге жайылып, ата-бабалар мұраты салтанат құруда. Осындай күндерде екі әулеттің ұл-қызы бір отбасының балаларындай болып, ертеден келе жатқан мейірім жолымен жүріп, ата-анаға қайырымды болыңдар.

	Сол кезде Тайпин хончу У-Яньсюге “Қайын атаңа иіліп ілтипат ет!” – дегендей ымдап қалды.

	У-Яньсю жерге жүресінен отырып, патша мен оның ханымына кезек-кезек бас иіп, тағзым етті.

	Осылайша У-Яньсюдің Чань-Аньға келе сала жолы болып, патша ағзамның туған күйеу баласы болып шыға келді. Бұл талай жыл Даминь ордасы мен Чань-Аньді табанымен таптаған айдарлы ұлықтар мен шенді төрелердің, әскербасыларының арманы еді. Енді оның бәрі жайында қалып, ту алыстағы Орхоннан тері иісі мен дала иісі бойынан аңқып, қызыл қаны бетіне теуіп, аяғын шалыс басып келген көлденең көк атты У-Яньсюдің жолы болды. У-Яньсюді мұндағылар ұмытып та кеткен болатын. Алғашында “патша ағзамға сол күйеу бала болады” дегенде, былайғы жұрт “ол кім?” деп аң-таң қалды. Небір менменсіген дөкейлер оның тегін, қайда жүріп, қайда тұрғанын білгеннен кейін барып:

	− Маңдайының бағы бар екен! − деп демдерін ішіне тартты.





ӘЙЕЛ ПАТША БОЛУ ЖЕЛІГІ




	У-Яньсю он жыл түріктердің ішінде жүріп, әйел ала алмай, әбден қақтығып, өмір бойы бауырым жылыға тимей кете ме деп жүргенде сақасы алшысынан түсті. Хан қызына үйленіп, тасы өрге домалаған жұлдызды адамға айналды. Мәртебесі өсіп, байлыққа белшесінен батты. Оның үстіне Аньлэ хончу әкесінің сүйікті қызы болғандықтан, ешкім оның бетінен қақпады. Бір күні ол У-Яньсюмен қойындасып жатып, оған ішкі сырын ақтарып салды:

	− Демің ішіңде болсын, қарадан шыққан күң У Цзытянь әйел патша болғанда, ханнан туған мен неге патша болмаймын. Көр де тұр, әкем түбінде тағын маған береді, − деді.

	Сөйтті де “аузыңа ие бол” дегендей У-Яньсюдің ерініне сұқ саусағын батырып қойды. У-Яньсю “бұл не деп сандырақтап жатыр?” − дегендей оған үдірейе, таңдана қарап жатып ішінен : “А, Тәңір жалған, өзің жар бола гөр!” − деді. Мұрагер патша Ли Чжунцзюньнің өлгені Аньлэ хончудың жолындағы кедергіні түгел аластағандай болды. Оның төрт бірдей аға-бауыры бар еді. Оның үлкені Чжунрун мен Чжунц-зюнь мезгілінен бұрын бұл дүниемен қоштасса, олардан кейінгі Чжунфу ағайынды Чжан фамилиялылардың жиені болғандықтан, Вэй ханымның кәріне ұшырап, Цзюньжоу аймағына сүргінделген еді. Ал ең кенже бауыры Чжунмао енді ғана онға толғанды. Сондықтан ол әкесіне өзін ертерек мұрагер ханша деп жариялауды өтінді.

	Чжунзоң патша алғашында қызының бұл өтінішіне не деп жауап берерін білмей қалды. Содан өзі жақсы көретін ерке қызының бұл қолқасынан құтылудың жолы деп оған:

	− Анаң Вэй ханым патшайым болғанда, сен мұрагер ханшайым боласың! – деп қалжыңдады. Патша ағзам солай деп аузынан жазды. Ол әкесінің осы сөзін шын көріп, оны шешесі Вэй ханымға айтып барды. Вэй ханым да әйел патша болуға кетары емес еді. Оның үстіне, күйеуі Ли Цяньнің осы күнге жетуі менің арқам деп ойлайтын.

	Бір күні дастархан басында патша ағзам өзі жақсы көретін лунбин шелпегін жеп отырып, Вэй ханымға:

	− Өткен істерді ойласам жаным удай ашиды. Әсіресе, өз өзегіңнен көктеген ұлдың өз басыңа қастық сайлағаны жаныңды жегідей жейді екен. Сонда кімге сенуге болады бұл жалғанда? – деді.

	Ханым оның не дегелі отырғанының байыбына барғысы келіп, сөзін бөлмей үнсіз тыңдады.

	− Бәрібір битке өкпелеп, тоныңды отқа тастайсың ба? Түбі мұрагер керек. Үшінші ұлдың жағдайы анау. Ары ойланып, бері ойланып, ақыры кенже ұл Чжунфуды мұрагер патша деп жариялағаным жөн болар деген ойға келдім, – деді.

	Вэй ханымның құлағын тебеген аттай жымырып күтіп отырғаны да осы еді. Бірден тулап ала жөнелді:

	− Әкесі-ау, ол не дегенің! Он жастағы бала қайтіп мемлекет басқарады? Көрінгеннің қол жаулығы, ойыншығы болмай ма? Ли әулеті билік басына келіп, жұрт көңілі орнықты дегеніңмен, іштегі, сырттағы жауларыңның әптігі әлі басылған жоқ. Шығысыңда – Корей, батысыңда – Тибет, түстікте – Юэ, теріскейде – Түрік, бәрі-бәрі баспалап бағып отыр. Түрік қағаны Он иелікке қайта-қайта тап беруде. Бесбалық қоршауда. Ансидегі төрт бекініс қолдан кетті. Осындайда мемлекетіңді он жастағы балаңа басқартып, қарап отырмақсың ба? Ол не біледі? Басынан не ыстық-суық өтті? Ендеше, бұл ойыңнан қайт, тақсыр. Тақ мұрагері керек болса, қызыңа бер. Сарайға күң болып келіп, Таң елінің көгінде Күн болып тұрған, марқұм шешеңді ұмытып кеттің бе? Мұның одан қай жері кем? Оның үстіне У-Яньсю түрікті бес саусағындай біледі. Қызыңа жәрдемші болады, – деді.

	Мақсаты патшаны ойынан қайтарып, билікті өз жағына тарту еді. Осы сөздерді естіп, патша ойланып қалды. Вэй ханым қалайда жаны ашып айтқан болар деп түйді. Бірақ, Аньлэ хончуды мұрагер ретінде жариялауға асықпады.

	Түн ортасы. Цзычжэньдянь сарайының басқа бір бұрышында Вэй ханым, Аньлэ хончу және У-Яньсю үшеуі араларына кезінде У Сансының тобында болған асқан пысықай, жүрісі ұры иттей білінбейтін, одан кіріп, бұдан шығып жүретін су жұқпас жылпың Цзун Шукэні алып, бастарын түйістіріп әлденені ақылдасып отыр. Цзун Шукэнің алда-жалда Аньлэ хончу патшайым болып, Таң мемлекетінің тағына отырып жатса, үлкен билікті уысыма алып қалам ба деген дәмесі бар еді. Сол себептен, ол Аньлэ хончудың айы оңынан туса екен деп бар күш-жігерін салды.

	− Іс мөртіне келуі келейін деп тұр. Бірақ, кедергі басқа жақтан бола ма деп қорқамын, – деді ол Вэй ханымға көзінің үстінен үдіре қарап.

	− Не дейді. Ол қандай кедергі?

	− Әпкетай. Сіз білмейді екенсіз. Тайпин хончу мен Ли-дань патша ағзамға осы беті жол беріп қояды дейсіз бе?

	− Рас айтасың! Осы жағын нағып ойланбағанбыз? Вэй ханым мен Аньлэ хончудың мазасы кетті.

	− Сенше не істесек болар? – деді жан-жағына қарап, тыпырлаған Вэй Ханым.

	− Оның жарасы жеңіл.

	− Қалай?

	− Патша ағзамға Тайпин хончу мен Ли Дань бірігіп, бүлік тудырғалы жатқан сыңайлы деп елден естіген қылып өсекті бүлк еткіземіз. Сосын патша ағзамнан маза кетеді. Күдік-күмәні көбейеді. Оның арты жауластыққа ұласады. Сөйтіп, ол екеуінің көзін жоюға мүмкіндік туады.

	− Табылған ақыл! – деп Вэй ханым Цзун Шукэнің қолын ұстай алды. Ханымның қолы жып-жылы, жұп-жұмсақ екен. Мұның денесін бір ыстық жалын шарпып кетті. Нәпсісі қозып, ханымның қолдарын байқатпай сипап қойды. Ол У Сансының көзі тірі кезінде Вэй ханымның онымен қалай ашына-жай болып жүргенін білетін еді. Ханымның бұл білмейтін сыры жоқ-ты. Енді У Сансының көзі жойылған соң ханым мұның өзіне көңіл аударған сыңайлы. Несі бар, Цзун Шукэнің де іздегені сол еді.

	Бұл төртеуі Тайпин хончу мен Ли Даньның жолына осылай тұзақ құрып, патша ағзамға ол туралы жалалы хабар жеткізген соң, патша Чжунзоң түн ұйқысын төрт бөліп ойланды. Ішінен: “Айтып-айтпай Ли Дань мен Тайпин хончу өзіме қарсы шықса не болады? Онда құрығаным”, – деп орда жанауылы Сяо дегенді ол екеуінің жүріс-тұрысын, сөз-әрекетін аңдуға жіберді.

	Бір аптадан соң Сяо патша ағзамның алдына келіп ағынан жарылды:

	− Уа, мәртебелім, бас кеспек болса да тіл кеспек жоқ. Біреулер солай айтты екен деп жазықсыздан-жазықсыз елдің қанын қалай арқалайын. Бәрі өсек, түбі көре алмаудан шыққан сөз. Әйтпесе төрткіл дүние құшағыңызға сыйғанда сол құшағыңызға айналдырған бір бауырыңыз бен бір қарыңдасыңыз сыймай ма? Ли Даньның жаман ойы болса, бұрын да болар еді ғой. Марқұм шешеңіз тақты бер дегенде ың-жыңсыз, ризалығымен түсіп бере салған осы Ли Дань емес пе еді! Соның інілік кішілігінің арқасында қайтадан тақ мұрагері болып, патшалық мәртебеге жеткен жоқсыз ба? Хан ием. Ол кінәсіз. Кінәсіз екеніне басыммен жауап беремін! – деді жүгініп отырған күйі басын қайта-қайта жерге иіп.

	Патша тұрып кетті. Сяоның шын көңілден айтқан сөздері шымбайына батты. Ол Сяо-ны құрметтейтін. Бір айтса әділін осы айтады деп сенетін. Тіпті, Сяо-ның туған қызы ұзатылған кезде патша ағзам қыз жақтың, Вэй ханым жігіт жақтың өкілі ретінде сол тойды өздері басқарған еді. Енді Сяоның өзіне қайта-қайта бас иіп жалбарғанын әбес көрген ол:

	− Орныңнан тұр! – деп қолтығынан демеді, − Жетер енді, саған сенбесем, енді кімге сенемін? Балаға да, бауырға да сенбейтін заман болды. Біздің бұнымызды сырттағы жау білмесін. Әсіресе, Қапаған. Ол білсе кезінде түріктер Сүй патшалығын шапқандай шауып алады.

	− Бетін ары қылсын оның! – деді Сяо орнынан тұрып жатып, – түріктер демекші, олар он оқтардың жерін басып алды деп естідік. Айыпқа бұйырмаңыз, патшам, бұл да болса елімізде сарай төңкерісінің жиілеп кеткенінің нәтижесі. Түрік ордасындағы құлағы түрік, көріпкел Тоныкөк сияқты білгілер, біздің бұл жағдайымызды естіп-білмей отырған жоқ. Егер бұл қырқай шалыс жалғаса беретін болса, жаман айтпай жақсы жоқ, біз шекарадан тыс жерлерді былай қойғанда, кіндік қағанаттың жерлерінен де айырылып қалуымыз мүмкін. Сарайдағы жағдайды білген әскербасылары бағынбай, өз-өз алдарына патшалық құрып алуы да мүмкін.

	− Иә..! – деп Чжунзоң теріс айналып кетті. Бұдан соң ылғи да сен менің қасымда болшы. Жағдайды жіті бақылап, алыс-жақыннан тіл алып тұрайық.

	− Құп, мақұл! – деп Сяо иіліп тағзым ете, ордадан жаймен шығып кетті.





ПАТШАНЫҢ АЖАЛЫ ШЕЛПЕКТЕН БОЛДЫ




	Тағы да Таң ордасы. Сырт жақ тыныш, Хуанхэнің теріскейіне өтіп, қамал салып, күндіз-түні кірпік қақпай тұрған табғаш қосындары түрік қаупі туралы әзірге суық хабар жеткізген жоқ. Демек, ел іргесі әзір-бүгін, тыныш деген сөз. Есесіне сарай мазасыздау. Патшаның ханымы мен қызының ертерек әйел патша атансақ деген желігі басылар емес.

	Кезінде У Сансының жанында болып, мұрагер патша Ли Чжунцзюньнің бүлігі кезінде суішерлігімен аман қалған Цзун Шукэ тұла бойын билеген үрейден арылып есін әзер жиған соң ханым мен Аньлэ хончуды келіп паналаған. Ана бір жолы ханым мен екеуінің көңіл жарастығынан соң көп уақытын ханымның қасында өткізетін болған. Вэй ханым оған келгенде мейлінше жомарт, мейірімді, тым ынтызар еді. Екеуі үнемі Цзычжэндянь сарайының шеткі бір құжырасында ауаша кездесіп жүрді. Цзун Шукэ ханымның жылы тәні мен ыстық жүрегінің құлына айналды. Оның ертелі-кеш сөдегей жүрісі ордадағылардың күдік-күмәнін күшейтті. Ақыры жүрекке жүк түсірер суық сөз патша ағзамның да құлағына жетті.

	Алдымен Динчжоу аймағынан келген Лан Цзи деген кемеңгер патшаға дәтнама жазып, Вэй ханымның өзге еркектермен әуейі екенін, У-Яньсю, Аньлэ хончу, Цзун Шу-кэлармен бірігіп, патшаны тақтан тайдыруды жоспарлап жүргендерін жеткізді. Патша оны ордаға шақырып алып, бетпе-бет сөйлесті.

	Лан Цзи титтей де тартынбастанболған жайды патшаға жайып салды. Бұдан соң Сүйчжоу аймағының аламан басы Ян Цинроң да патшаға дәтнама жазып, ханымның және Аньлэ хончудың азғындық жолға түскенін, мұның соңы патшаның өміріне қауіп болуы мүмкін екенін жеткізді. Патша екуіне де сенбеді.

	Керісінше осы жайды хабарлап патшаны күн ілгері сақ болуға шақырған Лан Цзи мен Ян Цинроң сарайдан шықпай жатып жендеттердің қолынан жазым болды. Біреуі таяқтан өлсе, біреуінің мойны үзілді.

	Патша ағзам өзімен талай жыл ыстық-суықты бірге өткізген Вэй ханымды жаман атқа қиғысы келмеді. Бірақ елдің қайта-қайта ант-су ішіп айтқан сөздерінен кейін одан көңілі суи бастады. Сөйтіп, бұрынғыдай емес, одан бойын аулаққа салатын болды. Бұл жағдай Вэй ханым мен Аньлэ хончуды тіптен мазасыздандырды. Олар: “Патша бізден сезіктеніп қалды, енді көзімізді құртады”, – деп қауіптенді. Сөйтті де ай-шайға қарамай жедел әрекетке көшті. Ақылдаса келіп, патшаны у беріп өлтіруге бел байлады.

	Кешқұрым патша ағзам өзінің жатын тұрағына оралғанда Вэй ханым оның сүйіп жейтін Лунбин шелпегінен көбірек дайындап, дастарханды түрлендіріп қойған еді. Ханымның өзіне деген айрықша ықыласын көріп, іштей “көңілге түйіп жүргендерімнің бәрі күпірлік болмасын, ел не демейді?!” – деп ойлаған Чжунзоң қарны ашып, жозыға отырар-отырмастан шелпекке қол созды. Жас семіз еттен неше түрлі дәмдеуіштер қосып жасалған шелпектер шынымен ауыздың суын құрытардай дәмді екен. Тәбеті ашылған патша шелпектің бірінен соң бірін қылғытып, құшырлана жеді. Ас-суын ішіп жайланған ол күндегі әдетінше дем алатын бөлмесіне барып жайғасып отыра бергені сол еді, бет терісі жыбырлап, тілі күрмеліп, денесі қорғасындай ауырлап, ұйып бара жатты. Орнынан тұрмақ болып еді, іші удай ашып, тәлтіректеп барып еденге гүрс ете түсті. Уланғанын білді. Вэй ханым ақырын ғана бір басып, екі басып жанына жақындаған сәтте ол тіл-аузы байланып, айтар сөзін айта алмады. Тек оған қарап аянышты түрде шағырайған қарашығы үстіне тартып, тісі шықырлап, өң-реті қарайып, қол-аяғы тартылып бара жатты. Сол кезде ол тән азабынан гөрі ішкі жан азабының арпалысымен о дүниеге аттанды.

	Вэй ханым аспай-саспай орда кәнизектерін шақырып, патша ағзамның мәйітін жасырып қойып, төңірегіндегілерді бұл жайында ешкімге жақ ашпауға бұйырды. Патша ағзамның атынан жарлық шашып, өз жақындарының қолындағы орда жасауылын ЧаньАньның қала қорғанына кіретін әрбір қақпаны мұқият күзетуге қойды.

	Осы орайда У-Яньсю де Ван Кэге тез хабарласып, оның еңбек көрсетіп көзге түсуін талап етті. Ван Кэге патша ағзамның үшінші ұлы Чжунфуды қалаға кіргізбеу тапсырылды. Барлық дайындықтар жасалып болған соң, Вэй ханым патша ағзамның қайтыс болғанын жүмле жұртқа жария етті. Ол патша ағзамның мүрдесі жатқан киелі айдаһар сарайының алдында кенже ұлы Ли Чжунмаоны патша деп жариялап, оның жасы әлі кіші болғандықтан, өзі патша анасы – Тайху ретінде ел тізгінін қолына алатындығын ескертті. Осылайша, Табғаш елінде екінші әйел патша пайда болды.

	Осы оқиғаларды көзімен көріп, Вэй ханымның аяқ астынан екінші әйел патша болып шыға келгеніне куә болған жұрт жағасын ұстады. Қара халық Вэй ханымның осы беті билікті алғаны алған. Енді ол екінші әйел патша ретінде тарихта қалатын болды десті.

	Бірақ олардың пікірімен келіспейтін де кісі бар еді. Оның жайын сұрасаң, У Цзытяньнің кенже ұлы Ли Даньның бес ұлының ішіндегі үшіншісі Ли Лунцзы деген еді. У Цзытяньнің немересі, атақты “тентек қара” деген аты бар, алған бетінен қайтып көрмеген, басынан сөз асырмаған, қару мен қаламға бірдей төселген Ли Лунцзи бала күнінен У Цзытяньнің көз алдында өсті. У Цзытянь оны алғашында немерелерінің ішіндегі еті тірісі деп жақсы көрді. Бірақ, кейін келе бұл бала тым асқақтап, әжесіне кіріп-шыққан сайын көп ешкімді бойына тоғытпай бара жатқандықтан, бір жолы орда күзетінде тұрған У Цзытяньнің тағы бір немере бауыры, сартаяқ санғұн, кептеуіл басы У Ицзун оны әдейі сындырғысы келіп жолына кесе-көлденең тұрады. Сонда бұл бала шаңыраққа қара, бұл біздің Ли әулетінің сарайы, сенің мұнда не жұмысың бар! Жаныңды бақ! – деп киіп-жарып өте шығады. Ол кезде Ли Лунцзи небәрі жеті жаста еді. У Цзытянь оның не дегенін құлағы шалған соң бір бармағын ішіне бүгіп қалды. Артынан амалын тауып, оны сарайдан алыстатуды ойлайды. Бармақтай болып Ли әулеті туралы айтқаны көңіліне жақпай қалды.

	Ол У-Яньсюдің әкесі У Чэнсының тақтан дәметіп жүрген кезі еді. Бір күні Ли Лунцзидің екі шешесі Лю ханым мен Тоты бике У Цзытяньді шаған мерекесімен құттықтап шықпаққа сарайға кіріп, артынан сол беті ізім-ғайым жоқ болып кетті. У Цзытянь олардың бет-беделінен қорқатын. Әсіресе, Тоты бикенің шыққан тегі асыл, түп атасы Тәңір қаған Таң Тайзоңның шешесіне жақын болса, үлкен әжесі Таң әулетінің алғашқы патшасы Таң Гаозоңның туған қызы Сян-ян Хончу еді. Ли Лунцзи дәл осы Тоты бикеден туған еді. Ал, Лю ханым да оңай жерден шықпаған. Оның ұлы әкесі жазақат уәзаратын басқарса, өз әкесі Шанчжоу аймағының дуанбасы еді. Ли Дань бір мәрте патша болып әке тағына мұрагерлік еткен кезде Лю ханым патшайым дәрежесіне көтеріліп, кейін Ли Дань тағын шешесіне берген кезде бекайым салауатымен қалған еді. Осы екі шешесінен айырылған кезде Ли Лунцзи тоғыз жаста болатын. Ол да әкесі секілді шешелерінің ажалы У Цзытяньнен болғанын білді. Айдың, күннің аманында оларды сарайға ажал айдап барғанына өкінді. Әйтпесе, олардың У Цзытяньмен ұзында өші, қысқада кегі жоқ еді. У Цзытянь бәрібір, олар маған өш, түбі баласын маған қарсы қояды деп көздерін жойды. Сол күннен бастап Ли Лунцзи әкелі-балалы екеуі, қалған бауырларымен бірге тықсыруға, шетқақпайға ұшырап, ұзын арқан, кең тұсаумен өмір сүрді. Тек У Цзытянь өліп, Ли Цянь патшалық таққа қайтып келген соң ғана көздері ашылып, Ли әулетінің санатына кірді. Әкесі патша ағзам Чжунзоңның назарына ілігіп, “Ел сұлтаны” деген атаққа ие болса, апайы Тайпин хончу “Ел бикесі” деп аталды. Соның өзі көңілге медет болып жүргенде, енді Вэй ханым мен Аньлэ хончу бұларды тықсыра бастады. Бұлардың да ойы келешекте әйел патша болып жатсақ, қауіп осылардан келе ме дегендік еді.

	Енді шынымен солай болды. Патша ағзамды қара жердің қойнына берместен кенже ұлын патша, өзін патша анасы деп жариялап, ел тізгінін қолына алған Вэй ханымды көргенде мұның жас болса да қаны басына шапшып, табанда тап бере жаздап тұрды. Бірақ, бұл ондай ақымақтық істейтін жер еместі. Өйтсе арам өлетінін білетін. Оның үстіне мұның тісін тісіне басып әзер тұрғанын көрген Тайпин хончу: “Аптықпа! Асықпа!” – дегендей бұған мағыналы түрде қарап, басын ақырын ғана шайқап қойды.

	Қаралы жұрт сол күні патша ағзамды ақтық сапарға шығарып салды. Жұрттың бәрі бұл кездейсоқ ажалдың мән-жайын іштей біліп, бір-біріне жарытып тіл де қатпай, жай-жайына тарап кетісті.





ПАТША БОЛҒЫСЫ КЕЛМЕЙТІН ПАТША




	Осылайша аяқ астынан Цзун Шукэ мен У-Яньсюдің тасы өрге домалады. Бірі Вэй тайхудың, бірі Аньлэ хончудың құшағында қунап, дүниені алшысынан басып, ырғын рахатқа кіріп кетті. Бірақ Ли Дань мен Тайпин хончу және жалындаған жас қыран Ли Лунцзи тірі тұрғанда олардың ішкені ірің болды.

	− Не істесек екен? – деп Вэй ханым ойнап отырған дойбысын шашып жіберді.

	− Тайху, сізге не болды? – деп У-Яньсюдің жаны қалмай ұшып тұрды.

	− Ештемеге зауқым жоқ, оданша дем алайын, – деп ханым орнынан тұрып кетті.

	−Япыр-ау, бір жерің ауырып тұр ма? – деп Цзун Шукэ де жетіп келді қасына.

	− Ли Даньның, Тайпин хончудың көзін жою керек.

	− Оған себеп керек қой. Түктен түк жоқ олардың қай күнәсін мойнына қоямыз?

	− Ақымақ, еркек тоқты құрбандық деген. Ли Чжунмаоны бір шіріген жұмыртқа санап жолына қияйық, – деді.

	Цзун Шукэнің тұла бойы түршігіп кетті. Вэй Тайхудың бетіне бажырая қарап тұрды да:

	− Обал-суабы болмай ма? – деп қалды.

	− Ақымақ, ненің обал-суабын айтып тұрсың? Цзытянь патшайым осындайда обал-сауаппен есептесіп тұрушы ма еді? Сенің де бетің бүлкілдеп тұрғанымен, ар жағың соны қалап тұрған болар!? Тездетіп іске кірісіңдер! – деді.

	Вэй Тайхудың ойы Ли әулетін сарайға қонақасыға жинап, дәл сол сәтте кенже ұлы – бала патша Ли Чжунмаоны улап өлтіріп, жаласын Ли Дань мен Тайпин хончуға жауып, сол арқылы оларды тұқым-тұқиянымен жойып жіберу еді. Вэй тайхудан емеурін болғасын Цзун Шукэ У-Яньсю мен Аньлэ хончуды қасына алып, қастандық жасаудың әр қадамын ойластыра бастады.

	Осы кезде У-Яньсюдің басына бір ой келді: қанша жерден тұтқын болсам да сол Қапаған қағанның қолында етке тойып, қымызға бөгіп алып, сайын сахарада жылқы қайырып, қойшылармен сырласып, даланың аңызағы мен ескен желіне еркелеп, уайым-қайғысыз жүрген кездерім ең көңілді екен. Орданың жазымөткел, қитұрқы, қырқайшалыс тірлігіне қайдан тап болдым. Патшаға күйеу бала болғаным қай сорым еді? Өстіп жүріп бір күні елге жасаған қиянатым өз басыма келмесіне кім кепіл? Қайран, даланың бөрілері секілді жансебіл, турашыл түріктерім-ай. Олар өлтірсе де, бетіңе айтып тұрып өлтіреді ғой. Жауыңмен бетпе-бет, жекпе-жек келіп, шеріңнен шыға айқасып өлгенге не жетсін. Ал мұнда күндердің күнінде ине жұтқан иттей қыңсылап, атсыз-атақсыз бұралып өлесің. Билік үшін қырқыста ешкім ешкімді аямайды. Ері мен әйелі, әкесі мен баласы, ағасы мен інісі бірін-бірі қидаға қия береді. Бірақ қыр далада бөрі екеш бөрілер де бір біріне қас қылмайды. Олар сері, ер көңіл үйірсек. Үнемі жұптарын жазбай қатты аяз бен қарлы бұрқақта бас-аяғын түгендеп, әлде қайда үдіре жортып бара жатады. Енді білдім, кезінде мұрагер патша Ли Чэнцянь бекер түрік болуды армандамаған екен. Ол да әкесінің туған ағасы Ли Цзянчэнді өлтіріп, патшалық таққа отырғанын білген соң, сарай қитұрқысынан шаршап, ен далада түрік болып емін-еркін қанат қаққысы келген болар.

	Оның мұрнына даланың жусан иісі мен таңдайына буырқанған бал қымыздың дәмі келгендей болды. Құлағына мың-мыңдап жылқы айдап, дала төсін дүбірге бөлеген жылқышылардың қиқуы естілді.

	− Енді қайттім, тар есік, тас босағадан өлім шыңырауынан қалай құтылам, – деп ұйқысы шайдай ашылып өз-өзіне күбірлеп, есік алдындағы самалдыққа қарай беттеп келе жатыр еді. Аяқ астынан жер де айғай, көк те айғай болды да кетті. Осында бірер күннен бері У-Яньсю Вэй ханым, Цзун Шукэ және Аньлэ хончумен бірге жұрт көзінен ауаша Тайцзи сарайында Ли Дань мен Тайпин хончудың көзін қалай жоюдың жайын ақылдасып жатыр еді. Ол Тайцзи орда жамбылының екі бүйіріндегі Суандэ мен Байшоу қақпасын айқара ашып, ағытыла кірген аттылы-жаяу қалың қолды көргенде жарық дүниемен қош айтыса бастады.

	Қосынды бастап келген Ли Даньның ұлы, тентек қара Ли Лунцзи еді. Ол Лучжоу аймағына тұрбы71 болып тұрған кезінде астанаға жиі келіп, байтақты қорғап тұрған тұрғауыл ұлан жасағы мен сарай күзетіндегі сақауыл басыларын жиі-жиі қонақ қылып, тарту-таралғы мол беріп, олардың ішіндегі әскербасы дөкейлерін өз жағына тартып, әлдеқалай қиын-қыстау күн туса, өз тарапында болуға үгіттеп қойған еді.

	Чжунзоң патша өліп, он төрт күннен соң Ли Лунцзи оларды лап көтерді. Іштеріндегі қолынан іс келетін, сөзі өтімді әскербасылары атқа қонғанда басқалары да қарап қалмады. Оның үстіне, Ли Лунцзидің елді аттанысқа келтіре айтқан сөздері де көңілге қонымды еді.

	− Ағайындар, бауырлар! – деді ол жарқыраған үлкен алмас қылышын аспанға сермеп, олай-былай толғап тұрып, – Ел басына күн туды. Таң мемлекеті әйелдердің жын-ойнағына айналды. Вэй тайху патша ағзамды өлтіріп, елді өзі билеп, өзі төстемек. Бұған жол бермейік. Бәріміз аттанып, патша ағзам үшін кек алайық.

	Бұл лекке жеме-жемге келгенде Ван Кэ де қосылды. Олар тасқын судай жөңкіліп Тайцзи сарайына кіргенде Вэй тайху қалжырап ұйықтап жатқан еді. Сырттағы айғай-шуды естіп басын жастықтан жұлып алған ол шала-шарпы киініп, қыран шабандоздар деп аталатын патшаның тіке өзіне ғана қарайтын жанқияр сарбаздар тұратын Фэйци-ин қамалына қарай жан ұшыра жүгірді. Ли Лунцзидің сарбаздары оны сол жерде қашаған шібиді ұстағандай ұстап, басын шауып түсірді. Одан соң сарайға қайта төңкерілген сарбаздар оның іші-сыртын тінтіп жүріп Цзун Шукэ мен Аньлэ хончуды және Вэй тайхудың өзге де жақындарын бір-бірден өлтіріп, ең соңында У-Яньсюді ұстады.

	Оны ұстаған өзінің жақын досы Ван Кэ еді.

	− Дәм-тұзың таусылды, енді маған ренжіме, ағатай! – деді Ван Кэ оның кеңірдегіне найзасын тіреп тұрып.

	− Саған қаншама жақсылық жасадым. Бәрін ұмыттың ба? – деді У-Яньсю дауысы қырылдап.

	− Ұмытқан жоқпын. Бірақ өзің айтқандай менің де еңбек сіңіріп көзге түсетін кезім келді. Бұл алмағайып заманда кімнің бетін кім мойнына салық қылып жүрер дейсің. Ал, енді иманыңды үйіре бер! – деді.

	Сол сәтте Ли Лунцзи сарбаздарымен олардың үстіне келіп қалды.

	− Бұл әлгі күйеу жігіт қой! – деді тісін-тісіне басып, – Мұны Қапаған қаған құрбанға шала салмай несіне жіберді екен, шабыңдар желкесінен.

	Сарбаздар оның айтқанын екі етпеді. У-Яньсюді ортаға тұқыртып қойып желкесінен шауып түсірді. Осылайша оның тәлейлі де тәлейсіз ғұмыры аяқталды.

	Сарай астан-кестен болғанымен, бұл жайдан бала патша Ли Чжунмао хабарсыз еді. Ертемен тотыдай таранып, тағына келіп жайғасты. Уәзірлер мен санғұндар оған болған жайды қалай айтарларын білмей бөгеліп тұрғанда ордаға Ли Лунцзи мен ағасы Ли Даньді ертіп, ершімдей басып Тайпин хончу кірді. Ол уәзірлер мен санғұндардың арасын қақ жарып, салған бойы Ли Чжунмаоның қасына барып оған:

	− Мәртебелі Сы Чжун72, тақты кіші әкеңіз Ли Даньға босатыңыз! – деді.

	Сосын орда толы уәзірлерге қарап:

	− Таң мемлекетінің алтын тағы ешкімнің қалағанынша иелеп алатын жері емес. Ол – әкеден балаға, ағадан ініге ата-бабалар салған ескі жосын бойынша мұраға қалатын қасиетті тақ. Бұған жол бойынша марқұм патша Гао Зоң мен У Цзытяньнің бел баласы, сүт кенжесі Ли Дань отыруы керек. Өйткені, ол кезінде осы тақты ағасы Ли Цяньге өз қолымен өтініп берген болатын. Енді қазір ағасының көзі жоқ. Таққа ол өзі қайта отыруға құқылы, солай емес пе? – деп еді, уәзірлер мен санғұндардың бәрі бір ауыздан:

	− Дау жоқ, солайы солай ғой! – деп қостай кетті.

	Бала патша Чжунмао аяқ астынан не болғанын білмей төбеге ұрғандай отырып қалып еді, Тайпин хончу оны барып қолынан тартып тұрып:

	− Қой, балақай. Елдің сөзін естідің ғой? Бұл енді сен отыратын жер емес, тез босат! – деп тақтан түсіріп әкетті.

	Соған дейін ол Табғаш елінің тағында небәрі он алты-ақ күн отырды.

	Әкесін патшалық таққа отырғызып көңілі жайланған соң Ли Лунцзи он жеті жылдың алдында шешелері жоғалып кеткен Цзяюй-дянь сарайының астан-кестенін шығарып, олардың мүрдесін іздеді. Бірақ бір тал сынық сүйегін болса да таба алмады. Ақыры із-дерексіз жоғалған екі анасына арнап шығыс астана Лояңның оңтүстік жағынан екі бірдей әйдік ескерткіш орнатып, үлкен шешейі Лю ханымға “Әз ана”, өз шешесі Тотыға “Қормал ана” деген атақ берді.

	Ли Дань иі жұмсақ, жігері жасық адам еді. Шешесі У Цзытяньнің кезінде осы тағы құрғырға отырып, “аты бар, заты жоқ патша” деген келекеге қалғаны бар. Енді сол таққа қайта отырған кезде елдің ол туралы пікірі өзгере қойған жоқ болатын. Баяғы тағдырдың тағы бір салған тәлкегі болар деп өзі де патшалықты көңілсіздеу қабылдады. Себебі, таққа өзі көтеріп қойған Тайпин хончу мұны тақтан өзі біліп түсіре де алатын. Ордадағы уәзірлер мен ұлықтардың бәрі одан құдды У Цзытяньнің өзін көргендей қорқатын.

	У Цзытянь тірі кезінде келбеті, ақылы, зейін-зердесі, пәлелігі өзінен бір кем қалмайтын осы қызының тағдырына қатты алаңдайтын. Алаңдап, оны ылғида тек-текпен ұстады. Бұл да шешесінің өзіне деген салқын қанды, сабырлы көзқарасынан именіп, барлық жерде өзін тежеп ұстауға тырысатын. Күндердің күнінде патшайым дәм-тұзы таусылуға таяғанда мұны қасына шақырып алып оған:

	− Сен – менің ең еркелеткен қызымсың. Шешең секілді сұңғыласың. Бірақ, кейін сол сұңғылалығыңнан тартасың ба деп қорқамын, – деді.

	Онысы бұдан кейін шешеңе ұқсап мемлекет ісіне араласпай-ақ қой дегені еді. Тайпин хончу ол ақылды алмады. Ордадағы алмағайып тірлік құдды құмар ойыны секілді оның да делебесін қоздырып тұратын. Ақыры Ли Даньді патшалық таққа шығара тұрып, оның қалқасында өз тәлейін сынап көрмек болды. Мақсаты ептеп үлкен билікке жету еді. Ойлап тұрса, оған сынық сүйемдей қалған екен.

	Ли Дань Табғаш елінің тарихында Таң Руйзоң деген атпен қалды. Бірақ ол билікке келген бірінші күннен бастап Тайпин хончумен ақылдаспай өз бетінше ештеңе істемейтін болды. Осылайша Тайпин хончу Табғаш тарихындағы үшінші У Цзытяньге айналды.

	Бір күні ол Ли Дань екеуі ауаша қалған сәтті пайдаланып оған:

	− Ағажан, сен екеуміз бір әке, бір шешеден қан жаласып, шу жалмасып туған аға-қарындаспыз. Әкеміз − жер әлемді жалпағынан билеген Таң Гаозоң, шешеміз − айбарынан төрт төңірек именген У Цзытянь. Екеуміз − сол екі құдіреттен туған соңғы тұяқпыз. Сені өз қолыммен таққа отырғызбасам, әлдекімдер орайдан пайдаланып кетпек ойда екен. “Баладан бауыр жақын” дегендей, бұл дүниеде саған жаны ашитын бір адам болса, ол ‒ менмін! – деді.

	Таң Руйзоң ойланып қалды.

	− Қарындасым, менен нені жасырып отырсың? Егер бірге туған екенің рас болса, бүкпелемей анығын айтшы! – деді.

	− Анығын айтсам, мына балаңнан сақ бол. Ол ана жолы тақты бірден мен алмадым деп өкпесі қара қазандай болып жүр. Ол сені де, мені де бойына тоғытып жүрген жоқ. Бір күні бәрімізді жазым қылмасын. Абай бол!

	− А, пәруардігер! Ондай да ойы бар ма?

	− Бар, ағатай!

	Таң Руйзоң қабағын түйіп ойланып қалды.

	− Ендеше, сен қасымда бол. Сяо кеңесшіні де шақыр! – деді. Сяо кеңесші бір кезде Таң Чжунзоң патшаның тапсырмасымен Ли Дань мен Тайпин хончуды бақылап, ол екеуінің нақақ екенін айтып, патшадан бір туған бауырларын жаманатқа қимауды өтініп сұраған еді. Кейін Чжунзоң жазым болған соң Ли Дань мен Тайпин хончуды келіп паналаған-ды. Содан бері олардың сенімді серігіне айналған ол бұл екеуі үшін жан беруге де дайын еді. Шындап келгенде, оның өзі де Тайцзи сарайына басып кірген Ли Лунцзиді билікті әкесіне бермей өзі алғысы келді деп ойлайтын.

	− Естіген құлақта айып жоқ. Көшедегі елдің өсегіне қарағанда Ли Лунцзи бес күннің ішінде бір бүлік бастайтын түрі бар, – деді.

	Патша аяқ астынан аптығып, сасқалақтап қалды.

	− Дереу уәзірлерді жинаңдар!

	Чжан Шуо, Яо Чун бастаған уәзірлер ата қаздай мамырлап сарайға кірді. Таң Руйзоң аптығын басып, байыппен толғады. Одан-бұдан орағытып келіп, аз-кем қауіп барын, ол бір болса, ұлы тарапТаң болатындығын емексітіп өтті. Уәзірлер бір-біріне қарап не айтарын білмей бөгеліп қалды. Ақыры топ ортадан суырылып, сөзді уәзір Чжан Шуо бастады.

	− Уа көктің ұлы кемеңгерім! Кезінде Суй патшасы Янди әкесін өлтіріп, таққа отырамын деп ақыр аяғында Суй мемлекетінің тағдырына балта шапқан еді. Меніңше бұл әлде кімдердің әдейі шығарған сыпсыңы болар. Әйтпесе, ұлыңыз – ата-бабалар жолына адал, әке-шешесіне қайырымды, Коңзы ілімімен тәрбиеленген ұрпақ. Оданша сол балаңыздың өзін қасыңызға алып, оған толық сенім білдіріңіз. Атам заманнан бері үлкеннен мейірім болмаған жерде кішіден қайырым болмаған. Бұл екеуі болмаған жерде ізгілік болмайды. Ізгілік болмаған жерде елде “Ұлы бірлік” болмайды.

	Одан соң Яо Чун, Суң Цзин, Го Юаньжэнь қатарлы уәзірлер де сайрады. Бәрі бірдей:

	− Чжан уәзірдің айтқаны дұрыс. Өзгенің өсегіне сенбей, ұлыңызды мемлекет ісіне араластырыңыз. Одан келер-кетер жоқ, – деді.

	Суң Цзин мен Яо Чун іле-шала патшаға дәтнама жазып, Тайпин хончудың мемлекет ісіне араласуын шектеуді өтінді. Олар өз өтінішінде елімізде сарай төңкерісі жиілегендіктен, ата-бабалар құрған Ұлы Таң мемлекеті сырттағы айбарынан айырылды. Түріктер Аньсидегі төрт бекіністі қиратып, Он иелікті қайтарып алды. Қапаған қағанның әскері төрт жүз мыңға жетіп, бұрынғы Ілік қағанның тұсындағыдай болды. Жерінің бір шеті Темір-қапыққа, енді бір шеті Қыдырханға дейін жетті. Түркі-есір жерінде оған тең келер күш қалмады. Солтүстіктің қорғанысын қанша күшейткенімізбен сарбаздарымыздың жігері жасық, рухы пәс болып тұр. Өйткені, олар да қанша жанқиярлық жасағанымен, ертең төккен тер, ағызған қандарының зая кетуінен қорқады. Сондықтан еңсесі түскен елдің рухын оятуға жігерлі, қайратты жас керек. Ендеше, оны ел ісіне араластырудан қорықпаңыз. Бәрібір, ертең мынау тақ пен тәждің заңды иесі оның өзі емес пе! Алдияр, бәрінен бұрын жүз қайталап өтініп, айтарымыз Таң елінің билігіне ендігәрі әйел затын жолата көрмеңіз. Егер елімізді тағы да әйел заты билесе, онда еркек біткен мемлекет ісіне араласпай-ақ қояйық. Өйтпесек осы тұрғанымыз бір-бірімізге жау болып биліктен береке кетеді. Таң мемлекеті күн ілгері құриды! Хан ием, мемлекеттің, ел-жұрттың тағдырын ойлап, оны өз жаныңызға алыңыз. Оған кәміл сеніңіз! – деп жазған еді.

	Патша ағзам хатты оқып шыққаннан кейін жіті ойланып, ертерек тақты ұлына беруге бекінді. Тек солай еткенде ғана енді-енді ушығып келе жатқан пәленің алдын алуға болатын еді. Түрікше тышқан жылы, Табғашша Ұлы Таң патшалығының Цзинюнь жылнамасының үшінші жылы73 тамыз айында тентек қара Ли Лунцзи Чань-Аньдағы У-дэдянь сарайында салтанатты түрде патшалық таққа отырды.

	Содан бастап Табғаш елінде У Цзытянь қайтыс болғаннан кейін бірінен соң бірі болып, жеті жылға созылған сарай төңкерісі су сепкендей басылды.

	Ли Лунцзидің патшалық таққа отырғанына қарсы шығып, үшінші әйел патша болуды армандаған Тайпин хончу оны улап өлтірмек ойы іске аспағандықтан, өз-өзіне қол салды. Ал бастан-аяқ оның қорғаушысы болған Сяо төре патша жақтастары жағынан тұтқындалып, астырттағы қараңғы тоғайда басы кесілді.

	Бәрі тыншыды.Таң мемлекетін жайлаған қорқынышты әйелдер елесі содан бастап жоғалды. Бірақ, Таң елін ала тайдай бүлдірген У Цзытянь, Вэй тайху, Аньлэ хончу мен Тайпин хончулардың елесі Даминьгоң сарайын көпке дейін кезіп жүрді. Олар ғана емес, олардың қолынан жазықсыз жәбір көрген, мерт болған, қыршынынан қиылған жандардың да елесі елді тыныш ұйықтатпайтын болды. Қабырғалары қызыл сырлы, ондағы суреттердің өзі адамға үрей тудыратын даңғыраған сарайлардың үлкен әрі қырық құбылған дәліздерінен түнді қойып, күндіз жүрудің өзі қорқынышты еді. Ол жерден адамдардың өксіген, қиналған, жазықсыз шырқыраған дауыс-тары, әлдебір әйелдердің шаңқылдаған өктем үндері құлаққа еміс-еміс естіліп тұратын.

	Кейін Ли Лунцзи патша сарайын басқа жаққа көшірді.

	Ол қытай тарихында Таң Суанзоң патша деп аталып, Табғаш мемлекетінің тағында табаны күректей қырық төрт жыл отырды. Ол таққа отыра салысымен Он оқ пен Түгіс Түріктің арасындағы Қарлық елін өз тарапына тартып, ағамандарын астанаға шақырып, қару-жарақ беріп, Қапағанға қарсы қойды. Қапаған қарлықтарға қарсы Күлтегінді жіберді. Күлтегін алып шалысты ақ атын мініп, Алтай тауын асып, Ертіс суынан өткелсізден кешіп бір шеті Бүркітчін74 суы мен Үліңгір көлінен, бір шеті Орқашар, Еміл, Алакөлге дейін құлаш жайған Сауыр-Сайхан, Тарбағатай тауларын тінтіп жүріп,

	Идұқ-баш деген жерде қарлықтарды түгел бағындырды.





Тоғызыншы тарау


	ІРГЕ ЖАЮ




	Түркеш халқы өз түркіміз еді.

	Білместігі үшін...

	Білге қаған.





ТОҢА-ТЕГІННІҢ МЕРТ БОЛУЫ




	Қапаған қаған жанына Күлтегін мен Бөрі оғланды ертіп, Өтүкеннің кең төскейін сауырлап, артынан қосшышораларын ертіп, саят құрып шыққан еді. Күн райы бірде бұлдыр, бірде ашық. Алыстағы сайын дала, салқар төс бұйрат-бұйрат арқа белдер, басын бұлт шалған түйе өркеш тау шыңдары оның қиялына қанат бітірердей кербез еді.

	Бұл далада баспаған жері, бармаған елі қалмаған Қапаған үшін өз өлкесінде, ұйық мекенінде ит жүгіртіп, құс салып, ұзақты күн ат үстінде саят құрғаннан артық қуаныш жоқ-ты. Бірақ бұл да бір әншейін жылт еткен мезет екен. Табиғаттың бабына келіп маужырап, алты айырығынан буы бұрқырап рахаттана қалатын құс-қағым сәті. Бұл кезде көкке тойып түлеген аң-құста да маза жоқ. Аспанда қырғи мен күйкентай, құзғын мен құмай, қаншегір қыран сусылдаса, жерде тарақ-құйрық, сар тышқаннан бастап бөрте қарсақ, ор қоян, қызыл түлкі жортады. Қайда барсаң іріп, түрленіп тұрған табиғат.

	Бәріне құнығып, құмайлана көз сүзген қаған асу-асу бел асып, еңку-еңку жер шалып, орман-тоғай аралап, дүниенің қызығына батты. Сондай ала-шапқынның кезінде Ханғайдың көк жонында жүрген бұларға етектен аттарын қара тер қылып, сарпалдаң алыс жол жүріп келген төрт жігіт үзеңгіден үзіліп түсіп, жер бауырлап жылап жатып, қағанның Бес-балыққа жіберген ұлы Тоңа-тегіннің қапыда қаза болғанын жеткізді.

	– Не дейді, не сандырақтап жатыр мыналар?! – деп атын тебіте, алға қарай ентелеп, қамшысын білей сөйлеген қаған – Тұр орныңнан, көтер басыңды! Не болса да тік отырып сөйле! – деді ақырып.

	– Қаған ием, қара найзаға қан жауды, нар мойыны кесілді.

	Өзіңе тартқан Ер Тоңа, Боғда-оланың ойында, Бес-балықтың қырында, қыршынынан қиылды.

	– Не дейді? Не дейсіңдер, о сұмдар?

	– О, қаған ием, ашынышты қайтейін, айтпауға дәтім ол жетпес, айтайын десем тіл жетпес. Болмас істі болдырған, өмірден ерте оздырған, Тәңірге шіркін дәт жетпес!



	– Қап, әттеген-ай, Әттеген-ай,

	Өтініп сұрап тұрған соң,

	Өзім де құлай көніп ем.

	Күлтегіндей арысты,

	Бөрі-оғландай барысты,

	Несіне солай салмадым?

	Қапыда енді қалғаным.

	Сендей батыл өренді,

	Аталай мен Ханғайды,

	Алатау, Арқас, Алтайды,

	Алты айлансам табам ба? –



	деп қаған атынан құлай түсіп, Ханғайдың көк жонында аһ ұрды.

	Ере жүрген еркіндері мен бұйрықтары, шоралары түгел аттан түсіп, қағанды қаумалай жүгініп басу айтты.

	– Бүйтіп қайғырып тереңнің түбіне, ұзынның ұшына жетпейсіз, қаған ием, бекем бол, – деді бәрі.

	Қапаған:



	Керең болғыр құлағым естіді-ау,

	Көр болғыр көңілім білді-ау.

	Енді көрмес көзім көрер ме денесін?



	– деп сақалы су болғанша жылады.

	– Қаған ием, әйтеуір айтқан соң бәрін де айта салайық. Табғаш Го сардар тегіннің басын бермей Чань-Аньға алып кетіпті, – деді келгендердің бірі кінәлі адамдай төмен қарап.

	– Ол ол ма, Құбыт Елтебір мен Ашиде Күлікті де қолды етіп, ел-жұртын қосып айдап, Чань-Аньға алып кетіпті.

	Бұл хабарды естігенде Қапаған қайтадан қайратына мінді. Қасында жатқан көк сүңгіге сүйеніп, өр серпіле ұшып тұрды.

	– Естіп едім, Табғаш қағаны жас жігіт деп. Нағашы жұрты Қытан, шешесі Тоты бике болар. Қалам мен қаруға бірдей, ата-бабаларының жолына берік, өткірдің жүзі, ақылдың көзі, – деп еді Тоныкөк абыз. Қылышы қидалы екен, жолы болғыш екен. А дегенде-ақ бір боздағым мерт болды, – деп қосшыларына атын алдырды.

	– Жетер, енді қайтайық!

	– Қаған ием, олар Магатқаға жеткенше біз де Бөклі шөлінен төтелей жүріп, Го сардардың жолынан тосып, Ашиде Күлік пен Құбыт Елтебірді айырып алып қалайық! – деді Күлтегін.

	– Жоқ, құр арамтер болмаңдар! Өлер Тоңа өлді. Құбыт пен Күлік екі күйеу басын арашалап қалудың амалын табар. Ал енді, ордаға қайтып, он иеліктің жайын ақылдасайық! – деді.

	Саятшылар салт атпен күні-түні жүріп Ордаға оралды. Олар небір жеңсік аңның еттері мен терісін, өті мен кіндігін, мүйізі мен ор тағы, қыран-құстардың қанат-құйрығын ала келді. Бұлар келгенде мыңбасы, түменбасылар түгел жиналып, қалың қолын сақадай сайлап қойған екен. Орхон бойы иін тіресе лықсыған қалың нөпірге толыпты. Бәрі қағанға қақ жарыла жол беріп, оның қайғысына ортақтасты. Жиырма төрт тайпаның, он оқтың ақсақалдары оның алдынан атқа мініп шығып, белбеуінен мытып ұстап, құшақтасып көрісті. Әйелдер төбе құйқаны шымырлатып көріс айтты.

	– Өлім көпке ортақ. Қаралы бір сен ғана емессің. Тарықпа, тарылма. Қара бұдын елің үрпердей болып жолыңа дайын тұр. Оларды да ойла, – деді қариялар.

	– Табғаш қағанға елші болып мен барайын. Келісімге келіп елдесейік. Елдеспесе, онысын көрейік! – деді Тоныкөк, ол да қағанның алдынан шығып, жанасалай үзеңгілесе келе жатты.

	Қаған қатулы еді. Алыста таудың күнгей бетіндегі үлкен көк текшеге тігілген он екі қанат ақ ордаға жеткенше жан-жағындағыларға жарытып ештеңе демеді.

	Ордаға кіріп жайланып отырған соң барып:

	– Баға тарқан, сен барам дейсің. Мұның жай тәуекел. Басыңды бәйгеге тікпе. Табғаш елі сені жақсы біледі. Оның үстіне біз олардың елшілерін құрбанға шалдық. Адамдарын құл есебінде әкеліп, ауыр еңбекке салдық. Енді олар бізден кім барса да оңдырмайды. Өзің оларды жақсы біле тұра басыңды бәйгеге тікпе! – деді.

	Тоныкөк сонда да көніңкіремеген еді, қаған тағы да:

	– Сен жас емессің, абызым! Әлдеқалай күн туса, айналып табар қазығым, бойымдағы азығым..., – деп еңкейіп, әлденеден көз алмай ойланып қалды да, – енді сенен айырылып, аңырап қалар жайым жоқ, бармайсың! – деп шорт қайырды. Жұрт бәрі басын изеп:

	– Бәрекелді! – десті. Тоныкөктің араларында қалғанын қалады. Талай жылдан бері үлкен қаптал тонын сүйретіп, ақ бурыл тартқан сақалын саумалай, өзімен-өзі ой құшағында жүретін, кейде дулыға-сауытын киіп, ат үсті аламанға аттанып бара жататын, қолы бос кездері жеңдерін түрініп, қылауышын ойнатып, үлкен сары қағаздың бетіне түркі жұртының толғауы тоқсан тарихын таңбалап отыратын, бір тоға, ішіне бүккені көп, көзі мейірімге, жүзі нұрға толы осы бір жанды азапты да, қатерлі алыс жолға жібергісі келмеді. Ол мұндағы жұртты пәле-қаладан, қалың табғаштан қорғайтын киесі де, иесі де іспетті еді. Ол барда елдің көңілі тоқ, рухы ұлығ еді.

	– Естуімше, Табғаш елінің жас қағаны Таң Суанзоң деген екен. Бұрынғы Цзытянь патшайымның немересі, Руйзоң патшаның бел баласы деседі. Ол Он оққа әскерін көп жіберіп, Бес-балықты бермеуге бекінген сыңайлы. Го сардарға қайтсең де Тоңа-тегінді сүріндір десе керек. Жекпе-жекке шақырып алдап соғыпты, – деді Тоныкөк.

	– Тағы да жекпе-жек! Аруағыңнан айналайын Елтеріс, Құтлық қағандар табғаштардың жекпе-жекке шақырғанына сенбеңдер деуші еді. Тағы түскен екеміз ғой алдауына! – деп санын бір-ақ ұрды.

	– Қап, әттеген-ай, әдейі орға жыққан екен ғой!

	–Табғаштың өзін көрсең, көлеңкесін ойла деген.

	– Тісіне қарама, ісіне қара деген! – деп отырғандар жағаларын ұстады.

	– Болар іс болды! Енді сақ болыңдар, бұлар ширыққан екен! Жаңа патша бір сұмдықты бастамаса игі еді, – деп Қапаған қамшысын қымтай ұстап, «сен айтшы!» – дегендей Күлтегінге қарады.

	Күлтегін бөгелген жоқ. Ортаға шығып, бір тізерлеп, қамшысын таянып отырып, орда талқысын одан әрі қыздырды.

	– Қаған ием, алаңдайтын дәнеңе жоқ. Табғаш біз білетін Табғаш болса, бізді бүлдіру үшін алдымен төңіректегі қоңсыларымызға, өз ішіміздегі жақын-жұраттарымызға ауыз салады. Ол айтып отырғандарым – Қытан, Оғыз, Едіз, Жербайырқу, Қырғыз, Қарлұқ, ең әуелі Түркеш. Тибетке тисе алмайды. Одан жүрегі май ішкендей болып отыр. Қолдан келсе Хэси дәлізін, Құлынбер қырын, Бөклі шөлін шарлайтын шолғыншылар қояйық. Олар ары өткен, бері өткен бейсауат адам болса, құрықтап осында әкеліп тұрсын. Одан соң соғысқа жарамды садақшылар мен сайыскерлердің, атойшылардың есебін алайық. Ойдағы-қырдағы қолды түгендейік. Өтүкен мен Алтайдың күнгейінен кен ашып, темір балқытып, таға-шеге, қару-жарақ, дулыға-сауыт, шынжыр соғайық. Олар бізде әлі де аз, соғыс болса жетпейді, – деді.

	– Темір кені қайда бар? – деді Қапаған елең етіп.

	– Өтүкенде бар. Алтайда да көп. Кезінде ата-бабамыз жүз бұқаның терісінен көрік жасап, Алтайдың қызыл қарағайы мен тас көмірін қыздырып, темірді суша ағызған жерлер бар. Сол көне кенді қайта ашамыз! – деді Күлтегін.

	– Ой жарайсың, Күлтегін! Жас та болсаң бас болдың. Ата-бабамыз темір бар жерде өмір бар деген емес пе! – деді ақсақалдар кеу-кеулеп.

	– Темір болғанда – қандай! Көзін тапсаң Өтүкен, Алтай, Тәңір тауы тұнған байлық. Тәңірі түркі баласына өзі сыйға берген байлық. Түркінің кең даласы, кең жазира Сарыбел, Кең-керіс, Кеңу-Тарман – түгел темір, мыс пен жез. Нарынқарадан ассаң көмір иісін сезесің. Не деген көп нарын! Ол таулар бекер кунсіп қараймаған. Бәрі де ата-бабам арқар таңбасын салған жерлер. Тәңір таудың күнгейі мен теріскейі түгел тұз. Табғаштар сонау Цинь Шихуан кезінен тұзға таласып, бір-бірімен қырылысып жатқан жоқ па? Ендеше, сенің иен-тегің тұзың, темірің мен таскөмірің оларға керек-ақ. Әйтпесе алыстан ат сабылтып неге келеді? Әке-бабасының басына келе ме? Тумысында аяқ баспаған жерге неге қайта айналып тұмсығын тыға береді? – деді. Күлтегін осы айтқаным рас па дегендей Тоныкөкке көз қиығын салып қойды. Тоныкөк жаны кіріп тыңдап отыр. Бәрі кезінде бұған өзі айтқан әңгімелер еді. Оны Күлтегін есіне сақтапты. Сақтап қана қоймай, оларды ой безбеніне салып, жан бітіріп айтып отыр. Бұл соған разы. Күлімдеп, басын әле-сәле изеп, оған:

	– Айта түс, айта түс! – деп қояды.

	– Алтайдың тасын шақсаң – айна, құмын шайсаң – алтын, – деді Күлтегін сөзін одан ары жалғап, ондай сері тау, сұлу табиғат жер бетінде жоқ. Оның сырты ғана емес, іші де сұлу, қойны-қонышы құт! Әр шағылдақ тасына зүбаржат пен жақұт, алтынның қылауы қонған. Айтыңдаршы, ондай мекен қайда бар? Жай жатқан тасының өзі тізіп мойынға тағардай мұғжиза емес пе? Құрып кеткір, ол жерлерге жаттың қолын тигізбек түгілі, ол туралы ойлануына да мұрша бермеймін. Қаған ием, бұл жолы бүтін қолға бас болуды маған тапсырыңыз. Мен ағам Бөрі-оғлан екеуміз Бөклі шөлін ендей өтіп, Хэси дәлізіндегі табғаштардың өртең-бекіністерін жойып, күлін көкке шығарып келейік. Қаған ойланып отырып, оң мен солындағы еркіндерінен, білгілерінен кеңес сұрады. Бәрі бірдей:

	– Ежелгі жау ел болмас. Алдымен олардың өз жүрісін байқайық. Қолын қалай төңкерер екен? – десті.

	Тоныкөк Күлтегінге бұрылып:

	– Бұл жолы кеңесшілерді тыңдайық. Меніңше, олар турасын айтып отыр, – деді.

	Күлтегін ойланып қалды. Шынымен айдаладағы бекіністі барып талқандағаннан келер-кетер жоқ екен. Табғаш қолы онсыз да жүретін жол таба алмай қалмайды. Одан да Тоныкөк абыздың кеңесін тыңдайын, – деді.

	Алдымен Түмендіктерін шақырып, қалың қолдың есебін алды. Ауар-тамары жоқ қырық түмен екен. Одан он иелікке кеткен он түменді шығарды. Отыз түмені ордада екен.

	– Енді осы отызың шашау шықпай мұнда тұрыңдар. Жау қай жақтан келері белгісіз. Жан-жаққа тыңшы, шолғыншы салдық. Жау-жарақтарыңды дайындап, ат-көліктеріңді баптай беріңдер, – деді Күлтегін. Бұл жерде Аймаңғыл қарт та бар еді. Ол қағанның алдына жүгініп:

	– Темір қортатынға мені жіберіңіз, – деді. Қаған оған риза еді.

	– Оу, Аймаңғыл, сен осы шаршамайсың ба? – деді дауысын көтере.

	Аймаңғыл шын көріп қалды.

	– Шаршағаны несі, қайратым әлі бойымда! – деп қызарақтады.

	Отырғандар ду күлді.

	– Осы өзін тоқтатпайтын бірдеңе жеп алған, күш-қайраты тасып тұрады, – деді бір құрдасы.

	– Жайдың суын жалап, киік отын жеген ғой, – десті тағы біреулер. Қаған орнынан көтеріліп:

	– Ой, ендеше, мұның сұрағанын беріп, жолға салыңдар.

	Пәледен аулақ! – деп қалжыңды одан ары қыздырды.

	Ел тағы да қыран-топан күлді. Аймаңғыл түкке түсінбей қалбалақтап қағаннан қайта сұранды.

	– Алдияр, ендеше, мен темір балқытқанға бара берейін бе?

	– Барғанды қойып, сен сол істі өзің басқар. Орда-балықты салған құлдарыңды енді сонда жіберемін. Олардың ішінде істің жөнін білетіндерін өзің талдап ал. Олардан ет пен құрт-ірімшік, тері-терсекті аямаңдар. Қалғанын өздері ептесін, – деді қаған.





АЛТЫН АЛТАЙ




	Сол күннен кейін түркілер қайта түледі. Өтүкен мен Алтайдан темір балқытып, керек-жарақтарын өздері соғып алды. Араптан, Күстаниядан, Парсыдан, бір шеті Когуреден темірдің суын табатын небір шеберлер келді. Алтайдың қызыл қарағайы мен ақ самырсыны, Ертістің сұры сексеуілі темірді суша балқытады екен. Ұзынды-қысқалы қалыптарды қуалай сынаптай сырғып, суша сорғалаған балқымалар саңғыраған көк темірге айналып, одан ары шекесі шып-шып терлеген ұстаның төсі мен балғасына тап болатын.

	Сондай қарбаластың бірінде Қапаған Алтай тауында темір балқытып жатқандарды көруге келді. Келіп қайран қалды: жарықтық Алтай тауы біздің анамыз, әрі әкеміз екен ғой. Бұл тау – біздің отау тіккен жеріміз. Қара шаңырағымыз. Бұл тауды әспеттейік. Оған тәу етейік. Оның рухын, есімін мәңгілік төбемізге көтерейік, сол үшін мына балқып жатқан темірден үлкен бақан жасап, оны Алтай тауының бір биігіне қояйық. Төбеде Көк, төменде Жер тәңірі риза болсын! – деді. Жұрт оның айтқаны бойынша істеді. Темірден бақан, үш бұтты ошақ, тастанкелі-келсап, астау дайындап, оның түбіне «Қасиетті Алтай тауы, Көк тәңірі, Жер тәңірі жарылқа! – деп жазу жазып, алыстан менмұндалап тұратын, басы мәңгі мұз құрсанып, бұлт бүркеніп жататын Ақ-өркеш шыңының түбіне қойды. Ол жерге түлістегі жиырма төрт тайпа мен он оқ бұдыны бір-бірден құрбан шалды. Сол тасаттық салтына ілгері күншығыстан, кері күнбатыстантебінгісін тер қылып, арғымақ мойнын талдырып, небір берен киген бектер мен шарайна киген шерлер келді.

	Қапаған қаған кең көсіліп сөйледі. Өйткені, ол кең көсілер жер еді.

	– Түрік халқы бұдан жүз алпыс жыл бұрын Ашына Түмен, Бумын, Мұхан қағандардың кезінде осы жерде – Алтай тауында журжандарды жойып, Көк Түрік қағанатын құрып еді. Айбынды қағанат құрып еді. Ол кезде олардың жауы қойдай, өздері бөрідей болыпты. Өйткені олардың өзі де бөрі текті, бөріден жаралған екен.

	Жарандар, біз сондай халық едік, ілгері – Қыдырхан жынысына, кері – Темірқаныққа, теріскейде – Түн ортасы, түстікте – Күн ортасына дейінгі жерлердегі күллі халықтар бізге бағын болды. Түркі халқы елдік құрып, жүз жылға дейін ол елдің тағында білікті қағандар, күлік қағандар отырды. Құл құлды болды, күң күңді болды. Табғаш қағаны түрікке бағын болды. Бірақ, Табғаш қағанның сөзі тәтті, жібегі асыл еді. Олар жібекті, алтын-күміс, ақық тастарын мол беріп, ағайынды-інілінің ортасына іріткі салды. Әке мен баланың, аға мен інінің араздығынан түркі халқы сорлады. Тегіндер, шадтар, еркіндер, үлкен-кіші қағандар өздері адасқанымен қоймай халқын да адастырды. Түркі халқы құланның үйіріндей жосып бірде Қыдырхан қиясына маңдай тіресе, бірде Хуанхэнің қырынан, Қара Нарынның қабағынан құлады. Түліс Түрік түгелімен Табғаш қағанға бодан болды. Қалғаны Темір-қапыққа дейін тентіреді. Елі елсіреп, халқы қағансырады. Табғаш қағанға бек ұлдары құл болды. Сүліктей қыз-ұрпағы күң болды. Түркінің ақсақал, көк сақалы Тәңірге жалбарып, «Елді халық едім, елім қайда? Қағанды халық едім, қағаным қайда?» – деп жылады. Жылағанын Тәңірі көрді. Оларға рух, күш-жігер берді. Ағам – білікті Елтеріс Құтлық қаған талай рет бас көтеріп, қансырап, сансыраған халықты жиып, егей ерлерді қасына ертіп, Хуанхэнің қырындағы киелі Үш сораңды жайлап-қыстап, Бөклі шөлін, Өтүкен мен Алтай арасын аш бөрідей жалаңдап шарлап жүріп, халқын төңірегіне жиып, ата-бабалар құрған қағанатты қайта құрды. Тәңір жарылқағаны үшін, беті түкті Жер Тәңірі жебегені үшін түркі халқы есін жиып, ел болды. Ағам қаған құрған сол елді келесіде мен өзім басқардым. Басқарып Өтүкен қойнауына орда тіктім. Халқымды табғаштардың талауына салдырмадым. Есесіне Алты дуанда қалған бауырларымды көшіріп алдым. Табғаштың әйел патшасы мені алдамақ болды. Мен оған көнбедім. Табғаштар сан мәрте өздерінің атақты сардарларын жіберіп, мені және елімді құртпақ болды. Біз алданбадық. Есесіне Табғаштың жылқысын шауып алып, қол біткенін жаяу қалдырдық. Ағам Елтеріс қағанның балаларын ертіп түстікте тоғыз Ерсенге, шығыста Шантун түбегіне дейін жеттік. Шексіз айдын теңізден ат суарып қайттық. Одан ары жер жоқ екен. Түркі халқым, елім, мен ата-бабаларымның кіндік қаны тамған қасиетті Алтай тауында, оның бір биігі мынау Ақ-өркеш шыңының етегінде тұрып Көк пен Жерге жар салып айтамын: Түркі елі, жері енді бөлінбейді. Он оқ, түліс түрік жұрты енді бір. Десе де іш пен сыртта жағаласар жау жоқ демеңдер. Жау табылар, бірақ береке-бітіммен жақыннан жалғасып, алыстан сыйласып отырар ағайын табылмайды.

	Беу, халқым, өз түркім, туысқандарым, кезінде ата-бабам Бумын, Істеми қағандар, кешегі Елтеріс қаған бәрі-бәрі Алтай тауына арқасын беріп, оң мен солын, теріскей мен күнгейді тең билеп, мәңгілік ел құрсақ деп армандап еді. Сол мәңгілік елге апаратын жол біреу ғана, ол әке мен баланың, аға мен інінің, хан мен қараның бір беткей болғаны. Ең игісі сол, ол – ата-бабалар мұратына адал болу. Ел болып тұрып еш болсаң, ата-бабаң да, тарих та кешпейді сені.

	Мен шамамның келгенінше халқымның киімін бүтін, тамағын тоқ еттім. Жемегенді жер түбінен алдырып жегіздім. Кимегенді кигіздім. Шығай халықты бай еттім. Қара сирақ құлға дейін аузынан ақ май ағыздым. Бірақ, оның бәрі оңай болған жоқ. Бәріне сауысқандай сақ отырып, қол жеткіздім. Менің елім не теңізбен, не заңғар биік таулармен қоршалмаған. Мен Когуре емеспін, үш жағы бірдей теңіз. Мен Тибет емеспін. Тауға бекініп алып, етекке тас лақтырып отыратын. Мен жайылып жатқан байтақпын. Кім болса да сұғынып келе беретін. Мені қорғайтын тек теріскейдің суығы ғана. Сол үшін киелі Өтүкенге орда тіктім. Орқынның бойына орнықтым. Ойлауына егін ектім, жайлауына мал бақтым. Қолымды Інжуге дейін созып, Он иелікті құшағыма алдым. Менің түйелі керуендерім Қап тауын айналып, Күстантия, Қырымға, одан ары Үрімге дейін барады. Ол елдерден маған да келеді.

	Халқым, енді біздің қолымызда темір бар. Ол біздің табанымыздың астында жатыр екен. Біз оны басқа жақтан іздеп жүріппіз. Бұрын біз темірді алыстан тасушы едік. Баққан малымыз бен жиған-тергеніміз темірге кетуші еді. Бір жұп үзеңгі – бір бесті, бір балға – бір тай еді. Енді ата-бабаның кенін таптық. Ата-бабам орда тіккен жерге келдік. Тәңірім қуат берсін. Түркінің көк бөрісі қолдасын. Түркі елі, төрі мың көнелікке көсегесі көк, шаңырағы биік болып жетсін.

	Тұрғандар Алтай тауын жаңғырықтыра:

	– Қапаған! Қапаған! – деп ұрандады.

	Жұрт бақанды сонда қойды. Сай-саладан сарқыраған мөлдір бұлақ сулары күркіреп ағып, жап-жасыл аршалар мәңгілікке үн қатқандай жайқалып тұрды. Көгінде ақша бұлттармен араласып, манадан шыр айналып жүрген ақ иық қыран шаңқылдап-шаңқылдап алып, қанатын қомдап сонаудағы биік жартасқа қарай заулады. Алтай биігі сондай зеңгір, аспаны сондай мөлдір еді.

	Қапаған сол жерде жайланып, қымыз ішіп, ет жеді. Көңілі өсіп басында қар жатқан биік шыңның бауырына өрмелеп, жан-жағына емін-еркін көз жіберді. Шіркін, Алтай, суы да, нуы да, аспаны да, жартасы да тұнып тұрған дегдарлық. Сенде тумау, сенде өспеу өкініш...

	Қапаған рахаттанды. Даланың салқын төсі мен саумал демі жан сарайын ашып, қырандай қанаттанды. Көкжиекке дейін көгілдірлене толқып, ну орманы сыңсыған асу-асу белдерден, ақшаңқан тау шыңдарынан көз алмай тамсанып ұзақ қарады.

	– Бұл – түркінің төл тауы. Жан-жағы – өз елім, өз бұдұным. Осы сапарымда мен үш қарлықтың жері мен Қалба-Нарынды, Кеңу-Тарманды айналып, Енесейдегі Қырғызға, одан ары Саян қабырғасымен Жер-байырқуға жетсем бе деп едім. Ол жерлерді де көзіммен көріп, Өтүкенге оралып, шығыста Қытанмен, Когуремен, батыста Тибетпен одақтасып, Табғаш елімен де тату тұру – арманым. Сондай күнге қол жетіп, Түркі төрін, қағанатын мәңгіге орнықтыра алсам, ол дүниеге армансыз кетер едім, – деді енді ғана келіп қасына тізе бүккен Күллі-чорға қарап.

	– Қаған ием, мұратыңыз ізгі, арманыңыз асыл. Сізге жақ, мұраттас болып, сіз салған сүрлеумен жүрсек, біз де адаспаймыз. Бірақ Алтайдың үлкен ұшасын айналып, Енесей түсіп, Саян асып, Орхонға жету оңай емес. Оған бір жаз жетпейді. Жер сырын көп жортқан мен білемін. Оның үстіне, Орқыннан хабар келді. Жер-байырқудың елі бүлініп Табғаш қағанға жасырын елші салған көрінеді. Ел сардары Күлтегін сізге хат жазып, Табғаш қағанның іріткісі басталды. Жан-жағымыздан жасырын кірген адам көп. Олардың біразын қолға түсірдік. Біразын түсіре алмадық. Табғаш қағанның ойы – жан-жағымызды көтеріп, өзі бір бүйірден тиіп бізді құрту. Сол үшін қаған тез қайтса депті, – деп қайыңтоз түтікке серке терісіне жазып, шиыршықтап оралған хатты қос қолдап ұсынды.

	Қаған хатты алып қолымен сілкіп қалып, жазып оқыды.

	Оқыды да қабағын қабағат түйді:

	– Күлтегіннің айтқаны келген екен. Ендеше, үлкен ордаға үдірейік! – деді.

	Олар Алтай тауын жолсызбен асып, Дайынның даласын басып, қара көлді бойлап, Забхан кешіп, Ханғай тауға он бес күнде жетті. Жетті де бір түнеп, теріскейдегі тоғыз арыстың бірі байырқуларға жаза жорығын жасады.





ЖЕР-БАЙЫРҚУ




	Жорыққа аттанарда Қапаған баяғы Чжан Хань деген табғашты бірге ертіп алды. Орда-балық қаласын салғанда ол көп еңбек сіңіргендіктен қаған оған әйел алып берем деген уәдесінде тұрып, байырқудың бір қызын алып берген еді. Содан бастап ол қағанның іші-бауырына кіріп, емін-еркін араласып жүретін.

	– Жүр, қайын жағыңа барамыз, оларға табғаш керек болса, сені көрсін! – деді қаған.

	Чжан Ханьның көктен тілегені жерден табылғандай болды.

	– Қаған ием, барайын, барайын! – деп құрша жорғалады.

	– Барсаң қатыныңды ертіп ал, еліңді көріп қайтсың, – деді. Қалың қол Өтүкеннен шығып, күншығыс-қиыс теріскейге қарай тартты. Желбіретіп ту алып, желкілдетіп қол бастаған қаған тым айбатты еді. Осы даладағының бәрі соныкі еді. Жер иесі, қол иесі, ел иесі өзі еді. Өзі болғандықтан кеудесі тай жеген бөрідей апайтөс, ешкімге дес бермес дөкей, дойыл болатын.

	Тоғла өзенінің бойында байырқулар тайлы-тұяғымен жиылып, өліспей беріспейміз деп шоқпары мен келтегіне дейін сайлап, шеп тартып дайын тұр екен.

	Қаған келгенде олардың әптігі су сепкендей басылды.

	Айбатынан қорынды.

	– Сендер тағы да Табғаш қағанға кісі салып, мені ту сыртымнан соққыларың келе ме? Бәрібір ол істеріңнен түк те шықпайды. Тоғыз оғыз түгел келсе де, менің жолыма тұра алмайды. Табғаш қаған сендердің бастарыңа жұмақ орнатып қояды дегенге ешкім сенбейді. Сендерге табғаш қатты керек болып тұрса, міне, бір табғашты сауғаға ала келдім. Оған байырқудан қыз алып бердім. Егер ар-намыстарың ерік берсе, оны қаған қылыңдар. Оның айтқанына көніп, айдағанына жүріңдер. Әйтпесе, Табғаш қағанға күнде кісі салғанды қойыңдар. Бұл сендерге айтар соңғы ескертуім. Үшінші мәрте осы бейбастақтықтарыңды қайта бастасаңдар, онда мен сендерді тура тапап өлтіремін. Біріңді қалдырмаймын. Ол кезде менің қолымды ешкім қаға алмайды. Сендер, елімнің шығыс-теріскейіндегі үрпердей ғана халықсыңдар. Азсыңдар. Сол үшін аяймын. Битке пышақ суырғандай боламын. Біліңдер соны. Біліп маған ренжімеңдер, – деді қаған келген бетте қамшысын екі бүктеп, ат үстінен білей, үнін үдете сөйлеп.

	Байырқудың ақсақалдары тағы да сөзге жібіп, жайылып сала берді.

	– Байырқудың бір қызын ерте келген екен. Қыздың жолы жіңішке, соғысты қояйық. Береке-бітімге келейік, – деп кеу-кеулесіп, Қапағанның алдынан аттарын жетелей жаяулап шығып, бөріктерін жерге тастап, бастарын иіп құлшылдық етті.

	– Тақсыр, ағатай, бізді кешіңіз. Біз адасқан екенбіз! – деп еңкейіп, қоғадай жапырылып жатты.

	Қапаған бұлар сәл қарсыласса оңай тимейтін еді. Енді олардың өзінен қорыққанын, тәубеге келгенін көріп:

	– Жаза басқан екенсіңдер, тағы да кештім! – деді.

	Ақсақалдар бастарын көтеріп, зар илеп, оған алғыстарын жаудырды. Шылбырына оралып:

	– Ақыры келіп қалған екенсің біздің ауылдарымызға барып, түстеніп дәм татып қайтыңыз! – деп жығыла жабысты. Қапаған әскерінің көбін қайтарып, азғана бөкеуілдерімен Байырқудың ең қадірлі ақсақалы Түлектің ауылына келіп түсті. Жері тау-тасты, орман-тоғайлы екен. Жыра салып семірген жылқысы, екі өркеші баладай түйелері, құйрығын тарта алмай іркіген қойлары, бауырынан жарылардай болып оң мен солына теңселе басқан сиырлары жер-көкке сыймай жатыр. Адамдарының да көңілі тоқ, беттеріне қаны теуіп тұр екен. Оларды көріп қағанның көңілі өсті. Түлек қартқа:

	– Сендер кімге өкпелейсіңдер? Осыншама көп малдан бір жабағы тай, бір бұйрабас бұра тартып алдық па? – деді.

	– Ит-құс та жеп жатқан мал ғой. Оның несін аяймыз, – деді қарт сақалын саумалап кеңкілдей күліп.

	Қапаған онда үш күн қонақ болды. Байырқулар бәйге салып, көкпар тартып, балуан күрестіріп, небір ғажайып ойын өрнегін көрсетті.

	Бір күні Қапаған байырқудың қалың ақсақалдарымен ордада кеңес құрып отыр еді, біреу есіктен сығалап, төмен, босаға жақта отырған Чжан Ханьға:

	– Әй, күйеу, бері келші! Бері келші! – деп шақырды. Чжан Хань Қапағанға қарап жалтақтап еді, қаған оған:

	– Бар! – дегендей ымдап қалды. Чжан Хань дереу қайтып келіп:

	– Қаған ием, осы ауылдың жігіттері бірге балыққа барайық деп тұр, – деді. Қапаған:

	– Бұл жақтың балығы жақсы деп естігемін. Аулап алып келіңдер. Оның да дәмін татайық, – деді. Чжан Хань шығып кетті. Манағы шақырған ұзын бойлы, секпіл бет, қысық көз жігіт мұның қолына қармақ беріп, Тоғла өзенін өрлеп, орман-

	тоғай аралап жүріп отырды. Бір кезле ол:

	– Осы тұста балық көп, – деп аттан түсіп, Чжан Ханьды жанына алып ауаша кетті. Жаяулап тағы біраз жүрген соң:

	– Чжан мырза, – деді әлгі жігіт пышағын суырып алып, – менің атым Едіге, байырқудың тентегімін. Баяғыдан есерлігіммен атым шыққан. Сен байырқудан сүйек тістеген жігіт екенсің. Ендеше, бері қара. Қапаған қағанға қанша бауыр басып кетсең де, ел-жұртыңды сағынған шығарсың. Сенің өз елің үшін еңбек көрсетіп, биік мансапқа жетуіңе үлкен орай туып тұр. Қазір Табғаштан дөкей сардар Суэ Наның бас-тауында қалың қол Қытан жерімен бізге қарай келе жатыр. Мақсаты – бізбен бірігіп, Қапағанға соққы беру. Бірақ, Қапаған одан бұрын келіп, бізді бағындырып алды. Шалшауқандар оның ыңғайына жығылып, тағы да байырқу елін Ашына түріктеріне бағындырып берді. Бұлай болмайды.

	Чжан оның не айтпақ екенін енді-енді түсіне бастағандай еді. Дегенмен, мына пәленің қолындағы үлкен кездікті көріп, оның өзіне не қылғалы тұрғанының байыбына бара алмай жүрегі тас төбесіне шықты.

	– Төрем, не болса да айтып өлтірші, не істеуім керек саған? – деді.

	– Ертең Қапаған қайтады. Ол осы арадан өзенді құлдай жүріп, түс әлетінде Жіндіркейдің Көлденең бұлағы деген жерге барып дамылдайды. Сол кезде мен жігіттеріммен артынан баспалап отырып, сендер түстене бастағанда жетіп барамын. Жетіп барып, олардың жоғарғы жағынан, тоғай ішінен қасқыр болып ұлып қоя береміз. Қағанның бөкеуілдері елеңдеп солай қарай ұмтылғанда сен оны атына мінгізіп, астыртқа қарай ала қаш. Онда мен өзім жігіттеріммен тосып тұрамын. Ол – өте ұры, қолайлы жер. Із жаздырып кетуге әбден болады. Сен осы жүрісіңнен танба. Қағанға ештеңе сездірме. Егер оған жүріс-тұрысыңнан бірдеңе сездіріп қойсаң немесе өзің екіленіп қалсаң, қашан айттың деме, мен қайдан болса да тауып, сенің жаныңды аламын, – деп пышағын жалаңдатып, қысық көздерін ызбармен жұмып, сәл-пәл мысқыл күлкімен жымиып қойды. Чжан Хань шошығаннан не дерін білмей қалды. Бірақ баяғыдан ішіне бүгіп жүрген бір ойын іске асыруына мүмкіндік туғанын білді. Енді не де болса нар тәуекел дейін деп, сертте тұрарына Едігенің көзін жеткізгісі келді.

	– Төрем, мен де бұл тажалдың көзін қашан жоям деп, бір орайын таба алмай жүр едім. Сіз бір жағынан кірісіп, жол-жобасы солай болса, еш аянып қалмақ емеспін, – деді.

	– Жарайсың! – деп Едіге күректей қолымен оның арқасынан қағып-қағып қойды.

	– Қағанды шығарып салуға баратын екі жігіт те өз адамдарым. Олар сендерді сол жерге тоқтатуға жауапты, – деді.

	– Ендеше, бәрі сәтімен болсын.

	– Болсын, төрем! – деп Чжан Хань көңілденіп қалды. Едіге оны ертіп, манағы өздері аттан түскен жерге қайтып келді. Ертіп келген үш жігіт балықтарды аулап, үлкен үш тізбек қылып айқұлағынан өзеннің қызыл шілігіне тізіп көтеріп алған екен. Өңшең таудың қара жон май бауыр қызылы. Оларды көріп Чжан Ханьның аузының суы құрыды. «Апырым-ай, бейбіт күн болса асықпай отырып тұзын шығарып, отқа қақтап жер ме еді шіркін!» – деді ішінен. Есі-дерті ертеңге ауған ол істің мөртін қалай келтірсем екен деп ұйқысы шайдай ашылды.

	Ертесі Байырқудың ағамандары мен ақсақалдары Қапағанды астына жүйірік ат, үсті-басына бұлғын ішік, сусар-бөрік, құндыз тымақ кигізіп, беліне жеті салпыншақты күміс кісе тағып, алдына өңшең сүлік қара, боз қасқадан тоғыз қысырақтың үйірін салып, оны өз жылқышыларына айдатып, алтын-күмісті мол беріп шығарып салды.





ШЫРҒА




	Қапаған осы сый-сыяпатқа мәз болып, көңілі өсіп қайтты. Түс әлетінде олар Жіндіркейдің Көлденең бұлағы деген жерге жетті. Бұл аты-затына сай нулы-сулы, бір жағы тау жастанған, түйетайлы, сағалы жер екен. Мезгіл қыркүйек айы болғандықтан, теректің, қайыңның, арша-самырсын мен тобылғының, ырғай мен ұшқаттың қызыл-жасыл, сарғыш жапырақтары сән берген осынау ен қойнауға зеңгір, ашық аспаннан күлімдеген алтын күн де мейірім шуағын молынан төгіп тұр еді.

	Осында жете бере Қапаған қаған өзі де:

	– Сәл дамылдап бой жазып, көлік белін көтеріп алсақ қайтеді? – деді.

	– Біз де осында дамылдап, сізге сусын беріп демалдырайық деп келе жатыр едік, – деп қосшы-қолаңдары кеу-кеулеп аттан түсті.

	Олар қағанның астына аю терісін тастап, шынтағына жұмсақ бөстектер қойды. Қаған қосшыларымен бірге жайғасып отырды.

	– А, пәруардігер, мынау бір жанға жайлы жер екен! – деп жан-жағына көсілте көз жүгіртіп, үлкен күміс құрсаулы қара астауға салынып алдына келген кешегі көк қасқа тайдың қазы-қартасы мен жал-жаясына рахаттана шүйілді.

	– Жарықтық, мұны бұрынғылар жылқының төрт асылы деп бекер айтпаған ғой! – деп табаққа жіті-жіті қол созып, үлкен шараға шүпілдете құйылған бесті қымызды түшіркене жұтты.

	– Па шіркін, ішім сап-салқын болды. Сарайымды ашты, – деп қаған маңдайының шыпылдаған терін сүртті. – Бұл бір дәл уағында желінген түстік болды.

	– Иә, қаған ием, ас адамның арқауы дегендей, тамақ ішіп алып жүрмесек жол әлі ұзақ, шыдамайсыз, – деді Чжан Хань құрақ ұшып. Ішінен әрі қасқырлар қай уақытта ұлыр екен деп артына қыл батпай жүр. Қараса, теріскей жақтағы сайдың іші ит тұмсығы өтпестей жыныс екен. Әзірше ол жақтан сауысқандардың шықылы мен қарға-құзғындардың қырауы ғана естіледі.

	Қапаған ет жеп, қымыз ішіп жайланып, шынтақтай жатып демалды. Қосшылары мен бөкеуілдері де аттарының шылбырынан ұстай күзді күнгі саршуақ тепсеңге жанбастап жатып демалды. Бір кезде жоғарғыдағы қалың тоғайдың арасынан іркес-тіркес ұлыған, сұңқылдай шулаған қалың қасқырдың дауысы естілді.

	Қосшылар мен бөкеуілдер:

	– Бұл не нәрсе? – деп атып-атып тұрды. Қапаған:

	– Бұл қасқыр емес, адамның дауысы, – деді. Сол-ақ екен жігіттер сатұр-сұтыр атқа мінді.

	– Бол, жүріңдер, кім болса да сазайын берейік!

	Олар қылыштарын жалаңдатып, сайды өрлей шапқанда алдарынан өңшең қара киімді жасанған жауға тап болды. Екі жақ қоян-кескі шайқасып кеткенде Чжан Хань қағанның жүйрік көк атын алдына көлденең тартып:

	– Қаған ием, тез мініңіз, біз алға таман кете тұрайық! – деді. Қаған:

	– Жоқ, болмайды, мен де олармен айқасып сазайын берейін! – деді.

	Чжан Хань оның атының сулығына жармасып:

	– Қаған ием, олар шеттерінен қару өнеріне ысылған селебелі қарақшылар көрінеді. Тебіні қатты екен. Жазым болып жүрмеңіз, оданша бой тасалай тұрайық, – деп өздерін шығара келген екі жігітке қарады. Олар да:

	– Тақсыр, бұл жер қауіпті, тезірек бой тасалайық! – деді. Қаған амалсыз олардың айтқанына көніп, Чжан Ханьның бастаған жағына қарай жүрді. Көзден таса болған соң Чжан Хань қағанның шылбырынан алып, қалған екеуі атын қамшылап айдап, аламан-тасыр шапқан бойда арттағыларға маң-қарасын көрсетпей кетті. Бұларды манадан тосып тұрған Едіге үш серігімен қапталдай шауып, бір бүйірден келіп қосылды. Бәрі бірігіп бір қараңғы орманға келгеннен кейін, Едіге алақаны кере қарыс ақ алмасын суырып алып, жанасалай бере ат үстінен қағанның басын желкесінен шауып түсірді.

	Шошығаннан Чжан Ханьның әйелі, байырқу қызы Айтолқынның құлын дауысы шықты.

	Едіге жастайынан қылыш өнеріне төселген, мал бауыздаса да бір тартқаннан қалдырмайтын, қолы қатты, нағыз қаны қара найсап еді. Ол қылышын сілтеп қалып алға озып, қайта бұрылғанда жерде, қалың қайың жапырағының үстінде айдарына оралып, қан-жоса болып, көзі шарасынан шығып жатқан басты көрді.

	– Ал, ендеше, тамашалап тұратын уақыт жоқ, іс бітті! Басты мына тұлыпқа ораңдар! – деп ерінің артқы қасына бөктеріп жүрген арқар терісі – тұлыпты шешіп тастай салды. Жігіттер құрақ ұша жүгіріп, жалма-жан басты орап, оның артқы қанжығасына байлап берді.

	– Ал, енді арттағылармен жұмысымыз жоқ. Бірі өліп, бірі қалсын. Біз осы сегізіміз төтелей жүріп, Суэ Наның келе жатқан қолын табайық. Басты соған қолекі тапсырып берейік, – деді.

	Сосын Чжан Ханьға бұрылып:

	– Сен жарадың, айтқанды орындадың! – деді.

	Олар аттарын орай-орай қамшылап, атқалақтап шапқан бойда Жіндіркейдің күнгейіндегі үлкен сары белден асып кетті. Қағанның жансыз денесі ат бауырына салақтап, сол қараңғы орманда қалды. Іздеушілер араға екі күн салып, оны сол маңнан тауып алды.

	Ал, Едіге мен Чжан Хань сол жүргеннен мол жүріп, қытандардың жеріне келді. Бірақ Суэ Наның қолын таба алмады. Аттары тасырқап, өздері де әбден шаршады. Күндердің күнінде Чжан Ханьның басына бір жаман ой келді. Ол Табғаш қағанның Қапағанның басына мол сыйлық, лауазым-атақ, мансап дайындап отырғанын бұрыннан білетін. Сондықтан басты өзі апарып, еңбек көрсетіп пайдаға кенелмек болды. Сол оймен келе жатқанда іс өздігінен орайына келгендей болды. Оның мән-жайы былай еді.

	Чжан Ханьның әйелі, байырқу қызы Айтолқынды Едіге бұрыннан білетін. Бірақ кейін оның қайда кеткенінен, Чжан Ханьға қалай тиіп алғанынан хабарсыз еді. Айтолқын қыз оған нағыз әйел болып есептейтін. Оның әйелге тән бітімі, ор да, ойнақы қылығы, бүтін болмысы ұнайтын. Ұнатып, әттең, осы қайлақыны бауырыма бассам деп жүретін. Енді соның сәті келді. Осы келе жатқан сегіз адамға өзі би, өзі қожа болғандықтан, бір жолы орайын тауып, сапарын тоқтатып, қасындағыларға:

	– Жүретін шама қалмады. Сендер сырттан бір жағы аң аулап, енді бір жағы шолғыншылық жасап келіңдер! – деп ішінде Чжан Хань бар алты қосшысын алысқа жұмсап жіберді. Өзі Айтолқынмен бірге бір төбенің басында қалып, ойлаған ойын іске асырмақ болды. Ел кетіп, екеуі ғана қалғанда Айтолқын қыз көздері қылмыңдап, жүзі күлімдеп сала берді. Ол да неше күннен бері Едігенің өзіне қайта-қайта көз салып, істің орайын таба алмай келе жатқанын білетін. Ол әр қараған сайын мұның да жүзі бал-бұл жайнап, қу іші қылп ете түсетін. Себебі, екі беті еменнің безіндей, бойлы-сойлы, шымыр жігіт оған шынымен ұнайтын. Шіркін, қарағайдай қапсағай құшағына бір алса, мытылап, ес-ақылымнан адастырып, әуейі көңілімді бір басса деп келе жатқан-ды. Енді оның да ойындағысы болды. Едіге аналар кете бере мұны аршаның арасына алып ұрып, емін-еркін аймалап мауқын басты. Мауқын басып, ентігін алып жатыр еді, Айтолқын баж етіп, басын жерден жұлып алды.

	Едіге қараса, бір сұр кесіртке оның жалаңаш санынан асып түсіп жер сызып жортып барады екен. Едіге жалма-жан қамшысын сілтеп қалып, төрт аяғы көктен келген кесірткені құйрығынан ұстап тұрып, аузына сала салды. Айтолқын жақтырмай, көңілі лоқсып теріс қарады. Едіге:

	– Қорықпа, мұндайда қандай несібе болса да құр бекер жіберуге болмайды. Бұл да болса жаратқанның бергені, – деп аспанға қарап әулекілене күлді. Сосын Айтолқынның қара торы жалаңаш тәнін бауырына басып, оның қара маржандай мөлдіреген ойлы көзіне төне, бетін-бетіне жақындатып:

	– Сені өзім қатын ғып аламын. Маған ти. Байырқудың елін, жерін қалай қиып кетіп барасың? – деді.

	– Менде не амал бар? Мынаның етегінен ұста деді. Ұстадым. Төркініңе бар деді. Бардым. Жол ортадан сен кез болдың. Ендігі тағдырым кімнің қолында екенін қайдан білейін, – деді Айтолқын.

	– Ендігі тағдырың менің қолымда. Мен сені бала кезімнен білемін. Қылығыңа, қара торы тәніңе, жылтың қаққан көзіңе құштармын. Сені мына Чжан дегенге беріп қоймаймын, – деді.

	– Онда жарадың. Жігіт екеніңді көрейін, сол уәдеңді орындашы! – деді.

	– Орындаймын!

	Едіге Айтолқынға құмартып, оны тағы еркіне алды.

	Олар осылайша бірнеше мәрте қауышқан соң бір-біріне жіпсіз байланып қалды. Қимастығы олардың көзінен шығып тұрды.

	Мұның бәрін бірден аңғарған Чжан Хань көрсе де көрмеске салып, түк білмегенсіп жүре берді. Едігенің қанжығасына мықтап байланған адамның басын қайтсем қолға түсіремін деп, соның әдісін ойлаумен болды.

	Бір күні Едіге бұларды тағы да аң аулап келуге жұмсады. Олар қағанның қасынан кеткен соң әдеттегідей бір-біріне ермей бытырап кететін. Чжан Хань да бұл жолы басқалардан ерте бөлініп, ел көзінен тасаланып қалды. Сосын атының тілін буып, ақырын баспалап қайтып келді. Атын алыстау жерге қалдырып, өзі бұта-қарағанды далдалап Едіге мен Айтолқынның қалған жеріне келді. Келсе, ана екеуі әлдеқашан ықлат майданына кірісіп кеткен екен. Бұл кезде бақандасаң да айырылысатын түрі жоқ-ты.

	Сол сәтті пайдаланған Чжан Хань дереу ердің артқы жағында байлаулы жатқан басты қанжығадан қиып алды да сусылдақ құмның үстімен бүкшеңдей жүгіріп, қаңтарулы тұрған атына келді. Сәл ентігін басып артына қарап еді, ешкім көрінбеді. Жалма-жан атына мініп, басқалардың көзіне түсіп қалмайын деп сақсына, шиырлай жортып, қас қарая бас-аяғы белгісіз мидай тақыр далаға шығып кетті.

	Сол жүргеннен мол жүріп, таң ата қараса, ізіне түскен ешкім көрінбеді. Жүрегі орнына түсіп, алдыңғы қанжығадағы бұлқыншағын алып, таңдайын жібітіп, бетіне су салды. Сәл сергіп:

	– А, жаратқан ием, жолымды оңдай көр! – деп шоқытып кете барды.





БІЛГЕ ҚАҒАН ТАҚҚА ОТЫРДЫ




	Қапаған қағанның бүкіл байырқу елін бағындырып, өзінің қапыда мерт болғаны дүйім түркі жұртының қабырғасын қайыстырды.

	Орхоннан Он оққа, Алтайдың күнбетіндегі таған ордаға дейін түгел қара жамылып қалды. Кіші қаған Инелі «Жыл айналмай жатып, екі бірдей ет жақынымнан – туған ағамнан және әкемнен айырылдым. Екеуінің де түбіне Табғаш қаған жетті. Екеуінің де басы Табғаш қағанның дәргейіне кетті. Бұдан өткен қайғы-қасірет болмас. Бүйте берсе, олар бәріміздің түбімізге жетер түрі бар, қайтпек керек?» – деп өзі қаралы жұрттың көңіліне одан арман қаяу салды.

	Аттар кермеде қаңтарылып, үлкен ақ орданың түндігі түрілмей қалды. Қағанның ұшқыр тазылары құйрығын бұтына қысып қыңсыласа, бүркіті тұғырында қомданып мөлтеңдеді. Арғымақ азбан көгі кермеде жер тарпып, дүр-дүр кісінеп иесін іздеді. Ит ұлып, жерошақ оты шашылып, өрістен қайтқан сиырлары жер иіскелеп, азан-қазан болды.

	Инел ұдайы неше күн қабағын тарс түйіп, ешкіммен сөйлеспей қойды. Ел күйзеліп, алдағы күнінің не боларын білмей, айла-амалы құрып, айран-асыр күй кешті.

	Ел ағалары Тоныкөк, Баға Тәңіркен шад, Меңүтай шора – бәрі не істерін білмей іштен тынды. Ел орнында, жер орнында, түркі бұдұнның төрт құбыласы бүтін, төрт түлігі түгел, жасағы сай тұрғанда әзір-бүгін жау алатын түрі жоқ-ты. Десе де, халық болып, ел ағалары болып, тақ мұрагері туралы әділ шешім шығарар кез келген-ді.

	Олар ойланып-толғанып бір шешімге келіп болғанша, түрікше ұлу жылы күзде Қапағанның ұлы, кіші қаған Инел өзін қаған жариялап, Өтүкенде таққа отырды. Сарайдағы бұйрықтар, еркіндер, шадтар, ел білгілері ары салмақтап, бері салмақтап көріп, ақыры Инелдің қаған болғанына қарсылық білдірмеді. Сөйтіп, кезінде Құтлық Елтеріс қаған ауырып қайтыс болғанда Қапаған қағанның оның артында қалған екі кішкентай ұлы Күлтегін мен Бөрі-оғланды бауырына басып тұрып, дүйім жұртқа айтқан уәдесі жайында қалды.

	– Ағам қаған тірі болса бүйтпес еді, – деді Күлтегін басын шайқап.

	– Бәрі де оның көзі жоқтығынан болды, – деді Бөрі-оғлан да ауыр күрсініп.

	– Көз көрген десең, Білге Тоныкөк, Меңүтай шоралар да бар емес пе? Олар қайда қарап отыр? – деді Күлтегін ашуға басып, өзін тоқтата алмай.

	– Қойыңдар, қойыңдар, ұлдарым, маңдайға жазғаны осы болар. Барға қанағат қылыңдар, – деп аналары Ел-білге қатун шашын жайып зарлады. Балаларының бір сұмдықты бастағалы тұрғанын білді.

	– Жоқ, анашым, несіне алаңдайсың! Біз жөнсіз іске бармаймыз. Ала жіп аттамаймыз. Егер бірер іске бел шешсек, ата-бабаның жолымен, жосынымен іс қыламыз, – деді Күлтегін. Ана көңілі күпті еді. Сәл ойланып отырып, ойын ары қарай өрбітті.

	– Сонда да қатты қайырымға бармаңдар. Егер олай етсеңдер, ел екі жар болады. Береке шайқалады. Құтлық пен Қапағанның ұрпағы өмір бойы кек қуып кетеді.

	– Айтқаның жөн, анашым. Бір кезде жас болдық, жабы болдық. Әкеміз өлгенде қанат-құйрығы жетілмеген жетімек едік. Ағам қаған ел билігін қолына алды. Аға мұратына адал болды. Елін елсіретпеді, қағандығын қағансыратпады. Түркі-есір елін ата-бабам төріндей қайта құрды. Ағам қағанның қасында жүріп, оның соғыстарына қатысып, қолын бастай жүріп, онымен мұраттас, ниеттес болдық. Бәріміздің арманымыз мәңгілік ел құру еді. Бірақ, ол елін желеп-жебей жүріп, бір биіктен бір биікке жеткізіп келе жатып, қапыда мерт болды. Әкесінің өлгені жақсы болып Инел аяқ астынан билікті қымқырып алды. Ол дарынсыз, жігерсіз. Бірде-бір мәрте қол бастап көрген емес. Ондай адам Табғаш қағанға оңай беріледі. Айтқан ақылды да алмайды, өз ақылымен елді билей де алмайды. Ендеше, марқұм әкем және ағам қағандар басын қатерге тігіп жүріп құрған, жоқтан бар еткен елімізді бір ақымаққа билетіп қойып қарап отырмақпыз ба? – деді Бөрі-оғлан анасының алдына шарт жүгініп. Ол жүгінгенде Күлтегін де жүгінді.

	– Анашым, бұл бәрін айтты ғой. Енді не дейсің? Біз енді Инел билікті берсе-қолынан, бермесе-жолынан аламыз.

	Соған мақұл де, анашым! – деп екеуі қиылып отырып алды.

	– Апатай, бер батанды. Бұлар айтқан бетінен қайтпайды. Тым болмаса көңілдері жай тапсын! –деді Бүбі бегім. Бүбі бегім Білге Тоныкөктің қызы еді. Кішкентайынан Бөрі-оғлан, Күлтегіндермен бірге өскендіктен, әкесі оны Бөрі-оғланға атастырған болатын. Бірақ бала кезінен Тоңа мен Инелден көрген қорлығы да аз емес-ті. Тоңа мен Инел әкелерінің Тоныкөк пен Бөрі-оғланға жантартып, ол екеуін жанынан тастамайтынына наразы еді. Әкеміз түбінде тақты осыған бере ме деп қауіптеніп жүретін. Сол қысастықпен қит етсе, Күлтегін мен Бөрі-оғланға, одан қалса Бүбі-бегіге тиісетін. Сол себепті, Бүбі-бегім де Инелдің таққа отырғанына қуана қоймады. Аналарының алдында бұл екеуін қолдап батасын сұрағаны да содан еді.

	Сол сәтте аналары Ел-білге қатун амалсыздан қолын көкке жайып батасын берді.

	– Барыңдар, балам, әйтеуір бел буған екенсіңдер, бет алдарыңнан қақпайын. Бірақ ойға алған істеріңді ұқсатып істеңдер, болмай жатып бордай тозсаңдар, жанбай жатып сөнсеңдер, аналарың кешпейді.

	– Анажан, алаңдама! Бүбіжан, сен де сен! – деп Бөрі оғлан басын иді. Күлтегін қылышын қынамдай ұстап, ол да иілді. Сөйтті де екеуі сатұр-сұтыр қамданып, сарайдан шығып кетті.

	– А, жасаған ием, жар бол. Бөрі текті, арлан жүректі ата-бабалары – желеп-жебей гөр! – деп Ел-білге қатун мен Бүбү-бегім ордадан жүгіре шығып арттарынан қарап-қарап қалысты.

	Ханғай етегіндегі қағанның жазғы ордасы айналасындағының бәрінен еңселі еді. Ол анадайда үлкен күреннің бір шетінде, жағалай қонған өз еб-тұрағы бар әйдік ақ шаңқан үй еді. Инел күндізгі тұрғауылдарын бекем қойып, жайбарақат жатқан-ды.

	Күлтегін мен Бөрі-оғлан Күллі-чор бастап артынан ерген өңшең жанпида жасағын сайлап қойған екен. Екеуі бірдей «әу!» – дегенде бұл шетінен ол шетіне көз жетпейтін қалың киіз үйде бірден, екіден байырқалап, істің артын бағып отырған қалың қол бір демде лап етіп атқа қонды. Бәрі әйдік ақ орданы бетке алып жөңкіліп жетіп келгенде Инел сасқалақтап қалды. Осының алдында ғана Күлтегін мен Бөрі-оғланға қастандық жасауға жіберген адамдары түк бітірмеген болып шықты. Күлтегіндерді көргенде айбатын сыртына салып, сазбеттеніп, кезере қалды.

	– Сендерге не болған, айдың, күннің аманында бұл не шабыс? Не қызылжінік? – деді түк түсінбегенсіп.

	– Жінік болатыны, ел-жұртың сені тақтан түссін деп жатыр. Қайтесің, түсесің бе, жоқ әлде түспей қасарысқың келе ме? – деді Күлтегін ат үстінен бұйыра сөйлеп.

	– Мен қағанмын. Қапағанның ұлымын. Ал, сендердің қағанға, Қапағанның ұлына қатты сөйлеуге қай дәттерің барады? – деді Инел жан-жағына қарап алып, мысқылдай күліп.

	– Қапаған сенің әкең болса, Елтеріс Құтлық қағанның артынан ерген інісі болатын. Күндердің күнінде ағасының жастай жетім қалған ұлдарын желеп-жебеп, олар ержеткенде қағандық орынды олардың өзіне қайтарып беретіндігін уәде еткен оның өзі болатын. Бірақ, арманына жете алмай кетті. Сен мұны біле тұра, білмеске салма. Сен білмесең, ел білер. Бүгін сол көне есепті жасайтын кез келді, – деді Күлтегін.

	– Сен қайдағы көне есепті айтып тұрсың. Ол болса да менің әкемнің таққа отыруымен біткен жоқ па?

	– Біткен жоқ. Тарих қашан да кері айналып, өткенге оралып отырады. Бүгін сол орны ауысқан адамдарды өз орнына қоятын кез келді.

	– Тантыма, өйтсең көресің!

	– Не көрсетесің сен? Қарашы, айнала тұрғанның бәрі – менің адамдарым, өз халқым. Олар менің әке тағын қайтарып алып, қаған болғанымды қалайды.

	– Шатыған! Мынаны ұстап, байлаңдар! – деді Инел бөкеуілдеріне.

	Олар тұра жүгіргенде Күлтегін:

	– Шабыңдар! – деп қылышын сермеп қалды.

	Сол-ақ екен, Күлтегіннің батырлары қылыштарын сайлап:

	– Аруақ! Аруақ! – деп лап қойды.

	Инелдің ебтегі сарбаздары да қылыштарын құлаштай суырып, орданы екі-үш қабаттан қоршай тұрып, бастарын бәске тігіп шайқасты. Бір кезде Күлтегін аттан түсе екі қолындағы ақ алмасын жасындай жарқылдатып, жолындағының бәрін жайпап, қанын судай шашып, еңсесі биік ақ орданың есігін айқара ашып кіріп келді.

	– Ұстаңдар бәрін, кесіңдер басын! – деді Инел мен оның бала-шағасын, жақтастарын найзаның ұшымен нұсқап тұрып, – тұқымын тұздай құртыңдар!

	Сол жерде Тоныкөк абыз, Меңүтай шора, Баға Тәңіркен шад – бәрі тұр еді. Тоныкөк алға таман беттеп, екі қолын көтеріп тұрып:

	– Араша! Араша! – деп айғай салды. Күлтегін оған да қараған жоқ. Тоныкөкті жеңінен тартып арт жағына алды да, кіші әкесі Баға Тәңіркен шадқа:

	– Қай жағына шығасың? – деп айғай салды. Жеме-жемде ол да лып етіп Күлтегін жаққа шықты. Ол шыққанда Меңүтай шора да шықты. Сол кезде Күлтегін:

	– Жетер енді, қалғанын қидым! – деп қолын бір-ақ сілтеді. Онысы қалғанын тірі қалдырмаңдар дегені еді. Сайыпқыран сарбаздары табанда Инел қаған ішінде бір тобының мойнын бұрап, жұлынын үзіп өлтірді.

	Арада үш күн өтті. Күлтегін Ордалы елді түн қотара көтеріп, жұрт жаңалап қонды. Көне жұртты арулап, Инел қағанның сүйегін ата-бабадан қалған көне қорымға қойдырды. Ап-сап басылып, ел көңілі сабасына түскеннен кейін, күллі күренімен, еб-тұрағымен келіп қонған ұлан-асыр сары жонның төсінде алыс-жақынды жиып, атты аламанын қатар-қатар сап түзетіп, жиырма төрт тайпаның ақсақалдары мен ағамандарын қасына алып, үлкен, сала құлаш ақ алмасты күнмен шағылыстыра маңдайына басып тұрып, айбынды асқақ дауысымен жүміле жұртқа жар салып бүй деді:

	– Ал, халқым, қормал жұртым. Ер жігіт екіленбейді. Қолымен істегенін мойнымен көтереді. Ол үшін бекінбей, бел шешпей іс бітпейді. Обал-сауабы болса өз мойнымда. Жеме-жемде қарайған халқым, жұртым деп нар тәуекел деп іс қылдым. Сөйтіп, әкем қаған, ағам қаған ісін-күшін беріп, қызыл қанын ағызып, қара терін тамызып жүріп құрған елімізді, Түркі-есір жерін, оның алтын тағын қорғап қалдық. Бүйтпесек, біз қайтадан Табғаш қағанға құл болатын едік. Түркі халқы елдік құрып отырған елінен, қағандық құрып отырған төрінен айырылатын еді. Мұндайлар – өз халқын, жерін былай қойып, өз басын қорғай алмайтындар, халқының көңіліне қаяу салғыш, рухсыз, әлжуаз, қорқақтар. Олар басына күн туғанда тек Табғаш қағанды барып пана тұтар еді. Мұндайлар бұрын болған, әлі де бола бермек. Олар – өмір бойы біз, түркі-есір халқының соры. Олардан сақ болыңдар, жұртым! – деді.

	Тоныкөк үнсіз еді. Ол күні кешеге дейін Инел қағанның қасында болып, енді аяқ астынан Күлтегіннің сөзін сөйлеп кетуді әбес көрді. Есесіне, Баға Тәңіркен шад алға шығып, үн-түнсіз тұрған жұртқа:

	– Ау, жарандар! Бұған таң қалатын, үрейленетін дәнеңе жоқ. Ол – Көк Тәңірінің бұйрығы. Егер біз Түркі төрін, елін жасақтап, игі етіп тұрып бұрынғы ата-бабаларымыздың қателігін қайталап, Табғаш қағанның атағынан қорқып, айбатынан именсек, олардың ығына жүгірсек, онда Көк Тәңірдің қарғысына қаламыз. Бүгінде Табғаш елінің тағына жігерлі де, жас патша келді. Олар етек-жеңін жинап, қайтсек Түркі қағанатын дегенімізге көндіреміз деп отыр. Сол үшін бізді қылышымен жасқап, қулығымен арбауда. Әйтпесе, Тоңа тегін мен Қапағанды жер жұтып кетті ме? Солай екен деп Табғаштан қорқамыз ба? Өйтсек, бізді түйе үстінен ит қапқаны емес пе? Біз Білге Тоныкөк екеуіміз Инелдің қасында жүргеніміз болмаса, оның билігі мен пікіріне тәнті болған емеспіз. Шыны керек, қантөгіс болмаса екен деп тіледік. Қапаған қағанның аруағын сыйладық. Келелі кезде кесімді сөз айта алмадық. Бірақ, Инелді біз мың жерден қорғаштап, Күлтегін оны өлімге қимаса да, бәрібір Қапаған қағанның аруағы кешпес еді. Соны түсініңдер, жұртым. Жұрт екіге жарылып, түркі бұдұны қайтадан телім-телім болмасын десеңдер, ту түбінде тұрыңдар. Ұлы Елтеріс Құтлық қағаннан қалған тұяқ Күлтегін мен Бөрі-оғланның бірін қаған сайлап, соның билігіне бірігіңдер. Даңқты бабаларым – Бумын, Істеми, Тоң Ябғу, Ышбара Қара, Ілік қағандардың жолымен жүріп, жат пен жақынды, дос пен дұшпанды айыра біліңдер, – деді.

	Жиылған жұрт енді Білге Тоныкөк не дер екен деп соған қарай толқыды. Тоныкөк үндемеді. Үндемей тұрып, бір кезде Күлтегін сөйле деп қолқалаған соң, өзінің кәдімгі салмақты, тым сабырлы қалпымен:

	– Жарандар, марқұм Елтеріс Құтлық қаған Түркі қағанатын қайта құрып, Шұғай құзын еркін жайлағаннан қазірге дейін Табғаш елінде бес рет сарай төңкерісі болып, бес рет қан төгілген екен. Біз ондайдан сау келе жатыр едік. Бетін аулақ қылсын, болмай-ақ қойсын деп едік. Бірақ, болар іс болды. Болғанда да әділетіне болды. Мен, Білге Тоныкөк, Ашына әулетіне чықан-жиен жұртпын. Сондықтан әулеттің мұрагерлік ісіне араласқым жоқ еді. Табғаш қағанның сарай уәзірлері секілді дәл осы істе алдыға түсіп көсілгім келмеп еді. Бәрі де ақылмен шешілер деп едім. Бәлкім, шолақ ойлаған шығармын. Сүрінбейтін тұяқ, жаңылмайтын жақ жоқ деген. Мен де пендемін. Сол пендешілігіме салып, жаза басқан жерім болса кешір жұртым! – деді.

	Күлтегін шаш-сақалы аппақ қудай Білге-абызды құшақтап, бауырына басты. Бөрі-оғлан да жетіп келіп құшақтады. Қайын атасын жақсы көруші еді. Екеуі де көзіне жас алып, бір сәт не айтарын білмей толқып тұрды.

	Замана ыңғылы солай-ды. Тақ пен тәж, халық, ел тағдырының безбені, тай-таласы қатал-ды. Сәл босаңсыса, жіпси қалса, жігі ажырап, күл-талқаны шығар еді. Сол үшін кейде мұздай көк аяз, шытынаған қатал пейіл керек-ті. Дала халқы соған тоқтайтын. Олар ешкімге бүйрегін бұрмайтын, бауыры суық әділ таразы еді. Елтеріс Құтлық, Қапаған – бәрі солай еді. Соғыс олжасын халықтың өзіне бөліп беретін. Олжа әкелген қандай қуаныш десеңші! Ұлан-ғайыр даланың түп шетінде жатып, шалғайдан – күні жылы, жері шуақты, халқы өнерлі қияндардан, тіпті, қиырына көз жетпейтін көгілдір теңіздердің жағасынан олжа әкелу қандай ғанибет. Алтын, күміс, лағыл тас, меруерт-маржан, ақық тас, түрлі қуратылған жел-жеміс, торғын-торқа, сәнді ыдыс-аяқтар, киім-кешектер кімнің көзінің жауын алмасын! Солар-дың бәрін әкелген жорықшылар кім қанша жау түсіріп қайт-қанына қарай олжаға кенелетін. Қоржындарынан қанша қураған құлақ шықса, сонша олжаға ие болатын. Әр түтін, әр шаңырақ отағасы, не сол үйден бір еркек жорықтан оралған күні маздап жанған от басында алқа-қотан отырып, акелген соғыс олжасын жайып салып, мәре-сәре болып жататын. Азаматы сол жорықта мерт болған шаңыраққа ең үлкен сый-сыбаға қағанның, не қол бастаған сардардың қолынан берілетін. Құтлық Елтеріс және Қапаған қағандардың кезінде де осылай болды.

	Күлтегін жиналған жұртқа ата-бабалар мұратын одан ары жалғап, мәңгілік ел құру үшін жан-тәнін аямайтынын, бір түріктің сорлап, адасқан қойдай маңырап жүргенін көргісі келмейтінін, әр баланың тамағы тоқ, қайғысы жоқ, киімі бүтін болғанын қалайтынын, Түркі-есір жерінде қағанаттың мал-басы қабындап өсіп, елін де, жауын да бейбіт етіп, тізеліні жүгіндіріп, басы барды идіріп, қой үстіне бозторғай ұялаған заман орнатқысы келетіндігін айтты. Сөйтті де:

	– Ағам, Бөрі-оғлан қаған болсын, мен оның қолын бастайын, – деді.

	Бөрі-оғлан қатты толқып:

	– Сен өзің бол, мен қол бастайын, – деді. Күлтегін:

	Қаған ордада отыруы керек. Мен отыра алмаймын. Екіншіден, жол сенікі. Сен қаған болып, мені көздеген жағыңа жұмсап қойып отырсаң, жарасып тұрар. Мен қаған болып, сені жұмсап отырсам, оның қай жері жарасып тұрмақ?! – деді. Сөйтіп Түркі қағанының алтын тәжі мен оқалы тонын алдырып, Бөрі-оғланды киіндіріп, белін жеті салпыншақты алтындалған кемер белдікпен буды.

	Сол сәтте сайлы сарбаздары айыл-тұрман әбзелдері сап алтыннан қақталған Қапағанның есік пен төрдей, жоталы көк қасқа атын көлденең тартып:

	– Мархабат! – деді.

	Қаған атқа мінді. Күлтегін, ол да өзіне тартылған жоталы ақбоз атқа мініп, қағанмен қатарласа жүріп:

	– Білге қаған! Білге қаған! – деп ұрандады. Жиылған жұрт та:

	– Білге қаған! Білге қаған! – деп дала төсін дүбірге бөледі. Осылайша Бөрі-оғлан Түркі тағына қаған отырып, Күлтегін оның бас сардары болды. Бөрі-оғланның аты осыдан бастап Білге қаған деп аталып, тарихқа солай қатталды. Түркілер Өтүкеннен Інжу дарияға, одан ары Темір-қапыққа дейін бір тудың астына бірікті. Екі арасында түркеш халқы тағы бүлінді. Оны бүлдірген Табғаш қаған еді.

	Табғаш қаған Қапаған мен оның ұлы Тоңаның басын Чань-Аньға алдырғаннан кейін екеуін бірдей қосақтап, Чань-Аньнің шетелдіктер көп жүретін Дүнши базарының қақпасына іліп қойды. Екеуінің басын ордаға жеткізген Го сардар мен Чжан Ханьға және Чжан Ханьді жол ортадан тауып, Құлынбер даласынан бірге қайтқан Суэ На сардарға шен беріп, шекпен жауып, үлкен мансап беріп, өз қасына қалдырды.





КӨГМЕН АСУЫ




	Қарабалықтағы Қаған ордасы. Ордада бас сардар Күлтегін, Тоныкөк бойла баға-тарқан, орда бұйрығы Сабұқ Көлеркін, тамғашы Тамған тархан, үлкен дегдар Ашиде Елтабір, Баға Тәңіркен шад, Меңүтай-шора бастаған бір топ бектер мен шадтар, еркіндер, ұласқан бұйрықтар отыр еді. Олар бәрі бірігіп қайтадан бас көтерген Түркеш қағаны Сүліктің жайын сөз етуде.

	– Сүлік түркешке қаған болды. Ел-жұртын бөлектеп, Табғаш қағанға елші салып, оң қол қаһарлы тосқауыл тайсанғұн, Түркеш тұтығы деген мансап алыпты. Табғаш қаған оған нөкер сардар Ван Хуэй дегенді мойшақпен жіберіп, тағы да оқалы тон, зер белбеу, жеті салпыншақты күміс кісе тарту етіпті. Соған қарағанда араларынан қыл өтпестей болған секілді, – деді Баға Тәңіркен бар жайды қысқа қайырып.

	– Өжелі мен ұлдарынан енді құтылдық па дегенде бұл қайдан шыққан Сүлік тағы? – деді Білге қаған алтындалған аса таяғын таяна отырып.

	– Бұл – түркештің қара әулетінен. Ал, Өжелі – сары әулетінен. Түркештер Істеми қағанның кезінен қара түркеш, сары түркеш деп екіге бөлінеді. Қара мен сарылар отаспай келе жатқанына да біраз жылдың жүзі болды. Енді Сүлік солардың бәрінің басын қосқан сыңайлы, – деді Күлтегін.

	– Ендеше, бұған сәл қарауға болмайды. Оның үстіне, Табғаш қаған араласуын қоймаса, алда тағы талай қанкешу тұр деген сөз, – деді қаған.

	– Қаған ием, осының бәрі Қапаған қағанның қазасына тура келіп тұр. Табғаштар осы орайда қамданып, біздің ту сыртымыздан қол салмақ болған сыңайлы.

	– Жөн сөз. Енді ширамасақ болмас. Естеріңді жиыңдар!

	– Естуімізше, біз қара жамылып жатқанда Табғаш қағанның жансыздары айналамыздың бәрін ұры иттей тіміскілеп шыққан көрінеді. Мен білсем, батыста түркеш, арада қарлық, одан бері басмыл, іргедегі аздар, Енесайда қырғыздар, теріскейде Тоғыз-оғыз бен жер-байырқу, шығыста қай, Қытан – бәрі солардың тіліне еріп отыр. Олар жай жатқан жоқ. Бір күні бірдеңе бастайды.

	– Жер-байырқу жазасын тартады әлі. Олар осы кезге дейін тұтас ұлысымен Табғаш қағанның шегіне көшіп кеткен шығар.

	– Бәрібір қашып құтылмайды. Олардың ағамандары, қолбасылары не істеп жатқандары бізге айдан анық. Меніңше, байырқудан кек алатын кез қашпайды. Олардың елі-жұрты қазір қорқыныш үстінде. Аттан ер, түйеден қом алмай, ішкен-жегені бойына қонбай елеңдеп отыр.

	– Олардың бәрін баспалап, байқап келетін жансыздар жіберейік.

	Орда талқысы осылай өрбіп, бірталайға жалғасты. Отырған игі-жақсылар, қолбасылар сөз соңында Түркеш, Қарлық, Аз, Қырғыз, Басмыл, Байырқу, Қай, Қытан елдеріне, теріскейдегі Тоғыз-оғызға көріпкел-жансыздар жіберуге тоқтады. Жансыздар күні-түні демей қамданып, күннің сәтіне жан-жаққа аттанып кетті.

	Баға Тәңіркен шад Алтай тауын асып, өртеңдерден ат ауыстырып мініп, күні-түні жортып, Жетібашқа жетті. Ол жерде Түркештер мен он оқтар күнде шеп құрып, күнде соғысып береке-бітім болмай тұр екен. Артқы Тардұш бегі Күллі-чор сонда еді. Баға Тәңіркен шад пен Күллі-чор ақылдасып:

	– Бұлардың беті жаман. Түркештерді табғаштар оң мен солына түрткілеп отыр. Түбі қатер осылардан болар! – десті.

	– Біз бар күшімізді салып Сұябты, Таразды, Шашты қорғайық. Інжу дарияға дейінгі жерге жаттың табанын тигізбейік. Он иеліктегі он оқ бұдұнды уысымыздан шығармайық, сөйтсек, Күлтегін мен Білге қаған Түліс Түрікті шайқалтпай, Табғаш қағанның бетіне тосқауыл болып тұрары кәміл, – деді Баға Тәңіркен шад.

	– Сүліктің тебіні қиын, мұнда тибет те, табғаш та сұғынып кіріп алған. Го сардардың Бес-балықта Тоңа тегінді өлтіргені, Қапағанның қапыда мерт болғаны бұларға да, табғаштарға да дес берген секілді. Кеше ғана бағын жұрт бүгін қайта бас көтеріп, ырық бермей барады, – деді Күллі-чор.

	– Жағдай шынымен қиын еді. Түркі халқы мен оның жеріне жан-жақтан қауіп төнді. Арабтар Амударияға дейін ғазат жасаса, Тибеттер Қотан мен Қашқарды, Жәркенді, Ақсуды, Идіқұтты алып, теріскейге тебітіп тұрды. Табғаштар Бесбалықта бекініп, басмылдар мен түркештерді, қарлықтарды өз жағына тартуда еді. Әсіресе, Қапаған қаған өлісімен Табғаштар Тәңіртаудың күнгейі мен теріскейіне мықтап орнығып, Боғда мен Ерен-қабырғаны, Жетісу мен Іле, Шу, Талас, одан ары Шаш өлкесіне дейін ертерек басып қалуды ойлады. Осынау аламан-тасыр айқаста, жау жағадан, бөрі етектен алған күндерде, ер басына күн туып, ат ауыздықпен су ішкен заманда, елге ел, етекке жең қосылмай тұрған қиын-қыстау сәттерде түркі елін, төрін қалай сақтап қалуға болар еді? Күллі-чор мен Баға Тәңіркен шад Жетісуда ширықса, Күлтегін мен Білге қаған қауіп қайдан келер, келе қалса ордада бар отыз түмен қолды қай жаққа жұмсаймыз? – деп, елеңдеп шартарапТаң хабар күтумен болды.

	Бір кезде хабаршылары көріпкел-жансыздары Бөклі шөлінен, Қара Нарынның қабағынан, Құлан тау мен Аталай қырынан, Құлынбер сауырынан, Жетібаш пен Арқастан, Алтайдың күн бетінен, Саян қабырғасынан, Ақтермел асуынан, Жер-Байырқудан, Қай мен Қытаннан ат сабылтып келіп жатты, келіп жатты. Бәрінің айтары біреу: Табғаш қаған шығыста Қай мен Қытанға, батыста Түркеш қағанына, Теріскейде Қырғыз бен Азға, Жер-Байырқуға кісі салып, олар да Табғаш қағанға адам жіберіп, бәрі бірігіп, жан-жақтан ұтылап, Түркі қағанатын Өтүкен тауында, Орхон суының бойында ордасымен қоса жойып, тып-типыл етпек екен.

	Мұны естіп, Күлтегін, Білге қаған екеуі түнде ұйықтамады, күндіз отырмады. Араларына Білге Тоныкөкті алып, толғауы тоқсан ойлардың түйінін таратты.

	– Естідік, Түркеш қағаны Бес-балықта басмылдармен бірігіп, бізге қарсы қол бастамақ көрінеді, – деді Білге қаған Тоныкөкке «бұл жайдан хабарыңыз бар ма?» – дегендей сұраулы көзбен.

	Тоныкөк:

	– Иә, бұл соғыстың болмай қоймайтыны бұрыннан да белгілі. Өйткені, түркештер мықтап тойтарылған жоқ. Оларды жеріне жеткізе жаныштап, әптігін баспай кеуде көтергенін қоймайды, – деді.

	Білге қаған тағы да:

	– Енді ғана естідік. Тоңа-тегіннің басы алынғанда, табғаштар өздерімен бірге айдап әкеткен он мың түтін бұқара Арсылан, Едіз Сетейлердің бастауында Сарыөзеннің түстігіне көшіп барудан бас тартып, Шұғай құзына бекініп, қатты шайқасқан көрінеді. Ақырында оларға тап берген Табғаш қолы ойсырай жеңіліп, ағамандары тұтқынға түсіпті. Сол беті, олар Табғаш қағанның жеріне тұрмай, Бөклі шөлін төтелей жүріп, бері көшіп келе жатыр дейді, – деп, «мына қызықты қараңдар!» – дегендей, шаттанып екеуіне жалтақ-жалтақ қарады.

	Оны естіп Тоныкөк бір жасап қалды.

	– Тәңірім сәтін салған екен! Енді тоқтамай үдере берсе болғаны, – деп қозғалақтап кетті.

	Күлтегін ой үстінде отыр. Бір кезде ол Тоныкөктен:

	– Қай мен Қытан батыстағы басмылдармен бірігіп, бізге қарсы қол бастауы мүмкін бе? – деді.

	Тоныкөк сәл-пәл ойланып барып, қабағын көтере сөйлеп бүй деді:

	– Басмылдар қазір Бес-балықты мекендейді. Олар шығыстағы Қай мен Қытаннан әлдеқайда оқшау жатыр. Олар бір-бірімен табысу үшін тек Бөклі шөлін көлденеңнен кесіп өтуі керек. Ол үшін қанша күш-қуат керек екенін білесің бе? Ендеше, олардың ғайыпТаң күш біріктіре қалуы екіталай. Біріге қалды дегенде де олар арып-ашып мұнда зорға жетеді. Ол кезде біздің қосындарымыз дем тартып дайын тұрады. Бір соққыдан қалдырмай олардың тас-талқанын шығарамыз. Табғаш қолы бұл маңға өзі де жете алмайды. Жеткен күнде де біз солтүстікке қарай шегініп, оларға жер сипатып кетеміз. Оларды артымызға салып сансыратып, әбден ұрымтал тұсқа келгенде соққылаймыз. Табғаштар тек алыстан орағытып кетпесе болғаны, – деді.

	– Мұндайда хабаршы, көріпкелдерімізді көбейтпесек болмайды. Бірі келгенде бірі аттанып, едел-жедел жан-жақтан хабар әкеліп тұратын болсын, – деді Күлтегін.

	– Өте дұрыс. Оларға естігенін естігендей, көргенін көргендей нақпа-нақ жеткізуді қадағалап айтыңдар. Өтірік, піспеген, шалағай хабар әкелмесін. Егер екіұшты, шалағай хабар әкелгендер болса, жазалансын. Нақ, сенімді хабар әкелгендер болса, марапатталсын. Оларға осыны шегелеп айтыңдар, – деді Тоныкөк.

	Хабаршылардың бірі келіп, бірі аттанып жатты. Тоныкөк, орда бұйрығы Сабұқ Көл-еркін, тамғашы Тамған тархан, бітікші Иоллық-тегіндерді қасына алып, жан-жақтан жеткен хабарларды сараптап, қағанға, бас сардарға жеткізіп отырды. Бір күні Қырғыз Күшлік қаған жақтан хабар келді. Қырғыз Күшлік қаған, Түркеш Сүлік қаған, Табғаш Таң Суанзоң үшеуі үш жақтан Түрік қағанына қарсы аттанбақ болғаны рас екен. Қар көбесі сөгіле, ерте көктемде үшеуі үш жақтан келіп басайық, бізге тоғыз-оғыз, байырқу, қай, Қытан түгел қосылады депті. Тоғыз-оғыздар да табғаштарға Құғсанғұнды, қытандарға Тоңра-сем дегенді жібергені мәлім болды.

	– Енді қарап отыруға болмайды. Оларды қыстың көзі қырауда, қатты аяз, қасат қардың кезінде жеке-жеке басайық. Әйтпесе көктемге қалсақ, олар біздің өзімізді құртады, – деді Күлтегін.

	– Ендеше, алдымен кімге тиісеміз? – деді қаған, – Қырғызға ма? Түркештерге ме?

	– Түркештерді Тоңа-тегін мен Күллі-чор Күңіт қамалына қамауда. Олар қазірше бір-бірімен әуре. Бірақ көктемге дейін түркештерге Табғаш не Тибет қолы көмекке келуі мүмкін. Сондықтан біз алдымен Қырғызға тиіп, сосын түркештермен соғысамыз. Ол үшін түркештерді Күңіт қамалынан алдап шығаруымыз керек. Тоңа-тегін мен Күллі-чор қолын бастап Сұябқа кетсе, бұлар бері шығуы мүмкін, – деді Тоныкөк.

	– Бәрекелді!

	Оның бұл ойы Күлтегінге қабағат ұнады.

	– Ендеше, қардың қалыңына, күннің суығына қарамай Қырғызға тартайық!

	– Ол қолға Білге Тоныкөк, Күлтегін екеуің бас болыңдар! – деді.

	Мезгіл қыс ортасы еді. Ұлы таулар мен жазықтар қар астында терең ұйқыда жатқан-ды. Олар аттарына майлы тобылғыны ауыздықша талматып, күн қағар жер көрсе тебін ашып беріп, өздері малта мен тоң етті азық етіп, күндіз-түні жортып, омыраудан қар бұзып, ақ тонды шаңғышы-шолғыншыларын алдыға салып, Көгмен жынысына қарай, Ақтермен асуынан асып түсті. Асып түсіп, алдағы қар көбесін сөгіп жол ашқан жігіттердің соңынан еріп отырып, ит тұмсығы өтпейтін қалың орман арасымен жүріп, Ыбар-баш тауын бөктерлеп, көшкін мен құрық бойламас сере қармен айқасып, зобалаң көріп, мың бір азаппен жүріп отырып, Енесей суының жүйрік басына жетті. Ақ термел асып он күн жүргенде олар ту тіккен ебтің қасына келді. Туы қызыл еді. Ол қырғыздың туы екеніне кәміл сенді. Ол жерде қарауылы тұрған-ды. Мемлекетінің, қағанатының шекарасы осы жер екен. Қарауылды ұстап, одан мән-жайды білді. Көңілдері жайланып, аттарын тынықтырып, бірер күн сонда демалды. Орманы көп, таулары асқақ, жартастары биік, жері қыс болса да жылы, ағын сулары қатпайтын ғажай мекен еді. Бұл жердің жылқылары қия бетте жабысып тұрып, аяқтарымен қарды тарпып, тебіндеп шығады екен. Бәрі сауырынан буы бұрқыраған семіз екен. Екі-үш жылқышыны ұстап, олардың жылқыларын сойып, етін асқанын асып, қалғанын қарағайдың шоғына қақтап жеді. Жорықшылар жан шақырып, өздері де, аттары да тыңайып қалды.

	Күлтегін мен Тоныкөк адамның санын алуға бұйрық берді. Жолда таудан ағып өлген, көшкін түсіп, қар астында қалғандарын есептемегенде тұп-тура төрт түмен екен.

	– Бұған да тәубе, – деді Күлтегін, – қалай да жақсы жеттік. Енді мына жылқышыларға жол бастатып, елін бір шетінен түре жүгіндіріп, асқан тентек-тебіздерін сыйдалап, қағанын тізе бүктірейік!

	Жол әлі де ауыр еді. Күлтегін қосынды өзі бастап Енесей суын жағалап жүріп отырып, күн-түн демей жортып, бір кезде бір беті ашық кең қолатқа шықты. Жол да ашылды.

	– Қырғызың осы! – деді жылқышылар Күлтегінге жан-жағы қара-барқын орманды көгілдір таулармен қоршалған сай-сала, дөң-белестерге сыймай лықсып отырған қалың киіз үйлер мен дөңбек қостарды, ағаштан салынған үйлері бар бөлек-бөлек ауылдарды, қайың-терек арасында жайылған қалың жылқы мен сиырды, қой табындарын көрсетіп.

	– Бұл бір шеті, бұдан төмен құлдасаңыз, қырғыздың жері өзеннің құйғанына дейін барады, – деді. Жылқышылардың көңілі баяғыдай еді. Тоныкөк қырғыздар туралы естіген бір өлеңнің шумағын ішінен қайталады:



	Қырық қайың арасында

	Қырғыз балтасы тимеген

	Қайың бар ма?

	Қырық ойлар арасында

	Қырғыз сүйегі жатпаған

	Ой бар ма?



	– Осыншама жер түбінде жатқан қырғыздың Табғаш қағанға күнде кісі салатындай басына не зор туды екен! – деп Күлтегін басын шайқады. Сосын жол бастаушыға бұрылып:

	– Күшлік қағанның ордасы қайда? – деді.

	– Оның ордасы өзеннің анау бір қолтығында! – деді жылқышы.

	Қырғыз Күшлік қаған Табғаш қағанға елші жіберіп қойып, келер көктемді күтіп, қамсыз жатыр екен. Күлтегіннің төрт түмен қолы қыс ішінде сау ете түскенде өзін қоярға жер таппай қалды.

	Қырғыздар өліспей беріспейтін қиын ел еді. Жасанған жауды көргенде бәрі екіленбей атқа мінді. Қару-жарағын алып, шарайна-сауыттарын киіп, жұлдыздай ағып жан-жақтан жиналды. Қағаны тау етегіне қарай шегініп еркіндеріне, бұйрықтарына:

	– Қапыда қалдық. Енелеріңнен ер болып туған болсаңдар, жауға еңкеймеңдер. Қалған елдің сағы сынады! – деді. Сөйтіп, өзі де дулыға-сауытын киіп, жау-жарағын дайындады.

	Күлтегін оң мен солындағы батырларына:

	– Қырғыз өз бауырымыз еді. Бөлектенгенін қоймады. Оның үстіне, Табғаш қағанға сатылып, бізге қастандық сайлады. Енді аяйтын ештемесі қалмады. Қағанын, ағамандарын, батырларын түгел қидалап, елін тәубеге келтіріңдер! – деді. Жан-жақтан, төбе-төбеден төңкеріліп, сай-саладан құйылған қалың қол садақтарын ысқырта тартып, қылыш-тарын қиялай сермеп, топшысымен жер соққан қырандай шүйіліп келе жатты.

	Бір демде Енесай ойпаты жын қонып, пері көшкендей үлкен аламанның астында қалды. Қырғыздың берен киген бектері мен ел қорғаған батыр-бағландары, қағанның бұйрықтары мен еркіндері қаптаған жауға бет келмей, шетінен есіліп түсіп еш кетті. Қырғыз Күшлік қаған өзі де ат түстінде айқасып жүріп, аламанда мерт болды. Күлтегін бәрінің кеудесіне найзаны шаншып қойып, қаралы жұртты сол жерге жиып:

	– Қырғыз жұрты, сендермен еншіміз бөлінбеген ел едік. Анамыз қарт Алтайдың бір емшегі Ертіс болса, бір емшегі Енесай еді. Сол екі емшекті тел емген жұртым, бүгін обал-сауаптарың болса, оны мына қағандарың мен оған ерген ағамандарыңнан көріңдер. Табғаш қаған сендердің қай екі туып, бір қалғандарың еді? Талайдан бері Қырғыз қырғыз болып тұрса, ол Ашын әулетінің ел шетінде, жау өтінде тұрғандығының арқасы. Әйтпесе, ұл мен қызың баяғыда-ақ Табғашқа құл болар еді. Біз қасиетті Түркі төрін, елі мен жерін Табғаш қағанның сұғынан сақтаймыз деп не көрмедік. Жүз алпыс жылдан асты, Ашын әулеті Табғашпен белдескелі. Талай есіл ерлердің майданда қаны судай ағып, ішегі сүйретіліп, сүйегі қурап қалды. Хуанхэден Бөклі шөліне, Бөклі шөлінен Ерен-қабырғаға, Тәңір тауына дейін біз қанымызбен, терімізбен суармаған жер бар ма? Жоқ. Сендер соны бірде болмаса бірде білсеңдер игі еді. Бірақ, білмедіңдер. Сендердің қолдарыңнан жау жағадан алғанда аяқтан шалу ғана келді. Бұл ағайынның ісі емес. Бұл жолы Қырғыз, Түркеш, Табғаш болып бізді қапыда баспақ едіңдер. Бірақ Тәңірім бізді қолдады. Көк Тәңірі қолдағандықтан, Көгмен асуы жол бергендіктен біз жеңіске жеттік. Бұл – соңғы сөзім. Ендігіде, Қырғыз халқы, ата-баба жолынан, сертінен таймаңдар. Ағайынға адал, ісіне дайын болыңдар. Егер тағы Табғаш қағанға кісі салсаңдар, қастандық ойласаңдар, онда бұдан да бетер сорлайсыңдар.

	Ол сөйлеп болысымен жұрт алдына ақ сақалды, ақ шашты қария шығып:

	– Сақалымның ағымен ант етейін. Бұдан алдын Қырғыз жұрты жаңылып жаза басса, ол ат төбеліндей бай мен манаптың, ел билеген қаған мен бұйрықтардың, еркіндердің кесірінен деп біліңіз. Ендігі жерде қырғыз жұрты екіленбей Түркі қағанатының туы астында боламыз. Осымен арамызда мәңгілік береке-бітім болсын. Егер Қырғыз жұрты осы сертінен тайса, Көк Тәңірінің қарғысы тиіп, Жер Тәңірісі жерісін. Көгі көктей солып, қуы қурайдай тозсын.

	Тоныкөк қолын жайып:



	Айтқаның келсін,

	Түркі-есір жұртымен

	Жауың да, дауың да ортақ болсын!

	Туың тұғырлы болсын,

	Елің мәңгілік болсын.

	Тауларың қорған болсын.

	Жер Тәңірісі жебеп,

	Көк Тәңірі қорғасын! –



	деді. Алып шалыс-ты Ақ атына мінген Күлтегінқырғыздардың өздерінен қаған, білге, бұйрық, еркіндерін сайлап беріп, енді бүлік бастамасқа ауыздарынан ант, қолдарынан кепілге бала алып, тәубеге келтіріп, күннің сәтіне қалың қолын бастап, Енесай суын өрлей жол тартты. Жол қиын емес-ті. Бара жатқанда бұзып өткен сорабы көзге ұрып жатқан-ды. Ойлы-шұқыры да белгілі еді. Аттар пысқырынып, бәрі де олжалы қайтқан жігіттер тау-шатқалдарды жаңғырықтыра ән шырқап, кеу-кеулеп, есіп сөйлесіп келе жатты. Бәрінің көңілдері көтеріңкі еді. Бөктеріншектері қымбат аң терілеріне, асыл тастарға толы еді. Көгмен ормандарын аралатып, Ақтермен асуында қасаттардан қарғытып айдаған жылқыда есеп жоқ еді. Қалың қиқу, айғайда атқалақтап, ойға, қырға ойқастап, кейбіреуі етекке қарай ағып жазым болып, кейбірі қорымға түсіп шұрқырап қалып жатты. Олардың кейбірін артта аю-қасқыр жесе, кейбірін жол-жөнекей сойып, қазысын шикідей жеп, қалған етін атқа артып алып жүрді.





БУРЫЛ-САҚА




	Көгілдір Көгмен асуы артта қалып, Ақтермелден асқан соң, қалың қол бір тынығып алып, үдіре тартып келіп, Қаракөл маңындағы аздардың үстін жауып өтті. Аздар Қырғыз бен Табғашқа күнде аунап жүрген тентек-тебіздерін өздері ұстап беріп, пәледен аман қалды. Аз десе аз халық еді. Олар Күлтегіннің бір тарпығанынан қалмай жоқ болып кетеміз бе деп қорықты. Күлтегіндер онда мал сойдырып, қазанға ет асып, Көгмен тауынан әкелген сарымсақтарымен қоса тұздықтан жеп, ыстық сорпа ішіп, жырғап қалды. Аттарын тебіндетіп, енді Ханғайға тартып кетеміз бе деп тұрғанда Орхоннан хабаршы келді. Сөзі мынау:

	Түркештер табғаштармен бірігіп, Арқас айналып, Үш қарлықты түгел ертіп, Жәйір тауға жетіпті. Олар он түмен қолмен келе жатыпты. Қалған табғаштар Хуанхэнің қырынан қол көтеріпті. Шығыста байырқу, қай, қытан, солтүстікте тоғыз-оғыз. Олар да қаруын қайрап, ат-көлігін сайлап отырған көрінеді.

	– Қаған сізге Білге Тоныкөкті қасына алып, түркештердің алдынан шықсын. Оларды Алтай тауынан бері асырмай қарсы шапсын деп сәлем айтты, – деді хабаршы.

	– Бізге көмекке қол жібермеді ме? – деп сұрады Күлтегін.

	– Қаған Қытанға қырық мың, Тоғыз-оғыз бен Байырқуға тоқсан мың, Табғаш тарапқа жүз мың, ордаға отыз мың қол керек. Өздері бір амалын тапсын деді, – деп хабаршы келте қайырды.

	– Төрт түменмен Түркештің он түмен қолына қалай төтеп береміз? – деп жігіттері абыржып қалды.

	Айтарға болмаса Күлтегін де қатты састы. Не істеу керек?

	– Алтай тауында өмірі қар-мұз жастанып, биік таудың үңгірін мекен еткен балгер Бурыл-сақа деген бар еді. Соған жетіп сәуесін тыңдайық, – деді.

	Білге Тоныкөк екеуі сөйлесіп болып, ат басын Алтайға бұрды. Күн-түн қатып жүріп, таудың қар, мұз құрсанған жолсыз жерінен асты. Аттарының аяғын буып биік беттен қасат қардың үстімен етекке қарай ағызды. Өздері де ақты. Етекке түсіп, жөңкіп аққан өзенді бойлай жүріп, құзар шыңдардың арасынан жол салып, бір кезде балгер Бурыл-сақаның үңгіріне жетті. Ол үңгірде ұзақ ұйқыда екен. Арсаланған аң еттерін, кептірілген қурайдың гүлін, рауағаштың сабағын жеп, қымыздық татып, шекілдеуік шағып, қар суынан нәр алады екен. Оның үңгірінің аузында бөрілер асыр салып, қасында қысқы ұйқыға кеткен Алтай қоңыр аюы табанын жалап жатады екен.

	Дәу самырсындар мен қия жартастар көмкерген үңгірдің кірер дәлізі күнгейдегі үлкен жазықай қолатқа қараған еді. Аузын биіктен салбыраған жап-жасыл қой арша, босағасын қаулап өскен ұшқат пен ырғай жауып тұрған-ды. Соның бәрі тылсымын ішіне бүгіп, жақын барған адамға елсіз иеннің өз үнімен сыбырлай тіл қататындай еді. Бөрілер ізі асыр салған алаңқай да жуыр маңда мұнда адам пендесі келмегенін әйгілеп тұрғандай.

	Қарт Алтайдың биік шыңдары мен ну орманы желмен шулығып, өзен суы сарқырап, күркіреп ағады. Үңгірдің аузына дабырлап адамдар келгенде ол оянды. Үстіне кигені үлкен тон, аяғындағысы аюдың бітеу сойған табаны еді. Шаш-сақалы аппақ, денесін қап-қара күс, мүңкіген түк басқан еді. Оған жақындау мүмкін емес болатын. Көзі қып-қызыл һәм өте қорқынышты еді. Кімге қараса да оның өңменін тесіп жіберердей өткір еді. Ол қарағайдың шекілдеуігін жинайды екен. Үңгірінде балқарағайдың сырғасы аткөпір болып үйіліп жатыр. Тиіндер, тараққұйрықтар достары тәрізді. Сұсты, қызыл көздерін бұларға жағалата қадаған ол үн-түнсіз тұра берді. Менде бұйымтайларың болса, өздерің айтыңдар, әйтпесе әурелемеңдер дейтіндей. Ештеңеден алаңсыз, алқам-салқам бір пенде.

	– Бурыл, сен айтшы, біздің жолымыз бола ма, жоқ па? – деді Күлтегін.

	Бурыл оған үнсіз ұзақ қарап тұрып басын шайқады.

	Онысы «жолдарың болмайды» дегені еді. Күлтегін түсінді. Түсінсе де себебін сұрағысы келді:

	– Неге болмайды?

	– Олар тым көп, ал сендер азсыңдар! – деді көзбен көріп тұрғандай.

	– Рас айтады! – деді Күлтегін Алып шалысты Ақ атын сипай қамшылап, оған жақындай түсіп.

	– Бурыл сақа, сен айтшы, енді қайтпек керек?

	– Сендер қан шашып келе жатыр екенсіңдер. Тәңірге тоба қылып, енді өздерің бірдеме істеңдер!

	– Не істейміз?

	– Араларыңнан біреуді құрбанға шалыңдар. Онсыз жолдарың ашылмайды.

	Күлтегін жанындағыларға, жанындағылар оған қарады. Бурыл-сақаның айтқаны − айтқан. Ол ешкімге жағымпазданбайды. Турасын айтады. Оған еш нәрсенің керегі де жоқ-ты. Болған-біткен қалпы осы еді. Алтай тауындай асқақ, иен-тегін, сұсты һәм суық жан еді. Бар нәрсені тек оның көзінен ғана оқуға болатын. «Онсыз болмайды, енді маған тыныштық беріңдер!» деп тұрғандай еді.

	– Шалмасақ болмайтын түрі бар. Адам шалайық! – деді Күлтегін.

	Ол қосынды үңгірдің алдындағы үлкен қолатқа жинап бүтін қолға осы жайды жария етті.

	Бастабында ешкім кеуде керіп, ортаға шыға қоймады. Бір кезде кеудесі аяқ қаптай ұзын бойлы, ерні қайыңның безіндей, саусақтары балтаның сабындай апайтөс жігіт алшаңдай басып топ алдына шықты. Оның аты Көл-шұбар еді. Ол жеңілтектеніп, бұлшық еттерін ойнатып, жан-жағына қырандай көз салып, кеудесін қағып тұрып:

	– Оу, халайық, менің не қатыным, не балам, не басымда панам жоқ. Артымда алаңдайтын әке-шешем де жоқ. Өзім елуді еңсердім. Осы жасқа келгенше құрмаған отбасымды енді қашан құрамын? Тумаған балаларымды қашан тұлымынан иіскеймін? Енді әйтеуір шығатын жан, шіритін тән ғой деп мен өзімді осы шайқастың жолына құрбанға шаламын. Оу, арда Алтай, ордалы Орхон, Түріктің киелі елі-жұрты, аман бол! Менің төккен қанымның беделіне сендердің жортқанда жолдарың болсын. Қандарың аз төгілсін. Аман-есен отбастарыңа оралып, жеңіс тойын тойлаңдар! – деді.

	Елдің бәрінің көңілдері толқып, көз жастары жаңбырдай жауып кетті. Қылышшы үлкен ақ алмасын иығына салып, оған қарай аяңдады. Көл-шұбар:

	– Тек қана бір өтінішім бар. Байырқудың Едігесі секілді бір тартқаннан қалдырма. Жанымды қинама! – деді. Сөйтті де қылышты қолына алып жуан басбармағымен оның жүзін қауып көрді. Басын изеп, енді міндетіңді атқара бер дегендей, екі қолымен жер тіреп, етпеттей отырды. Жұрт беттей алмай төмен қарады. Басын қызыл матамен буып, беті-аузын тұмшалаған қылышшы бір айланып сілтегенде қолы батпай, екінші айналғанда бар пәрменімен шауып түсірді. Ұлы денесінен атқақтаған қан үйірілеген шалмадай шұбатылып алысқа атылды. Айнала, ақ қардың беті қызыл жауқын қан болды. Міне, бұл ұлы шайқас алдындағы нағыз құрбандық еді.

	Бағзы заманнан, сонау ербегей сақ, ебелек ғұн дәуірінен бермен батырлар ел басына күн туған сәтте өзін құрбанға шалып Көк тәңірінің разылығын алатын еді. Оның жанында майданда бес қаруын емін-еркін сілтеп, салғыласып, салысып, белдесіп өлген деген не тәйірі?

	Құрбандық аяқталды. Көл-шұбар өлген жерге, оның сүйегінің үстіне бір сарбаз бірден тас әкеліп тастады. Олар Алтайдың құз басынан құлаған көк жаңқа тастары еді, етекке түсіп қорым болып жатқан. Сол тастанбір жігіт бірден қалағанда, ол жер үлкен кесенеге айналды. Аю тимесін деп оның етегін үлкен ақ тастармен бастырды.

	– Нағыз ер! Енді оның рухымен өмір сүрейік, – деп Күлтегін ең соңғы тасты өз қолымен қалап, мінген атының басын төбесіне қойып, етін сонда қалдырды. Алтайдың жыныс ормандарын кезген аюлар, бөрілер, ақ иық қырандары Көл-шұбардың тас қорымының түбіне келіп, ол еттен жеп, тұлпарының басын мүжіді.





ЖАРЫС ЖАЗЫҒЫ




	Күлтегін қалың қолын бастап Алтайдың етегіне түсті. Ол жерде темір-терсекке жырғады. Найзаларын суарып, қылыштарын шыңады. Аймаңғыл қырық мың қолды жебемен, дулыға-сауытпен жарылқады. Оның қол астында темірдің тілін білетін, шар болаттың суын табатын небір шеберлер жұмыс істейтін. Оларға жаздан гөрі қыста жұмыс істеген оңай секілді. Өйткені, дәу-дәу бөренелерді, дөңбектерді қыста қар үстімен сырғытып оңай тасиды екен. Шаналары толған теміртас. Олар бір жерде балқып, ұзын науалармен сырғып барып қалыпқа құйылып жатыр.

	– Бұл кезінде атамыз Бумын қағанның заманында журжандардың темір балқытатын жері екен! – дейді Аймаңғыл, – түріктер оларға құл екен. Содан...

	– Аймаңғыл. Сенімен сөйлесіп тұратын уақыт жоқ. Түркеш қағанның он түмен қолы Ертісті өрлеп келе жатыр дейді.

	– Ой, атана нәлет!

	Аймаңғыл шошып кетті. Сол сәтте күні бұрын кеткен хабаршылардан да тіл келді.

	– Түркештің он түмен қолы Сауыр таудан еңкейді.

	– Ендеше, олармен Жарыс жазығында кездесетін шығармыз! – деді Күлтегін.

	– О, Тәңірім, өзің жар бола гөр! – деп Аймаңғыл қарт Күлтегінге күш-қуат тіледі. Алыстан салбуырындап келе жатқан жүз мың ат тұяғының дүбірі естілгендей болды. Баға Тәңіркен шад пен Күллі-чордан хабар жоқ-ты. Олар жүз мың қолмен Інжу дарияға дейінгі Он оқ жерінде жанталасуда еді. Жанталас! Тәңір таудың күнгейі мен теріскейінде, Алтайда, Сян қабырғасында, Жер-Байырқуда, Бөклі шөлінде, Хуанхэнің қырындағы көне үш қиянда – барлық жерде жанталас еді. Осы жанталаста кім жеңіп шықса, соның жұлдызы биік, мысы басым болар еді.

	Олар күн-түн қатып жүріп отырып, таң ата Жарыс жазығында түркештердің жүз мың қолымен бетпе-бет келді. Олар сонда жиналған екен. Оң мен солға шеп жайып, қанатын керіп келе жатыпты. Бейнесі қоршап алып жойып жібермек көрінеді.

	Түрік қолы аз демесең, шетінен қан көрген, кеуделерін намыс оты кеулеген шерлер еді. Көл-шұбардың осы соғыстың жолына өз жанын қиғанын көрген олар ел үшін, жер үшін өлуге пейіл болатын. Сол көзсіз батырлығы, бойларын кернеген күш-қуаты жаудың зәре-құтын қашырды. Күлтегін оларды төрт бағытқа бөліп, ең әуелі жаудың екі қанатын қырықты. Жау көптігіне арқаланса, бұларды ыза, намыс, тұла бойына сыймай тасыған күш-жігері бебеулетті.

	Түркештер қанша дегенмен жылы жақтан келген еді. Аттары шалдығып, сарбаздарының жорықта шаршап, арып-ашқаны байқалып тұрды. Ал, Күлтегіннің қолы Қырғыздан айдап қайтқан қалың жылқыны күнде сойып жеп, шеттерінен қанды ауыз бөрідей қызара бөртіп келген-ді. Айқасқа кірген сәттен-ақ олар өздерінің аз екенін ұмытты. Тәңірі, Ұмай, киелі Жер-су оларға бұрылып тұрғандықтан, олардың сайысы да, шабысы да сойқан болды. Кеш батты. Қараңғының әмірімен екі жақ та қолын кейін шегіндірді.

	Күлтегін алып шалысты ағына мініп, желіп жүріп түмендіктерді аралап, қалған қолдың есебін алды. Бір түмен қолынан айырылған екен. Төрт адамның бірі өлген еді. Бұл оған оңай болған жоқ.

	– Жаудың шығыны одан екі есе көп! – деді хабаршылары. Кешкісін ай жарығында, аппақ қарлы далада қарауытып жайрап жатқан адам мен жылқының есебі жоқ еді. Кімнің қай жақтың адамы екенін де айыру қиын-ды.

	Күлтегін түнімен аз қолын қалай жұмсап, жауының әптігін қалай басуды ойласа, Түркеш Сүлік қаған көптігіне сеніп, Күлтегінді ертемен тымақпен қағып алам деп алаңсыз жатты. Оның аз екенін, артынан көмек жоғын білді.

	– Ертең ең шешуші шайқас болады, – деді Күлтегін бектерін, қолбасыларын жігерлендіріп, – егер бүгінгідей тисек, Түркеш қаған өзі келіп алдымызға жүгінетін болады.

	Ертемен шайқас қайта басталды. Сүлік қаған әскерін кеңінен жайып, екі қанаттан қоршай ұмтылды. Олар қисапсыз көп еді. Бірақ Күлтегіннің жеңіске деген сенімі кәмілтін. Ол қалған қолын үшке бөліп, екі легін екі қанатына салып, өзі бір түмен қолмен түркештердің маңдай қолына қарсы шапты. Екі жақ тағы миша былығып, жан алып, жан беріскен қан майдан ұзаққа созылды. Күлтегін жау шебін аямай талқандап, бұзып-жарып, серіктерімен бір төбешікке шықты. Қалған сарбаздары түгелімен жаудың қоршауында қалған екен. Қанша бұзып-жарса да жау шебі әлі берік-ті. Олар сонда да қаруларын оңды-солды сілтеп ырық бермей жүрді.

	Осы сәтте Күлтегін түркештердің ту сыртынан батыс көк жиектеп көтерілген қалың қолды байқады. Ол түркештердің ізін қуалай суыт келе жатқан тардуш шады Баға Тәңіркен бастаған елу мың қол еді. Ол қолды көргенде түркештердің есі шығып, бір шеті сөгіліп қаша бастады. Түрікті Тәңірі қолдады. Олар Тәңірден жансауға тіледі. Алды-артына қарамай бет-бетіне қашты. Күлтегін Баға Тәңіркен шадпен бірігіп Сүлікті қолға түсірді. Ябғұсын, шадын сонда өлтірді. Елдік тағын тұтты. Бұл жолы да Күлтегін жеңіске жетті.

	Киелі Алтай тауы, Көк Тәңірі, Түркінің қасиетті Жерсуы қолдады. Көл-Шұбар секілді батырлардың аруағы дем берді. Құрбандығы қабыл болды. Бұл үлкен жеңіс еді. Осы жеңістен кейін Түркі қағанатының аруағы асты, мысы басты. Жортқанда жолы болды. Сүлік тәубаға келді. Күлтегін Білге қағаннан сұрап оның жанын аман алып қалды. Оны тірі қоя тұру дүрлігіп, бет-бетіне кеткен түркештерді жиып ұстау үшін керек болды.





ІСТЕМИ ҚАҒАННЫҢ ЖҰРТЫ




	Күлтегіннің айбатынан шошынған түркештер тау-тас, орман-тоғай сағалап кетті. Он иеліктің біраз бектері, халқы өздігінен келіп жүгінді. Күлтегінге келіп жүгініп, билігін түсіп берген бектер халқын бір жерге жиыстырып жатқанда, бойсұнғысы келмеген біраз ағамандары, жасақ басылары Күллі-чордан жеңіліп батысқа қашты. Күлтегін оларды жасырған, айтпаған түркештерді аямай шапты. Күллі-чормен бірігіп, оларды қуып, Шу, Талас өлкесімен Інжу өзенін кеше, Тінсі әулетінің жатағы Беңлік-Ек тауынан асырып, Темір қақпаға дейін қуды. Сол жерден қуып жетіп қайтарып, ағамандарын айдарынан алып бауыздап, артынан ергендерін тәубеге келтірді. Оларға көлік берген тохар, тәжік халқын, Дулығалы бастаған соғдақ халқын жүгіндірді. Олардың ағамандарының бір-бір баласын кепілге алып, небір он саусағынан өнер тамған ұсталарды, шеберлерді құл есебінде жиып-теріп айдап, алтын-күміс, қазынасын мол алып, керуендерге артып, елге қайтты.

	Жолай Тінсі ұлысы жатақтары Беңлік-ек тауында Білге Тоныкөкті күтіп алып, оған сары алтын, ақ күміс, қыз-қырқын, иір-түйе, ақық қазына, жібек жүйріктерін сыйға тартты.

	Тоныкөк Күлтегін екеуі өмірі аяқ баспаған жерлерді көрді. Тәжік жұрты оларға Бадақшанның арғы бетінен әкелінген зұбаржаттар мен алмастарды сыйға тартты. Інжу өзені мен Ыстық көлдің көк бұйра толқындары, Тәңір-Ақпан, Талас Алатауларының күмістей ақбас шыңдары мен жасыл жазиралары оларға шабыт берді. Сол даланы күн сүйіп, жыл құстары зеңгір көкте тізіліп, салқын терістікке, Кең-керіс пен кербез Көкшенің орманды тұңғиықтарына тыраулай қанат қаққан көктем айында, жер-дүние жіпсініп, жер аяғы құрттаған бір сәттерде Күлтегін, Білге Тоныкөк, Күллі-чор үшеуі арттарынан сан аламан қол ертіп киелі Кең-көл, Чоң Таластың бойына, кезінде Істеми қаған орда тігіп отырған Құлан мен Меркеге келді.

	Ол жұртта мың жылға арнап жазылған мәңгітастар мен сынтастар, балбалдар бар еді. Істеми қағанның жайлауы сонда еді. Күлтегін сол ескерткіштерге жақындай келе атынан түсіп, артынан ерген түмендерін қаңтарып қойып, мың мәрте тәу етіп, көз жасын сора-сора ағызып:

	– Ей, қасиетті ер-бабам, Түркі-есір жұртының ескідегі құты, айбары, аба қазығы! Сенің киелі тұрағыңа, ауыр тасыңа тәу етуге атым енді жеткенін кешіргейсің. Арғы атам Алып Ер-тоңа, бергі атам Істеми өзің ат терлетіп, арғымақ мойнын талдырған Қыдырхан мен Темір-қапықтың арасын өздеріңдей еркін жайлап, бейбіт етсек деп едік, соған енді ғана қолымыз жетті. Осы күнге жеткенше Түркі-есір жұртының басына не келіп, не кетпеді дейсің. Өздерің аттың омырауымен, жігіттің білегімен, ақ найзаның ұшымен алып берген бостандыққа бара-бара етіміз үйреніп, қадірінен кештік. Сендер күлік едіңдер, біздің заманымызда күліктер шіріктерге айналды. Бостанеліміз бодан болды. Сол бодандықтан қайта бостандыққа шығу қандай қиямет еді! Бұрылып кеткен ниетті бұру, бет-бетіне кеткен елді біріктіру қандай қиын еді! Бүгін, міне, он иелік жерінің кіндігі, Он оқ ордаңның жұртына, киелі тағыңның алдына ту тіктік. Енді осы жерге де қан тамызып, өзіңнен медет тілейік! – деді.

	Сол жерге Тінсі ұлысы жатағынан жетектеп қайтқан семіз ақбоз биені сойып, жал-құйрығын бөрі байрағына байлады. Он оқтың ағамандары, нүшебелері мен еркіндері, бұйрықтары, апалары, тұдындары түгел бас қосып, айдарлы бастарын жерге тигізе тағзым етіп, бір-бір бел баласын Күлтегінге кепілге берді. Өздері көк кесенені сүйіп, қандарын қара суға құйып, үлкен ала арқанды алдарына тас-тап қойып, ант-су ішті.

	– Бұл анттың киесі, сілесі қатты болар. Егер оны бұзсаңдар, ала жіп аттасаңдар, ол сендерді ұрады! – деді бір қария алдарына шығып, шарт жүгіне отырып.

	Он-оқтың игі жақсылары:

	– Айтқанымыз айтқан, егер осы сертімізден айнысақ, – құдіреті күшті Көк ұрсын, беті түкті Жер ұрсын, жетпей желкеміз қиылсын! – деді.

	– Айнала түгел жау. Осындайда түркі жұрты өз жеріңе, Төріңе ие болып қаласың ба, қалмайсың ба, ол сенің ендігі бірлігіңе байланысты. Ту түбінде тұрысып, еліңді тұғырлы етуге ат салыссаң ғана елсің. Әйтпесе, біреуге құлсың. Он оқ, Тардұш-Түліс түгел бір болмай, өзге тірліктің бәрі бекер! – деді Тоныкөк.

	Сонымен Күлтегін мен Тоныкөк тұтас Он иелікті басқаруды Баға Тәңіркен шад пен Күллі-чорға қалдырып, Шу бойына жетіп, одан солтүстікке аттанып, Кең-керіске тура тартты.

	Онда Қара түркеш халқы жайлайтын. Сүлік қолға түскен соң оның елі үркіп, Сарыарқаға кеткен еді. Біраз ағамандары бағынбаймыз деп бүлік шығарған соң, ол сөзді естіген Күлтегін бір күн бел шешіп жата алмады. Суыт жүріп саятшыдай саңлақтанып, даланың ерке желіне бетін қақтырып отырып, Кең-керісті емін-еркін сауырлап, Есіл-Нұра екі өзеннің арасында іздеген қара түркештерін кездестірді. Оларды жекпе-жекке шақырып, ағамандарын найзаға шаншып, батырларын баудай түсірді. Олардың да ақсақалдары, ақсамайлы кемпірлері батырдың шылбырына оралып, еліне араша, кешірім тіледі. Әрбір ру бір-бір баласын кепілге беріп, жүйірік ат, нар түйе, қымбат дүние-мүліктерін сауғаға сыйлады. Ол жерден тура шығысқа тартып, Ереймен даласымен Ертіс өзеніне жетті. Өзенді өрлей бес күн желе жортып, Қарт Алтайдың батыс босағасы Кеңу-тарманға келді. Ол жерде Қалба мен Нарынның терең шатқалына сыймай бұлқынған Ертіс өзені жазыққа шығып, көк иірімдене, құмыға қайнап ағып, ақ айдынданып жатады екен. Күлтегіндер онда бір күн дамылдап, ертеңі Қалба тауын жайлаған Қарлықтардың ағамандарымен кездесті. Олар Күлтегін қай жағымыздан келеді деп қорқып отыр екен. Күлтегін олармен аппай-шаппай бейбіт сөйлесті:

	– Сендер түркештерге еріп, Табғаш қағаннан қайыр күтіп, көп сарсылдыңдар. Олардан не жақсылық көрдіңдер? Жақсы болсаңдар, ешкімнің тіліне ермей Түрік қағаны төріміз десеңдер, Сауыр-Сайхан, Барқынбел, Қалба тау өз жерлерің. Сол жерлерді еркін жайлап, шекелеріңді күн сүйіп, бейбіт отырар едіңдер. Сендер – аз халықсыңдар. Аз халықты аяймын. Битке пышақ суырғандай болармын деймін. Біліңдер соны. Егер осы сөзімді естіп, артынан тағы бұзылып жүрсеңдер, онда айтпады демеңдер, арты жаман болады. Өте жаман болады! – деді.

	Қарлықтардың мұны естіп, аза бойы қаза болды.

	– А, пәруардігер! Мынау не деп тұр? Енді оның айтқанын тыңдайық. Не қаласа сонысын берейік. Бастанқұлақ садақа деп тыныш, бейбіт отырайық, – деді.

	Сөйтті де:

	– Дұрыс айтасыз. Біз аз халықпыз. Біреу келіп жүр десе, сен кімсің дей алмаймыз. Сонымызды біліп, Табғаш қаған да, Түркеш те бізді билеп-төстеп алғалы қашан? Ендеше, бұл өз елім, өз жерім десеңіз, біздің еліміздің ішіне Табғаш қаған секілді үш тұтық тастап, басқаруына бір түмен қол беріңіз. Олар үш қарлыққа ошақтың үш бұтындай ие болсын, – деді.

	Күлтегін Тоныкөкке қарады.

	Жетпістен асқан Тоныкөк жер көріп, ел көріп көңілі өсіп, жас жігіттей қайратына мініп келе жатқан-ды. Ұзақ жол оны шаршатқанды қойып, жігерін жанып қанаттандыра түскендей. Он иелікті, киелі Алтай тауын, Кең-Керіс пен ұзын аққан Ертісті көру оның талайдан бергі арманы еді. Енді соның бәрін көріп көзайым болды. Ол:

	– Тұтық қою – ең тиімді жол. Табғаш қаған секілді өз иеліктерімізді дуандарға не аймақтарға бөліп басқарсақ, әр аймаққа бірден аймақ басын, тұтық тағайындасақ, елді басқаруға қолайлы болмақ. Осы жайлы Орхонға қайтып барып ақылдасайық, – деді.

	Қарлықтар оларды төселе күтіп, мол сый-сияпатпен аттандырып салды. Күлтегін де олардың ішінен талдап, жұрт беделділеріне әкеле жатқан сый-кәделерінен берді. Ол қарлықтарға:

	– Қазірше өздеріңді-өздерің басқарып, тыныш, бейбіт тұрыңдар, – деп Есір-Еркінұлы Жиен-чорды оларға елтабір етіп белгіледі.





БЕС-БАЛЫҚ ҮШІН ШАЙҚАС




	Осылайша Күлтегін Орхон бойындағы Орда-балық қаласына қыста кетіп, жазда оралды. Қасына Тоныкөк абызды, Баға Тәңіркен шад пен Күллі-чорды ертіп, талай ел мен жерді қол астына бағындырып, тәубесіне келтіріп, олардың кепілге берген балаларын алып оралды. Ол келгенде Білге қаған аман-сәлемнен соң-ақ табғаштардың Бес-балыққа бара жатқанын хабарлады. Хэси дәлізінен келген хабар солай еді. Ол алыстан келген қолды осында қалдырып, оның орнына ордада тұрған отыз мың қолды алды.

	Қалған қолдар тоғыз-оғызбен, байырқулармен және Қай, Қытан жұртымен, Хуанхэ қыратында табғаштармен соғысуда еді. Табғаштар ол жақта арт-артынан жеңілді.

	Теріскей мен шығыстағы көршілер енді қайтып бас көтере алмастай болды. Тек бұрындары түркештерге арқа сүйеп, одан Табғаш қағаннан көмек күтіп үйренген Бес-балықтағы біраз басмылдар ғана шошаңдауын қояр болмады. Табғаш қаған да тым болмаса Бес-балықты қорғайық деген ойда еді.

	– Сен теріскей мен шығысты, оңтүстікті қамсыз етсең, мен солай барайын, – деді Күлтегін.

	– Одан қам жеме! Қайсыбірін айтайын. Енді түстік жаққа қауіптене қарайтын кезден кеткендейміз! – деді Білге қаған.

	– Ендеше, ерлеген екенсіңдер!

	– Табғаш қаған Білікті патша деп естідім. Өзі Ли әулеті. Ол басқалардың жеріне ұдайы көз алартып, шапқыншылық жасауды мінәсіп көрмейтін секілді.

	– Өйтсе біз де өз іргемізді бүтіндеп болғаннан кейін, олармен адамша отырып сөйлессек деймін.

	– Бәсе!

	– Табғаштар ертеңін көп ойлайды. Кіммен сөйлессе де, одан қулығын асырғысы келіп тұрады. Олар қулықты өнер, адам бойындағы дарын деп есептейді. Бірақ солай екен деп олардан ат-тонымызды алып қаша береміз бе? Бірақ нәпсіні, ындынды тежемесең, олар содан пайдаланып кетуі мүмкін, – деді Тоныкөк аппақ сақалын бір сипап қойып.

	– Тек олардың он иеліктен бас тартпайтынына таң қаламын?

	– Себебі, онда ата-бабаларының көз құны қалған. Ондай жұмақ мекенді кім-кім де өз қол астына алғысы келеді.

	– Шынымен солай болса, бұл жолы тұмсығына аямай ұрыңдар.

	Үшеуі шерінен шыға күліп, бір жырғап қалды. Түс әлетінде үлкен ағаш астаумен алдарына келген етке қарай ойысып, кәрлен кеселерге шөпілдете құйылған сары қымызға қол созды.

	Ертесі қалың қол кешкі шапақта Орхон бойының шаңын аспанға көтеріп, күнбатысқа – Он иеліктегі табғаштардың ең соңғы апаны – Бес-балық үстіне тартты. Ол қолға тағы да Күлтегін мен Білге Тоныкөк бас болды. Олар Аратүрікке келгенде Чань-Аньнан шыққан Ван Цзюнь бастаған Табғаш қолы әлі үлгеріп келе қоймаған екен. Шолғыншылар басмылдардың табғаш қолы қашан келер деп елеңдеп, өздеріне қарай келе жатқанын жеткізді. Тоныкөк ат басын іркіп:

	– Басмылдар әлі де бермен қарай жүрсін. Бір жерді белгілеп, соған таяғанда алдарынан шаң берейік. Сонда олар қорқып алды-артына қарамай зытады. Артынан қуа соққылап жойып жібереміз, – деді.

	Күлтегін:

	– Айтқандай-ақ, басмылдар бұларды көріп, «өлген жеріміз осы болар» – деп ат басын шұғыл бұрды. Олар Бес-балыққа жүз шақырым қалғанда Күлтегін төте жолмен алдын орап кетті. Сол беті қаланы шауып, ондағы табғаш төрелерін бірін қоймай қидалады. Қаланы алып, қорғанына өз қолын самаладай тізген Күлтегін бір кезде басмыл қолының қалаға қарай суыт келе жатқанын көрді. Артынан лап етіп Тоныкөк те шаң берді. Тірсектеп таяп қалған екен.

	– А, тәңірім, қуат бер! – деп садағына қол созды. Адырнасын құлаштай тартып, кірісін кере мөңіретті. Қала қорғанынан өздеріне қарай зуылдаған оқтан басмылдардың алғы легі қоғадай жапырылып, жусап қалды. Алды-артынан бірдей қоршалып, тынысы тарылған олар Күлтегінге ағамандарын жіберіп, қару-жарақ, дулыға сауыттарын шешіп беріп, түгел тізе бүкті.

	Күлтегін Бес-балықтың қала жамбылынан кіріп, ондағы қазына-мүлікті түйелерге арттырып, сұлу әйел, қылықты қыздарын түгел қосақтап айдап, қолөнерші-ұсталарды құл есебінде тұтып, тентектерін тізеге салып тапап, бас көтере алмастай етті.

	Бес-балық солай күйреді. Бұл түрікше мешін жылы, табғашша Ұлы Таң патшалығы Кайюань жылнамасының сегізінші жылы күз айында болған оқиға еді. Әскерін Ешіктам жолымен шегіндірген Тоныкөк жол бойы Лянчжоу дуанын шауып, Ван Цзюнь қолын сонда талқандап, табғаштардың неше мың жылқысын, түйесі мен сиырын айдап алып кетті. Лянчжоу тұтығы олардың соңынан Юань Чэн бастаған ауыр қол аттандырды.

	Екі тарап Шаньдань деген жерде кездесті. Қар қалың түсіп, күн суытып тұрған болатын. Юань Чэн әскерлеріне білекті сыбанып, садақты шірей тартуға бұйырды. Сөйтсек әскер санымыздың көптігі арқасында бет қаратпай жеңіп аламыз деп ойлады.

	Түрік қолы ашулы бөрілердей қайта тап бергенде Табғаш қолы дем тартып, жеңдерін түрінді. Бірақ қарлы боранда қатты жаураған әскерлердің оғы дарымады. Түрік қолы қылыштарын қапталында үйіріп, ақ қарды жентектей боратып, тұс-тұстанқиқулай ұмтылды. Бір демде жерде айғай, көкте айғай болып, қанды қасап, аламан айқас басталды да кетті.

	Айқас кеш батқанша созылып, Табғаш қолы түгел туралды. Юань Чэн қапысын тауып қашып құтылды. Бұл Таң Суанзоң патша Табғаш мемлекетінің тағына отырғаннан кейінгі Табғаш қосындарының ең үлкен жеңілісі еді.

	Осы жылы Жер-байырқу елінің Ұлық-Еркін және Едіге бастаған қалың жұрты қырылды. Едіге тұтқынға түсіп, арсаланып өлтірілді.





Оныншы тарау


	ЕЛДІК ЖОЛЫ




	Төрт тараптағы халықты бейбіт қылдым.

	Басы барды жүгіндіріп, тізеліні бүктірдім...

	Елімді мұңсыз еттім.

	Білге қаған. VIII ғасыр.





ҚАЛА САЛСАҚ ҚАЙТЕДІ?




	Күлтегін мен Тоныкөк мешіннен тауыққа қараған жылы қыста Орда-балыққа қайтып келді. Екеуі екі қыс, бір жаз жұбын жазбай бірге болып, бұрынғыдан бетер жақындасып кетті. Олар құдды әке-бала немесе тел-құрдастай емен-жарқын сөйлесіп, еш бүкпесіз әңгімелесетін. Тоныкөк жорық жолында жүрсе де, қолы бос бола қалған сәттерінде оған қылыштасу мен шамбасшылықты үйрететін. Өзі де сыпа тамақ ішіп, бойын ширақ, елгезек ұстайтын. Жетпістің бесеуінде еді.

	– Адам болудың жолы не? Ол – жан тазалығы мен тән тазалығы, ниет және «чи», – дейтін.

	– «Чи» деген не нәрсе? – деп сұрайтын Күлтегін.

	– «Чи» деген күш. Ол адам бойында жасырынып жатады. Жан тазалығы мен тән тазалығы рухыңды асқақ етеді. Таза ниет өміріңді жақсыға өзгертеді. Ал, «Чи» соның бәрін қорғайды.

	«Чи» – адамның демі. Дем арқылы күш пайда болады. Оны «дес» дейді. Ол адам бойына қуат, өңіне айбат береді.

	Күлтегін таң қалатын. Оның ойынша күш деген білекте, адамның бойында. Ол – адамға Тәңірінің өзі берген сыйы. Ал Тоныкөктіңойыншаадамбойындағыкүштіжетілдіруге,құлықты тәрбиелеуге болады. Бірде екеуі Орда-балық қаласындағы қаған ордасының түбінде бұйрықтармен, еркіндермен бірге шәуген доп ойнады. Бұл ойынды Тоныкөк бұрыннан жақсы көретін. Ат үстінде зымырап, оңды-солды жалт беріп, имек таяқпен жердегі допты алысқа қағып, қарсыласының қақпасына кіргізуге әрекеттенетін, өзінше бір жанды жейтін, есесіне қанды тарқатып, бойды ширатып, жасөспірім балаларды соғыс өнеріне, шабандоздыққа баулитын ойын еді.

	Жасы сексенге таяп қалса да Тоныкөк әлі де аттан түскісі, қатардан қалғысы жоқ. Жастарды сол ойынға тартып, өзі де біраз араласып, қан тарқатып, жүзі бал-бұл жайнап, көрермендердің қатарына қайтып келді.

	Мұндай ат ойындары қағанаттың ордакентінде ауық-ауық өтіп тұратын. Аударыспақ, қыз қуу, теңге ілу, көкпар тарту, аттың сауыры мен бауырында ойнау, ат жарыс – бәрі-бәрі болып тұратын. Жиналған жұрт қыздар мен әйелдерге жез бұйдалы інгеннің биін билетіп, сайқы-мазақтарды көріп, қызыққа белшесінен батып жататын. Дала төсі көңілді еді. Ол ақжарма, аңқылдақ, кіршіксіз көңілдердің өзі жасаған табиғаттай тазалығын паш ететін. Түнерген, сұсты, жан-жағын биік сұры дуалмен қоршаған, ішінде күнде сұмдық болып жататын қызыл сырлы айдаһар тамдар мұнда жоқ-ты. Есесіне, Орда-балық қаласы осындағы түркі бұдұны мен келіп-кетушілердің ортақ игілігіне берілген-ді. Олар мұнда сауда жасайтын, қолөнер бұйымдарын, қару-жарақ өндіретін. Аяқ киім, тон-шалбар тігетін. Ат әбзелдері мен ертоқымның да түр-түрі мұнда самсап тұратын.

	Тоныкөк іштей риза. Бәрінен бұрын өз елінің ел болып еңсе көтергені, енді міне, өз шаруасын өзі дөңгелетіп жатқаны жанын рахатқа бөлейді. «Не көрмедік? Басымыздан не өтпеді?» – дейді күрсініп. Түркі халқы жансебіл екен. Шынында, бөрідей сырттан, жаны сірі екен. Осынау даңғайыр дала шынында оның өз мекені екен. Желдің гуілі, қурайдың ызыңы, әр түп боз жусанының тербелісі, бозторғайының шырылы, қарақұйрық пен құланының шабысы, бозінгеннің боздасы, ат тұяғының дүбірі – бәрі-бәрі оның өз күйі екен. Ол сол күйінен, дала тірлігінің өз күйісінен жаңылмауы керек-ті.

	Тоныкөк көрермендер қатарынан шығып, қаған ордаға қарай аяңдады. Орда жамбылына кірді. Бірақ әлі де болса далада жүре тұрғысы келді. Сосын қаған сарайының дәл қасында тұрған биіктігі жиырма төрт кез үлкен мұнараға көтерілді. Оған шыққанда айнала түгел аяқ астында жатқандай көрінетін еді. Ол төменде өзін іздеп жүрген Күлтегінді көрді. Көрді де дауыстап, қолын бұлғап, өз қасына шақырды. Күнде сырттай қарап тамсанғаны болмаса, Күлтегін де бұл мұнараға шығып көрмеген екен. Басында тұрған Тоныкөк абызды көріп, ол да сүріне-қабына өрмелеп келе жатты:

	– Мұнда неғып тұрсыз, абыз?

	– Жасым келіп қалды. Бір күні өліп кетсем, арманда қалмайын деп шығып тұрмын, – деді Тоныкөк.

	– Мұнда лып етіп шығып кеткеніңе қарағанда, бүгін-ертең өле қоймассың, абыз.

	– Әй, қайдам!

	– Олай деме, өлім жас, кәріні таңдамайды. Жүре тұр. Бұл елдің есі де, десі де сенсің. Сен барда Табғаш қағанның бізге тісі батпайды.

	– Тісін батырып қойып қарап отырмай сындыратын керек! Екеуі рахаттана күліп, үлкен мұнараның бір шетіне келіп,

	биіктен жан-жаққа көз жүгіртті. Орда-балық Орхон суының оңтүстігінде салынған, айналасы ат шаптырым үлкен қала еді. Ол алғашында Түркі қағанатының қыс қыстауы, кейін келе сауда кентіне айналды. Қапаған қаған Ордасын Орхонға көшірген соң осында Табғаш жерінен әкелінген құлдарды еңбекке салып, үлкен орда жамбылының құрылысын бастады. Жамбыл сырты баяғыдай сауда орталығы болып қала берді. Қаған ордасының іші мен сыртында күрендік еб-тұрақ ретінде салынған қаз-қатар жатақтар бар болатын. Қағанның қорушы тұрақтары сонда жайғасып, жамбылдың сыртын үнемі күзетіп тұратын.

	Бұл жерден бәрі қолмен қойғандай көрінетін. Әсіресе, қаған орданың оң-сол екі қапталында қаз-қатар етіп бой түзеген, төбесінде бірден қылбайрағы бар тоғыздан он сегіз мұнара тіптен айбатты еді. Ол мұнаралар мен қылбайрақтар қаған билігінің әуелетін әйгілейтін. Тоныкөк жан-жағына, алыс-жақынға жіті көз жіберіп, сақалын сипап ойланды. Күлтегін оның не ойлағанын білгісі келді:

	– Білге Абыз, түркі-есір жерінде тарихта осындай әйдік қала болды ма?

	– Болған шығар, бірақ бұл жерде болмаған болар.

	– Өз қаған ордасы, бақарлы-шаһарлы жұрты бар деген қандай жақсы! Келешекте осындай қалаларды түркі ұлысы ту тіккен барлық аймақта салсақ деймін. Қала салып біз де Табғаш, Корей, Парсы, Күстантия жұрттары секілді отырықтанып, ғибадатхана салып, Көк Тәңіріне сиынсақ деймін, – деді.

	Мұны естіген Тоныкөк аппақ сақалын тараштап сипай тұрып, күлімсіреген ойлы жүзін Күлтегінге бұрып:

	– Болмайды! Түріктің халық саны аз. Табғаш халқының жүзден біріне де жетпейді. Біз ежелден судың тұнығын, шөптің сонысын қуып, бір жерге тұрақтамай көшіп-қонып жүргендігімізден, әрі аң аулауды да кәсіп етіп, қару өнеріне ысылғандығымыздан олармен осы күнге дейін тіресіп, тең түсіп келеміз. Күшейсек баса-көктеп кіріп, әлсіресек таутас, орман-тоғайды барып паналап жүрміз. Ондайда Табғаш әскері қанша көп болғанымен, біздің даңғайыр даланың қай түкпіріне сіңіп кеткенімізді білмей, мысы құрып қала береді. Егерде қала салып, отырықшы тұрмысқа көшіп, ата-бабадан қалған салт-дәстүрімізді өзгертер болсақ, бір жолғы соғыстың өзінде-ақ Табғаш қағанның уысына түсеміз. Қатын-бала, кәрі-құртаң жау қолында қалса, өзің қайда барасың. Ал, ғибадатхана салып, құлшылдық қылайық дегеніңе келсек, оның бәрі адамды ізгілік пен момындыққа, көнбістікке баулиды. Тым ізгі болған сайын кеңпейіл болып, есік пен төрімізге ие бола алмай қаламыз. Ол – қару-қайраттың, өршілдіктің жолы емес. Салуға болмайды! –деді.

	Күлтегін ойланып қалды. Басын қайта-қайта изеп:

	– Жөн сөз! Жөн сөз! – дей берді.

	– Ал, мына Орда-балыққа келсек, – деді Тоныкөк, көзін оған қайта төңкеріп, – бұл қажет. Біріншіден, бұл табғаштардың жерінен тым шалғай. Олар қыста мұнда келе алмайды. Екіншіден, жазды күні біз Өтүкен тауын жайлаймыз! Жау келе қалса, алыстан хабар алып тұрып ел-жұртты ыңғайлап үлгіреміз. Олар иен жатқан қаланы алса да оны көшіріп кете алмайды. Мұнда қалса, өздеріне қауіп. Сондықтан біз бұдан ұтылмаймыз. Ал жаппай қала салып отырықтану дегенің жауға өзіңді ұстап беру деген сөз.

	– Қала салып отырықтансақ деген арман көптен бері Білге қағанның да ойында жүр. Бұлай болғанда еш пайдасы жоқ болғаны ғой?

	– Иә, солай. Бүкіл түрік болып Бес-балық пен Күңіт қамалын жаудан қайтара алмай қаншама қан төктік?! Әйтпесе, сол қалалар түріктер – біз өз қолымызбен салған қалалар еді ғой.

	– Ә, бәсе!

	– Бізге «жаман» болса да өз ата-бабамыздың жолымен жүріп, салт-дәстүрін сақтағанымыз абзал. Тәңірге ғибадатханасыз-ақ сыйынуға болады. Айналаның бәрі Тәңір жаратқан ғажайыпқа толы. Біз соның ішінде жүрміз. Ендеше, оның қадір-қасиетін біліп, сезініп, тәу ете, тәубе ете білсек болғаны.





ТИБЕТ ЕЛШІЛЕРІ




	Мұнара басында ол екеуінің әңгімесі көпке созылды. Сол сәтте алыстан тізгін ұшымен жеткен хабаршы Тибет елшісі келе жатқанын жеткізді.

	Күлтегін мен Тоныкөк төменге түсіп, не жағдай екенін білгелі ордаға кірді. Қаған бұл екеуіне қарап:

	– Тибет елшісі келе жатыр дейді. Олардың не бұйымтайы бар деп ойлайсыңдар? – деді.

	– Олар Он иеліктен кетті. Бірақ, Қотаннан кете қойған жоқ. Онда олар Табғаш қолымен тіресуде. Ол жерден қымбат бағалы қас тасы шығады. Табғаш елінде ол алтынға пара-пар. Сондықтан олар бізбен қалай да бір келісімге келетін шығар, – деді Тоныкөк.

	– Не болса да алдымен өз ойларын тыңдап көрейік, сосын кеңесіп көрерміз, – деді қаған.

	Олар ордада отырып елшілердің келуін күтті.

	Тибет елшілері қыстың көзі қырауда ту алыстан артынып-тартынып, азық-түлік, жем-шөбін өздерімен бірге ала бір қауым ел болып келген екен. Жегендері кептірілген қодастың еті, құрт-ірімшік екен. Өздерін Лыхасадағы Тибет зампосы жіберіпті. Сәлемі мынау:

	– Түрік қағаны бір тарап, Тибет бір тарап болып жаз шыға, көктем келе Табғаш қаған үстіне жорық жасайық. Екеуміз екі жақтан лап берсек, Табғаш мемлекеті бір соққыдан қалмай күйрейді. Осыған, мәртебелі Білге қаған, өзіңіздің қалай қарайтындығыңызды білгіміз келеді.

	Білге қаған тағы да елдің Білге Тоныкөк, бас бұйрық, төбе сардар Күлтегін, Орда бұйрығы Сабұқ Көл-еркін, тамғашы Тамған тархан, үлкен дегдар Ашиде Елтабір, Меңүтай шора бастаған шадтар мен бұйрықтарын, еркіндерін, апа тархандарын, елтабірлерін түгел жинап кеңес құрды.

	Біреулер:

	– Мұндай орай табылмайды. Тибет зампосы баяғыдан мұндай ұсыныспен шыққан емес. Ол өзі өтініп тұрғанда дереу бірігіп, Когуреге де кісі салып, үш жақтан Табғаш қағанды құлатып, елін шауып алайық, корейлер де соған мүдделі болып отыр. Хан ием, егер бұл орайды дұрыс пайдаланбасақ, онда ұрпағымыздың ұрпағына дейін өкінетін болады, – десе, біреулер:

	– Тибет зампосы баяғыдағы қытандар секілді бізді тек пайдаланып қалуды көздеп отыр. Олар Табғаш қағанға соққы беріп, арт жағын алаңсыз еткеннен кейін Он иелікке қайта тап бермек. Ол кезде тибеттер екі-жар болмай әскерін тек Он иелікке үйіп-төгеді. Бұл бізге тиімді ме, тиімсіз бе өздерің ойлап көріңдер. Біз үшін Он иелікте Тибет те, Табғаш та бірімен-бірі қара таласып, бірін-бірі тежеп отырғаны жақсы, біреуі басым болса біздің қарсыласымыз күшейіп кетеді. Ондайда тек біреуінің ғана ықпалында болып қалуымыз мүмкін. Біздің жұлдызымыз бүгінгідей қашанда биіктен жанып тұрса жақсы. Бетін аулақ қылсын, алда-жалда басқалай бір жағдай бола қалса, Тибет өз басымдылығын істетпей қоймайды, – деді.

	Енді біреулер:

	– Жыланды үш кессе де кесірткілік деген сөз бар. Табғаш – іргелі ел. Халқы көп. Ол қанша шайқалса да ортаймайды. Тарихта ел билеген адуын да, азулы патшалар көп шыққан ел. Бір күн болмаса бір күн есін жиып, есе-кегін қайырмайды деу қиын. Сондықтан өзімізге тілемегенді өзгеге де тілемейік, – деді.

	Сөз соңында Тоныкөк жуан сарала қамшыны екі бүктеп қолына алып отырып:

	– Қаған ием, бұлардың қай-қайсысының да сөзінің жаны бар. Біздің баяғыдан Табғашпен соғысып жүргеніміз өз есетеңдігімізді алсақ деп, еліміздің іргесі бүтін болса деп сол үшін жүргеніміз еді. Енді сол мақсатымызға жеттік. Білікті, ержүрек қағандарымыздың арқасында біз бодандықтан бостандыққа шықтық. Енді Түркі-есір жұрты, саған және сенің ұрпақ-жұрағатыңа өмір бойы кек қуысқан, бір күн бел шешіп жатпайтын бас-аяғы жоқ сондай соғыс керек пе?! Онсызда осы күнге жетеміз деп түркі бұдұны аз қан төккен, азып-тозған жоқ. Енді, тек Табғаш қағанға ынсап берсін деп тілейік. Біздің олармен қоңсы отыруымыз Көк Тәңірінің еркі. Біз мұны өзіміз қалап алған жоқпыз. Ендеше, оларға да тыныштық, игілік тілейік. Олар бейбіт болса, бақуатты болса, біздің де керуендеріміздің тоғанағы тоқ қайтады. Біз де олардан сары алтын, ақ күмісімізді санап беріп сатып алайық. Оларға керектіні сатып берейік. Ешқашан тегінге нәрсе алмайық. Қарызын арқаламайық. Дүниеде тегін нәрсе болмайды. Алмақтың салмағы барын білейік. Қаған ием, мүмкін болса Тибетпен де, Когуремен де жақын, тату өтейік. Істеми қағанның кезінде қарым-қатынас жасасқан Рум, Күтантия, Парсы жұртымен де ат ізін суытпайық. Біз енді өз алдымызға еркін, бостанелміз. Сол бостандығымызды әйгілеп, алыспен де, жақынмен де жақсы өтейік. Біреуді күшті, біреуді әлсіз деп бөлмейік. Бәрімен тең тұрып, тең құрмет көрсетейік. Сондықтан Тибет елшісін жақсылап күтіп, сый-сияпатымен аттандырып салайық. Енді ғана ес біліп, етек жинағанда еліміздің басына қайтадан соғыс, азғын-тозғын тілемейік, – деді.

	Күлтегін де оның сөзін құптап Білге қағанға «осылай істейік» дегендей көзқарас танытты. Қаған тігісін жатқыза, санаға сіңіре айтылған пікірдің бәрін мұқият тыңдап болып, орда талқысын өзі қорытындылады.

	– Мәртебелі білгілерім, шадтар мен бұйрықтарым, апалар мен еркіндерім, бәріңе көптен-көп рахмет, осынау келелі кеңес арқылы алда қандай ел болатынымызды айқындаған секілдіміз. Біз сан ықылым бойында осынау ұлан-ғайыр даланы ен жайлап, бет келген жаумен белдесіп, күш-қуатымыз барда өзгелерді де шауып алып, күшіміз әлсірегенде сайын далаға сіңіп жоқ болып өмір сүріп келген едік. Ата-бабадан қалған дәстүрдің озығы да, тозығы да бар. Енді соның бәрін салмақтап, аса сақтықпен іс қылатын кез келді. Кеңесіп пішкен тон келте болмас. Ендеше, мен де сіздердің соңғы айтқан пікірлеріңізге қосыламын. Тибет елшісін сый-сияпатпен қайтарайық. Енді ғана ел болғанда сау басымызға сақина тілемейік. Көне кекті қумайық. Табғаш қағанмен сыйласып, әрқашан сақ, тату-тәтті өтейік.

	Орда толы игі-жақсылар түп қотарыла дүркіреп осы шешімге тоқтады. Олар:

	– Түгел сөздің түйіні осы.

	– Оң мен солды парықтайтын кез келді.

	– Айтарға болмаса Тибеттің де бір бармағы бүгулі. Келіп қалған екен деп лақ ете түспегеніміз жөн болды, – десіп жатты. Ертесі Білге қаған Тибет елшілерін шақырып жөнін айтты:

	– Сіздер ренжімеңіздер. Біз осы күнге дейін Табғаш мемлекетімен аз алысқан жоқпыз. Олармен жанжалдаса, жаға жыртыса жүріп енді ғана есе-теңдігімізді алдық. Халқымыз соғыстаншаршады. Қалжыраған, қансыраған халқымды енді қайта соғысқа салып күйзелткім келмейді. Арманым – Табғаш қағанмен де, сіздермен де бейбіт өту, бір-бірімізге сауда керуендерін жіберіп, сауда жолын еркін ашып, ұры-қарыны болдырмай, қаймана халықтың қамын ойлау. Мәртебелі зампоға менің осы сәлемімді айта барыңыз. Жайы келсе біз де сіздермен қарым-қатынас жасап тұрайық. Тибет елі Анеткак еліне жақын. Ол жақтан жеткен асыл бұйымдарды сіздер арқылы өз елімізге жеткізсек деймін. Жаз кезіне туралап сауда керуендерін жіберейік, – деді.

	Елшілер Білге қағанның шын көңілден айтқан сөздерін естіп оның бүкпесіз пейіліне ризашылықтарын білдірді. Ала келген жұпар кіндігі мен үнді асыл тастарын, піл тісінен жасалған әшекейлерін, тибет тауларының бағалы дәрілерін, асыл қылыш, болат кездіктерін, алтын-күміс қаптырған белдіктерін, қасиетті будда тәпсірінің бір парасы салынған алтындалған сандықшаны сыйға тартып, ақ матадан тігілген хаданы қағанның мойнына салды.

	Өз кезегінде Білге қаған да оларға жоталы, жүрдек арғымақтар мен Итжеккеннің бағалы аң терілерін, Қытай жібегі мен фарфорын, арабтың әйнек бұйымдарын, алтын сапты күзгі-тарақтарды, көксауыр кебіс, күмістелген айыл-тұрман әбзелдерін, алтын ер, айшықты кемер белдіктерін сыйға тартты. Елшілер ақжарылқап көңілмен разы-хош болып аттанды.





ТАҢ ЕЛІНЕ ЕЛШІЛІК




	Тибет елшілерінің Түрік қағанатына барып қайтқаны жөніндегі хабар Табғаш ордасына да жетті.

	Таң Суанзоң патша уәзірлерін жинап, шұғыл ақылдасты:

	– Қайтеміз, Тибет елшісі Түрікке барып қайтқан көрінеді. Бұлардың не ойлаған ойы бар? Шығыстағы Тай-шань тауына барып тәу етіп қайтам ба деп отырғанда бұл жәй көңілімді қатты алаңдатып қойды, – деді ол бәріне «не айтарларың бар?» дегендей сұраулы көзбен қарап.

	Ішкі жарлауыл Чжан Юэ:

	– Хан ием, егер олар шынымен бас қосқан болса, онда сөзсіз бірігіп, Ұлы Таң патшалығымызға қарсы тұрудың амалын қарастырған болуы мүмкін. Сондықтан әскерді көбейтіп, қауіп-қатердің алдын алуымыз керек, – деді.

	Жасақ бөлім бастығы Пэй Гуантин:

	– Тай-шань тауына тәу ету – бұрынғы өткен небір ел билеген дегдарлардан қалған ескі салт. Ол Көк Тәңіріне Таң елінің жеңісін паш ететін ұлағатты іс. Осындай кезде көлеңкемізден қорқып әскер жинаумен айналыссақ, ниет қылған ісіміз аты затына сай болмай қалмай ма? – деді.

	Чжан Юэ алға қарай бір қадам аттап екі қолын жүптей жоғары көтеріп, шарт жүгініп отыра қалып:

	– Мәртебелім, түріктер қазір түк білмегендей тыныш жатқанымен, іштерінде не жатқанын білу қиын. Оның үстіне Қапағанның орнына таққа отырған Білге қаған халқына қайырымды, мейірімі мол жан деп естимін. Сонысына бола халқы оны құрметтеп, ыңғайына жығылатын көрінеді. Ал Күлтегінге келсек, ол өте ержүрек, соғыс өнеріне шебер, теңдессіз жан. Олардың бас абызы, елінің аба қазығы – Тоныкөк. Ол біздің Таң елінде білім алған. Марқұм Таң Гаузоң патшаның алдын көрген. Көпті көрген көсем, ақылға кемел, ойға шүлен адам, біздің Ли Цзин, Ли Цзи зәлітті қайраткер. Бұл үшеуі бір жағадан бас, бір жеңнен қол шығарса, жорықта әсте қапы қалмайды. Олар біздің түп қотарыла шығысқа аттанатынымыздан хабар тауып, алда-жалда шекарамызға басып кірсе қалай қорғанамыз? – деді.

	– Айтып-айтпай, сондай жағдай бола қалса қайтпекпіз? Біз әуелі ондай бәлекеттің болғанын ойлап отырғаннан гөрі, оны болдырмаудың амалын ойласақ етті!? Мен сол туралы сұрап отырған жоқпын ба сендерден?

	Патша ашу шақырайын деді. Сол сәтте жасақ бөлім басы Пэй Гуантин тағы да ортаға суырылып шығып:

	– Мәртебелім, қазіргі таңда Түрік қағанаты да қаруын қайрап жауқайдалап отыр деп айта алмаймын. Олар осы бірнеше жылда аз арпалысқан жоқ. Етек-жеңін енді жинады. Сол себептен, олардан әсіре қорқудың керегі жоқ. Елші жіберіп олармен бұдан былай тату-тәтті өткіміз келетіндігін айтайық, әрі олардың елі аузына қараған беделді кісілерінің бірін өзіңізбен бірге Тай-шань тауын зиярат етуге шақырайық. Тек осылай етсек қана олар амалсыз көнеді, әрі бізге тосыннан басып кіруге ыңғайсызданады, – деді. Ішкі жарлауыл Чжан Юэ де оның кеңесін құптады.

	Ақыр соңында патша ағзам Орда жанағы Юань Чжэнді «уақытша мәмілегер уәзір» деп тағайындап, осы жайды жеткізу үшін Түрік қағанына жіберді.

	Ол біраз нөкерімен ерте көктемде аттанып, бір айдан соң жер аяғы құрттап, ағаш-тобылғы бүрлеген кезде Орхон бойына жетті. Білге қаған Орда-балықтағы ордасында ханымы, Күлтегін, бас уәзір Қамша, Тоныкөк, Сабұқ Көл еркін, Тамған тархан, Ашиде Елтабір қатарлы кісілермен алқа-Қотан отырып, оған қонақасы берді.

	Табғаш елшісі сауға-сәлемдерін бергеннен кейін, келген бұйымтайына көшті:

	– Патша ағзам биыл шығысқа сапар шекпек еді. Сондықтан сіздердің елдеріңізге деген құрметі мен ізгі ниетінің белгісі ретінде араларыңыздан түркі жұртына белгілі, сөзі өтімді бір кісіні шақырып, Тай-шань тауына тәу ету салтына қатыстырмақ. Бұл, әрине, патша ағзамның арамызда болған талай жылғы түсініспеушіліктен кейін, алғаш рет ықыласы түсіп отырғаны деп біліңіздер. Патша ағзам – Көктің ұлы.

	Ол өте мейірімді, өткен-кеткенді құзамайтын жан. Ол болашақта сіздермен ұдайы барыс-келіс жасап, тату-тәтті тұрғысы келеді. Сол игі қатынастың бастамасы ретінде бұл жолғы тәу ету рәсіміне бір дегдарын жіберіп қатыстырса, құп болар еді деп отыр.

	Білге қаған «бұл қызық болды ғой!» дегендей жанындағыларға жағалай көз қыдыртты. Тоныкөк оның сөзін қағанға аударып бергеннен кейін, оның өзіне қарсы сұрақ қойды:

	– Сіздердің патшаларыңыз бұрын-соңды бізді мұндай іске шақырып көрген емес. Оның үстіне, біздің ол рәсімге қатысуымыз да міндетті емес. Бірақ бұл жолы Табғаш елінің өз мүрәсіміне неге бізді араластырғысы кеп отырғанын түсінбедік? – деді.

	Елші Юань тістерін ақсита бір күліп алды да:

	– Бәрекелді, ол жөнінде басқалай күдік ойлаудың еш қажеті жоқ. Тай-шань тауына тәу ету – Ян-Хуан әулеттері патшаларының ежелден келе жатқан салты. Осынау айтулы оқиға кезінде тек қана түрік емес, басқа жұрттардың да ел ағамандары қатысады. Бұл патша ағзамның оларға деген құрметін әйгілейді, – деді. Тоныкөк:

	– Ендеше, қағанға айтып, баратын адамдардың тобын өзіміз жасақтайық, – деді.

	Білге қаған орда кеңесін шақыртып, бір күннен соң кім-кімдердің баратыны белгілі болды. Тәу ету салтына қатысып қайтуға орда үлығы Ашиде Елтабір бір топ адаммен баратын болды.

	Аралық қанша шалғай, жер қанша қиыр болса да жүрген адам бәрібір жетер еді. Чань-Аньнан шығып солтүстікке қарай жүрген адам өзінің қандайда бір үлкен ордаға жететініне күмәнмен қарайтын. Өйткені, ен жатқан сары даланың ұшы-қиырына жеткенше шыдамы таусылып, жігері құм болып, талығып кететін. Ал Орда-балықтан Чань-Аньға қарай жүрген адам да дәл сондай күй кешетін. Бірақ оңтүстікке қарай бір адым басқан сайын әлдеқандай бір бақарлы-шаһарлы, тірлігі қайнап жатқан, у-шуы мәңгі айықпаған тылсым мекен қыр астында жақындап қалғандай сезілетін.

	Ашиде Елтабір бұл жаққа тұңғыш рет бет түзеуде. Одан алдын ол он оқтардың жерінде жүрді. Сонда да табғаштар туралы еститін еді. Енді не болары өзіне беймәлім. Табғаш елі шартараптың бәрін уысына алып, кіндігі өзі болғысы келетін, үлкен сұр дуалды қызыл сарайларда мекендеген, арқауы сан тарам айлалы небір патшалар мен айдарын төбесіне түйген сан түмен аттылы-жаяу сарбаздың елі, қол өнері мен ой өнерінің қайнап жатқан көзі секілді көрінетін. Таң атпай, таңның қызыл арай шуағына малынып, әтештері жамырай шақыра ма қалай? Тақта-тақта егінжайлар мен қырат қырлардың арасындағы соқпақ жолда иығына әпкішін салып, найып белбеуіне қыстырған шаруа әлде қайда сапар шегіп барады. Алыста дөң-дөң, бел-белестің қырында тоғай арасында қызыл тамды, қайқы шатырлы құржалар, ауылдар. Басына түймелі тақиясын киіп, ұзын көлбіреген мешбетін сүйретіп, есік алдында шіренген жериесі-дижулар. Ат үс-тінде салбуырлап, арба жүріп таптауыранға айналған тақтақ жолда шоқыраңдатып шауып бар жатқан қара төбетайлы, қызыл сары пешпетті, қара етік киген ұлықтар мен олардың атқосшылары. Өгіз жеккен үлкен ағаш арбамен қиралаңдатып алдыңнан шыға келетін әлдебір шаруа. Жол бойы үйеңкі дарағының түбінде саялап, найын тартып, дүниеге бей-жай қарап отырған әлде бір кезбе.

	Иір жолдар, тау-төбелерден асып, өзен жағалап, ауылдардың арасын қақ жарып, шыршалы, бүк-барақсан ормандарды аралап, бірде өрге, бірде еңіске тартып отыратын. Жол бойынан қабақхана деп аталған маңдайшалықтары жай жалауға жазылып, биік ілінген қонақжайлар, өртеңдер кездесетін. Онда небір ұры-қары, қарақшылар мен қашқын-пысқындар, өз алдына жүрген сері-сотанақтар жиі жолығысатын. Ұлы Таң мемлекеті бұл кезде кім-кімге де еркіндік беріп қойғандай. Жол бойы биік таулы кейкеңдерде жоғарыдан сарқыраған тау суларының бойында өмір бойы будда томдарын оқып, тарихат жолына берілген шайқы пірадарлардың лашықтары да көзге түсетін, жан баласына зәбірі жоқ, дүние-мүлік жинайтын ондай пенделерге ешкімнің қақ-соғы жоқ еді. Өмірінде ең алғаш бетін күншығысқа түзеген Ашиде Елтабір үшін Чань-Ань жолы тым көңілді еді. Онда күнбе-күн түрлі оқиғаларға кездесуге болады. Юань елші жол сырына қанық еді. Ол сыйлы қонағын шаршатқан жоқ. Жол бойы маңдай-шалығы әсем, еңселі қабақханалар мен қонақ-жайларға тоқтап, түстендіріп, дем алдыртып отырды. Кейде қолмен ашытылып құм күбіге құйылған жерлік божымалардан тартып алып отырды. Ондайда жолдың ұзақтығы білінбей кетер еді.

	Тағы да сол дөңдер, иір жолдар, желкесінде сабалақ шырша өскен қыстақтар, керіш таулар, тағы да қыстақтар, алыстаң әуейілене жеткен ән әуені, әпкіш көтеріп су тасыған әйелдер, жол шеттерінде тұрып жүргіншілерге тамашалап, таңырқай қараған тұлым, кекіл қойған балалар; аяғын балтырына дейін таңып, керек-жарағын бамбук апкешінің бір басына байлап, иығына салып құр аттың жүрісін жүріп, алысқа жолаушылап бара жатқан жүргіншілер...

	Бір кезде көгілдір Вэйшуй өзені алдарынан ирелеңдей көз тартып, алыстан Циньлин, Ли-шань тауларының жон арқасы көрінді. Юань елші сол жақты қамшысымен нұсқап:

	– Мінеки, астанаға да таяп қалдық, – деді.

	– Бәрекелді! – деп Ашиде Елтабір сақал-мұртын сипап рахаттанды.

	– Жер жаннаты осы екен.

	– Бұл бір шеті ғана, Табғаш елінің ұлтанды жері осыдан түстікке, шығысқа қарай көсіліп жатыр. Жердің нағыз кереметі сол жақтарда, – деді Юань.

	– Пай, пай! Мына жатқан көкорай қырлардың өзі де қандай керемет.

	– Иә, несін айтасыз...

	– Менімше, байтақтың ар жағында көрінген сонаудағы таулар кезінде біздің ата-бабаларымыздың қыста келіп аң аулаған жерлері болса керек.

	– Дұрыс айтасыз. Ол тауларда орман ішін небір жабайы аңдар мекендеген. Аю-қабылан, жолбарыс, су бұғысы, тауешкі, бәрі бар онда.

	– Түгел уылжып тұр екен. Қайран ата-бабам бекер құмартпаған екен ғой.

	– Құмартқаны несі, бұл өз жерлері болған тұрса! – деп бәрі де кеу-кеулей сөйлесіп, желдей ұйытқып келе жатты.





ТАЙ-ШАНЬ ТАУЫНА САПАР




	Араға бір күн салып Табғаш елінің абат байтағы көне Чань-Ань оларға құшағын айқара ашты. Патша ағзам Ашиде Елтабірді Даминьгоң ордасында қонақасы беріп күтіп алды. Кезінде Түркеш қағаны Табғашқа берілгенде бұлардан шен-шекпен алып, кейін түркештер Жарыс жазығында күйрей жеңілген соң, сарай маңын жағалап қалып қалған біраз кісілер бар еді. Патша Ашиде Елтабірді күткен болып, оларды да қонақасы залының бір шетіне отырғызып қойды. Сосын:

	– Мәртебелі Ашиде Елтабір, бұл кісілер Түркеш қағаны жіберген елшілер еді. Тілеуі дұрыс екен. Осы қонақасының үстіне келді, – деп таныстыра бастады. Ашиде Елтабір бірден көңілсіздене қалды.

	– Түркеш қағанатының елшілері дедіңіз бе? – деп патша ағзамның өзіне қарсы сұрақ қойды.

	– Иә, елші мырза. Оларды Түркеш қағаны тәу ету рәсіміне қатысуға жіберіпті.

	– Ашиде Елтабірдің Түркеш қағаны дегенде қырық жаны құрыстады. Оның өмір бойы Он иелікте айқасқаны түркештер еді.

	– Тақсыр, түркештер – біздің өз халқымыз. Бізге бағын жұрт. Олардың өз алдына елші жіберіп, бізбен қатарласа келіп, мұнда отыруға қалай дәті барады? – деді.

	Патша түкке түсінбегенсіп уәзірлерін шақырды.

	– Сендер неге түркеш елшілерін мұнда алып келдіңдер? Түркеш деген Түрік қағанына қарасты шағын ғана ел емес пе?! – деді.

	– Сендер біреу не десе соған сене бересіңдер ме? Бажақ елдердің де үлкені, кішісі, бір-біріне боданы болады. Оларды алып кетіңдер! – деді.

	Уәзірлер қайтып сөз қайтармады. Ашиде Елтабірге көз қылып әдейі алып келген «Түркеш елшілерін» залдан алып шығып кетті. Іштерінен ойлады: Бұл түріктер шынымен ел болып, еңсесін тіктеген екен. Анау-мынауға намысын таптатпайтын болған екен. Енді бұлармен байқап сөйлесейік, – деп.

	Олар шығып кеткен соң барып Ашиде Елтабірдің көңілі жайланды.

	– Елші мырза, кешіріңіз. Бір ұғыспастық болып қалыпты, – деді патша оны неше түрлі дәмді тамақтармен безендірілген дастарханға ұсыныс етіп.

	– Егер «түркеш елшілері» отырса, біз разы-хош болып қайтып кетер едік, – деді Елтабір күліп.

	Таң Суанзоң патша жуып-шайып:

	– Уәзірлер бұрынғыдай ойлап жүрсе керек, – деді.

	– Түркештер бұрын да, қазір де біздің бұқарамыз болған.

	Бола да бермек, – деді Елтабір.

	Таң Суанзоң оның сөзін елемегенсіп қоя салды. Қонақасыдан соң Орда тарихшысы келіп патшадан:

	– Мәртебелім, бұл оқиғаны қалай жазамыз? – деді. Патша сәл ойланып:

	– Екі жақтың елшілері дастархан төріне таласып қалды. Нөкерлік уәзірлігі мен барша сарай ұлықтары ақылдаса келіп, олардың араларына шымылдық құрып, екіге бөліп отырғызды. Түрік елшілері шығыс жақ төрінен, Түркеш елшілері батыс жақ төрінен орын алды. Қонақасыдан соң олар мол сыймен қайтарылды деп жаз, – деді.

	Сонымен бұл оқиға Орда тарихы мен кейінгі «жалпы жарғыға» патшаның айтқаны бойынша жазып қалдырылды. Көп өтпей, патша ағзам шығысты көзден кешіруге аттанды.

	Ол мыңдаған нөкерімен Цзяхуйдун деген жерге келгенде Ашиде Елтабір мен басқа да сырт елдердің елшілерін, ұлысбектерін күзетшілер сапына қабылдап, оларға садақ, жебе таратып берді. Ол кезде шығыстағы тау-өзендердің бойы аң-құсқа бай еді.

	Бір кезде бір сұр қоян патшаның атының алдынан ойқастап шыға келді. Патша жалма-жан садағын қолға алып, шірей тартқанда қоянға дәл тигізді. Атынан түсе қалып, қоянды басына көтере алақайлап биге басқан Ашиде Елтабір:

	– О, мәртебелім, бұған не деуге болады. Көздегені құр кетпейтін мерген деп осыны айт. Енді сізге мергендікте Орта жазықта кім тең келе алсын. Бұл да болса терістікте ат құлағында ойнаған, құралайды көзге атқан арғы аталарыңыздан дарыған қасиет болса керек. Бұл үшін мен де мақтануға тиіспін! – деп патша ағзамға оның ата-тегі теріскейден екенін есіне салды.

	Жұрттың бәрі күліп, оның сөзін іліп әкетіп, кеу-кеулеп жатты:

	– Жөн сөз. Ата-бабасынан қару мен қаламға бірдей төселген қаракөктің тұқымы ғой!

	– Көзінің ноғаласы, қолының түрпісі бар, одан не қашып құтылсын? – десіп жатты.

	Патша ағзам оның бәріне пейілдене күліп, құрыс-тырысы жазылып, пұшпағы кеңіп қалды. Осыдан соң түріктерге күзетшілер қатарында аң аулауға рұқсат берді. Ашиде Елтабір өз нөкерлерімен бірге патша сейілінде үнемі бірге жүрді. Күні-түні қасында болды. Тай-шань тауының баурайында, жасыл шыршалар мен аршалардың, тау құрақтарының хош иісіне мас болып, түрлі тағамдар мен жеміс жидектер толы дастарханнан дәм татып, шараптың буына балқып отырып, олар солтүстік туралы, Хуанхэ қырынан ары қарай жатқан сары дала туралы толғады. Патша ол жақтың әуелеген әні мен қоңыр күйіне құлақ түріп отырып, Ашиде Елтабірге:

	– Сендер қызық халықсыңдар ғой, – деді басын шайқап күліп.

	– Мәртебелім, ол не дегеніңіз!? – деді Елтабір түсінбеген бейнемен.

	– Олай дейтінім сендерден қорқуға да, сендерді жақсы көруге де болады екен.

	– Қалайша, тақсыр?

	– Айта алмаймын. Әндеріңізді, күйлеріңізді тыңдаса, адамның сай сүйегі сырқырайды. Ал өздеріңді көрсе, бұл жұрт аш бөрілерді көргендей қорқады.

	– Бөрінің де мұңы болады емес пе, тақсыр. Әйтпесе, бөрі айға қарап неге ұлиды?

	– Бәсе, неге ұлиды?

	– Тауы шағылып, жолы қиянға тартқанда, жігері құм болып, армандары адасқанда, туған жерін, текті ұясын аңсағанда, бөрілігін сағынғанда ұлиды олар.

	Патша басын изеп төмен қарады.

	– Бәрекелді, сендер оның тілін біледі деп естіп едім. Рас екен ғой.

	– Оның жыны, киесі түрікке қонған. Айдалада, түзде, отарда, түндерде біз олармен қатар жүреміз. Олардың көзінің жарқылы, ырылы, үрейлі бейнесі бізге күш-жігер береді. Оларды көрмесек, кие тұтпасақ, біздер түз далада еркін өмір сүре алмас едік. Сол үшін бөріше жортып, бөріше жусап күн кешудеміз. Бәлкім, сіздерге де бөрі болып көрінетініміз Сондықтан болар. Егер біз бөрі болмасақ, түлкілерге заман тумай ма? – деді.

	Патша қарқылдап күлді.

	– Құй шарапты. Қыр даланың серісі бөрілер үшін алып қояйық! – деді. Сол сәтте Елтабірге ере келген түрік жігіттері сыбанып шығып, «көкбөрі», «қара жорға» билерін биледі.

	– Бұрындары сіздердің ата бабаларыңыз Хуанхэдан өтіп, Орта жазыққа талай ат ойнатқан. Ол кезде марқұм Тайзоң мен Гаузоң және мәртебелі У Цзытянь патшайым еларалық қатынаста тек қару күшіне ғана маңыз берді. Сіздердің Елтеріс, Қапаған қағандар да шектен шықты. Жыл құрғатпай шекарамызға басып кіріп, бейкүнә халықты бұлап-талады. Шекаралық дуандар мен қосындардың жылқысын түгел барымталап әкетті. Хуанхэнің ой мен қырында төрт түліктен тігерге тұяқ қоймады. Таң мемлекетінің мал басы кеміп, Хан патшалығының алғашқы кезіндегідей жағдайға жетті. Сол үшін соғыстық. Бірақ қазіргі патшаларыңыз Білге қаған мен хантегін Күлтегіннің заманына келгенде екі ел арасы тынышталды. Оның белгісі Білге қаған кемеңгер Тоныкөктің кеңесімен Тибет зампосының бірігіп Таң мемлекетіне қарсы соғыс ашайық деген ұсынысынан бас тартыпты. Сіздер айтпасаңыздар да біз одан хабар таптық. Біз бұған өте разы болып отырмыз, – деді патша шарап толы алтын тостағанды қолына алып алыстан тербеп.

	Сөздің мөрті келгенде Ашиде Елтабір көптен көкейінде жүрген сөзді осы арада қойып қалды:

	– Мәртебелім, бұл айтқаныңыз жөн, бірақ Таң мемлекеті ата жауы Тибеттерге неше мәрте қыз бергенде, бір шүйке басын түріктерге неге қимай отыр?

	Сөз талмау жерден тигенде Суанзоң патша не айтарын білмей бөгеліп қалды.

	– Сіздермен құдандалық жайынан аузымыз күйіп қалған, – деп күнделікті жанайдар Люй Сян бүлк еткізді, – кезінде Хуаянь бегі У Яньсюдің құдалығы сәтті болғанда сыйға сый, сыраға бал дегендей бәрі өз жайымен болар еді.

	– Ол өткен істі неге қоқсытып отырсың! – деп Суанзоң патша оған жақатпай қарады.

	– Бұйрық болса болар әлі де! – деп Ашиде Елтабірге ішіп қоюды өтінді.

	Асыр-сауық көпке дейін жалғасып, Суанзоң патша мен оның маңайындағы қонақтар барынша кәйіп болды. Жаздың қысқа таңы шығыстанқылаң беріп, үркер төбеге көтерілгенде олар өзді-өз тұрақтарына қайтып, жастыққа бас қойды.

	Тай-шань тауы шынымен де айбатты әрі көркем еді. Патша ағзам онда айлап жатты. Таудың сарқыраған мөлдір суына қанып, арасанына малтығып, бір сәт бұл дүниенің әбігер тіршілігінен бой жазып сергіп қалды. Онда патшаның денсаулығын қарауға небір білгір тәуіптер мен алысты болжағыш көріпкелдер, бақсы-балгерлер жиналған еді. Сондай күндердің бірінде балгер оған:

	– Уа, бақытты, мейірімді патшам, сенің денсаулығың мығым, ақыл-ойың кемел. Осы бетіңмен елді ұзақ жыл басқарып, тарихта атың қалады. Бірақ бұл тірлікте жаңылмайтын жақ, сүрінбейтін тұяқ жоқ, сенің де жаза басар, сүрінер сәтің бар. Абайламасаң, сол сүрінісің сенің басыңды не оңға, не солға қаратады екен. Оның зардабы халқыңа тиіп, ел іргесі шайқалып барып тыншиды екен. Өте абай бол, патшам! – деді.

	Патша қалың елдің алдында балгерді шақыртып, оған өзі еш нәрсені бүкпей, шындықты ғана айт деген соң, оны жазалауға батылы бармады. Көңілі жарым болып Чань-Аньға қайтпақ болды. Кетерінде Тай-шань тауына арнап өз қолымен жазып, хаткерге ойдырған киелі бітік тастың басына келді.

	Патша лебізі қара көк, жылтыр мәрмәр тастың бетіне көне «чжуэн» үлгісінде өте айшықты етіп жазылған екен. Патша оны көріп, көңілі толды. Өз жүрегінен тербеген ең асыл, бағалы сұлу да, сырлы сөздердің тасқа әсем басылғанына дән риза болды. Бәдізшіні шақырып, оған қазынадан бір тізбек алтын ақша бергізді.

	– Оның еңбегі осыған лайық, – деді ол бәдізшіні қасына шақырып, – Хаткерлік, бәдізшілік – дүниедегі ең сұлу өнер. Онымен айналысқан адамдар ең сабырлы, парасатты адамдар, олардың еңбегі адал!

	Патша ағзам өз атынан тұрғызылған осынау әйдік ескерткішке соңғы мәрте қызыға, құмарта қарап тұрды да, тарихтан бері мұнда келген патшалардың өз қолдарымен қалдырған ескерткіштерін тамашалауға көшті. Оның бәрі де өз алдына дара, бір-бір керемет еді. Шынымен ғажап дүниелерге сусындамай, тәнті болмай кете алмайсың.

	Бір кезде патша ағзам Ашиде Елтабірді қасына шақырып:

	– Мұнда сенің туыстарың жазып кеткен ескерткіштер де бар екен, – деді.

	Ашиде Елтабір қараса, шынымен де мұнда түріктердің де қолтаңбасы тұр екен.

	– Қарлықтар екен! – деді тілмаш.

	– Олар мұнда нағып жүр?

	– Олар да кезінде патшаға атқосшы болып мұнда келген болар, ал біз атқосшылыққа келген жоқпыз, – деді Елтабір басын шайқап.

	Патша ағзам және оны қаумалаған уәзірлері де оған қарап күліп, бастарын шайқады.

	– Үш арыс қарлықтардың бірде олай, бірде былай болып жүргенінің себебін енді түсіндім, –деді Елтабір таңданысын жасыра алмай.

	– Мүмкін, арада ондаған жылдар өткен соң біз бен сізді де, тәу етуге келді деп жазып қоймасына кім кепіл? – деді тілмаш жігіт Елтабірге сыбырлап.

	– Бұлар біз кеткен соң не деп жазса, ол деп жазсын, біз де өз жерімізге осындай мәңгітастар орнатып, оған өзіміздің нақ, шын тарихымызды, өкінішімізді түгел жазайық. Табғаш қағанның да қандай екенін жазайық. Оны ұрпақтар көрсін, ойлансын, – деді Елтабір ауыр ойға батып.





САҚТЫҚ




	Тай-шань тауынан қайтарда да Ашиде Елтабір патша ағзаммен бірге қайтты. Әлгі бір балгердің сөзі көңіліне аз-кем кірбің салғанымен, патша оны тез ұмытуға тырысты. Ашиде Елтабір де патшамен бірге ұрттап ішіп, шайқап төгіп, Тәңірге құлшылық ету рәсімінен келе жатты. Соңғы уақытта Суанзоң патша ылғида онымен шүйіркелесіп, аңға да бірге шығып, арақ-шарапты да отырып бірге ішетін болды. Тіпті, кешкісін қоналқыда да Ашиде Елтабірдің шатырын өз шатырының қасына тіктіріп қоятын еді.

	Мұны көріп күнделікті жанайдар Люй Сян патшаға дәтнама ұсынып бүй деді:



	Пақырыңыздың білуінше, үкі шақырмағанымен бақыт құсы есептелмейді. Азулы жолбарыс жусағанымен қоңыр аң саналмайды. Өйткені, тағылық олардың қанына біткен. Мына түріктер де құдды сондай, тәубесін үйірген жауыз қарақшы іспетті. Олар патша ағзамның мархабатымен әсте санаспайды. Тақсыр, оларды ылғида қарумен билеңіз, ізгілікпен тәрбиелеңіз. Олар осында жүргенде біздің даңқымызды біліп қалтырайтын, әрі беделіміз бен тәрбиемізден именетін болсын. Сөйтіп, олар мейлі қарудың күшімен жасқансын немесе қазына мүлкімізге қызықсын, әйтеуір сарайға келіп, бас қойып, тағзым жасап, бодандығын әйгілеп тұрады. Тақсыр, сіздің оларға сеніп, оларды топты ұлықтарыңызбен бірге салтанатты тәу ету рәсіміне қатыстыруыңыздың өзі – тілмен айтып жеткізуге келмейтін үлкен шапағат. Оларға сапарыңызға нөкер болып аттануға рұқсат беріп, жарлық шығардыңыз. Саят кезінде күзет есебінде өзіңізбен бірге жүруге жәзет бердіңіз. Олар сіздің шартарапқа жайылған батырлығыңызды, асқан мергендігіңізді көріп қайран қалды. Оларға осы жасаған жақсылығыңыз да жетіп артылады. Риясыздықтың да шегі бар. Оларды өзіңізбен бірге ат ойнатып, қасыңызда садақ тарттырып, аң аулаудың ләззатына ортақтастыруыңыз тым артық. Пақырыңыздың мұны құптауға батылы жетпейді. Әулие затты кеңпейіл ағзам қандай заттан күдіктенбегенімен, пақырыңыздың көңілі күпті. Кейде тіпті қарадай үрейленемін. Неге десеңіз, бұлардың қаба-ған иттей адамды жазым ету ниеті болып, бірін-бірі қайрап салса, араларынан қанқұйлы біреу шығып, патшама жақындаған бір сәттен пайдаланып, қорғаушыларды қапы қалдырып, оқыс қимылға барса, нөкерлер оларды табанда жер құштырғанымен, тәңірқұттарын кескілеп, күмбез үйлерін күл-талқан еткенімен, ондай ағаттықтың орны тола ма?! Бұларды енгігәрі қасыңызға жақындатпаңыз. Олар өлшем мен шекті білсін. Тым кеңпейіл бола бермей оларға қалыпты мәмле жасаңыз. Олар қайда жүріп, қайда тұрғанын білсін.



	Мәктүпті оқып, Таң Суанзоң патша ойланып қалды. «Люй Сян жанайдардың да айтқан сөзінің жаны бар. Мен бұларды тым әспенсітіп жіберген екенмін», – деп тәу ету рәсімі аяқталған соң патша қонақасы беріп, мол тарту-таралғымен Ашиде Елтабірді және оның қосшыларын еліне қайтарды.

	Ашиде Елтабір Түркі ордасына қайтып оралғанда Білге қаған мен Күлтегін, Тоныкөк оны алдынан шығып күтіп алды. Ел-жұрт орнында, Бірақ Меңүтай шора қайтыс болып кеткен екен. Ол жастайынан Тоныкөктің әкесі Оғыз-бекке атқосшы болып, кейін келе Тоныкөктің туған ағасындай һәм ұстазындай болып кеткен еді. Сол жайды елден ала естіген Ашиде Елтабір ең әуелі Тоныкөкті құшақтап көңіл айтты.

	– Ер жігітке ондай дос, серік, ақылшы табылмайды. Жаны ұшпақта Көк тәңірінің қасынан сая тапсын. Ұрпағына жаратқан ием жар болсын! – деді.

	Елтабір мол сый-сияпатпен оралған екен. Табғаш қаған бұдан кейінгі достығымыз бен туыстығымыздың дәнекері болсын деп олардың бәріне бірден жеті салпыншақты алтын белдік, қымбат қамқа тондар мен ханымдарына жақұт көзді алқа-моншақ, білезік-тоға, бірнеше тоғанақ қымбат мата, сәнді ыдыс-аяқтар жіберіпті. Білге қаған ол сый-сияпаттарды қабылдап, Таң Суанзоңның сәлемін естігеннен кейін тағы да игі-жақсыларын, қолбасыларын Ордаға жинап, Ашиде Елтабірдің келуіне орай үлкен қонақасы берді.

	Қонақасы үстінде түркештер туралы да сөз болды.

	– Түркештер – өз халқымыз, түркіміз. Жақында Қабыт чор Сүлік тағы да қол жинап, Баға-Тәңіркен мен Күллі-чорға бағынбай, Табғаш қағанға кісі салған көрінеді. Бірақ сол арқылы Табғаш қағанның көңілін аулап қойып, табғаш-тардың қамал-бекіністерін қиратып тастапты, – деді Білге қаған.

	– Оны бекер тірі қойдық, – деді тамғашы Тамған тархан.

	– Қаған ием, мен Чань-Аньға барғанда Сүліктің Еле-Абұс бастаған елшілерімен кездесіп қалдым. Табғаш қаған оларды бізбен бір дастархан басына отырғызбақ болды. Мен «Түркеш қаған» деген жоқ, ол – біздің құзырымыздағы кішкентай ел. Олардың бізбен қатар отыратын салауаты жоқ, егер олар отырмаса болмайды десеңіздер, онда біз разы-хош болып осы арадан қайта берейік. Сіздердің істеріңіз түркештермен болсын дедім. Табғаш қағаны кешірім сұрап, оларды шығарып жіберді. Кейін тәу ету рәсімінде оларды көрген жоқпын, – деді Ашиде Елтабір ескеуілдей сөйлеп.

	– Ой, бәрекелді, дұрыс істеген екенсің!

	– Тоқетері сол.

	– Өйтпесе олар былық-шылығын араластыра береді, – деп отырғандар бір желпініп қалды. Білге қаған ойланып отырып:

	– Ал енді не істейміз, Сүлікті қалай тезге саламыз?– деді.

	– Қаған ием, егер қаласаңыз бұл жолы күш қолданбай тұра тұрып, оған Түліс Түріктен бір сүйек тістетсек қайтеді? – деді Білге Тоныкөк.

	Орда толы әлеумет «бұл қалай болар екен?» – дегендей қағанға бір, Тоныкөкке бір қарап отырып қалды.

	– Бұл өте орынды пікір, – деді Білге қаған кеудесін кере өршелене сөйлеп, – Түркеш бөтен емес. Бірақ тентегі мен тебізі, бас бұзар ұры-қарысы көп ел. Сондығынан не түріктің, не Тибеттің, не Табғаштың шаужайына көнбей келеді. Біз де баяғыдан оларды қымс етсе тарпа бас салып, желкесіне қылыш кезегеннен басқа не істедік. Өз түркім, бауырым дегенде оларға не жақсылық жасадық? Тапқан табысымызды олармен бөлісіп, тым болмаса бір ауыз жақсы сөзімізді айтып көрдік пе? Мұның несі ағайыншылық?! Туыстың, аға-бауырдың қаны бір болғанымен, шығар жаны бөлек емес пе? Соны неге ойламадық. Ендеше, бір шүйкебасты Сүлікке беріп, оларды ағайыншылықпен басқарайық. Естісем атасы басқа Тибет те оған бір қызын берген сыңайлы. Тибеттің не ойлағаны белгілі.

	Сол кезде сөзге албурындаған Аймаңғыл қарт араласты. Ол Алтайдың апай төрінен – қалың шың-төстің, шой балғаның даусы құлақ тұндыратын темір кенішін жайлаған жатақтан келген беті осы еді.

	– Қаған ием, Түркешке дауа жоқ болды. Қашанғы қан төге береміз. Қыз берейік дегеніңіз өте орынды. Менің қызың қайсы десе мынау дейтіндей, бота-тайлақтай адуын екі қызым бар. Дәл бабына келіп, бойжетіп отыр. Сол екеуінің бірін берейін, – деді.

	– Апырым-ай, бұл қалай болар екен, онсызда қыз жетеді ғой! – деді Білге орнынан қозғалақтап.

	– Жетуі жетеді. Бірақ, Сүлік – өте жырынды, жыланның аяғын көрген қу. Табғашшылап оны алдай алмайсың. Өзімде болмаған соң жаныма жақын бір дегдарымның қызын текедей таңдап, ата-баба жолымен өзіңе атастырып отырмын дерсіз. Әйтпесе, Сүлік оңай-оспаққа желп ете қоймас.

	Білге ойланып қалды.

	Ендігі сөзді төрде жатқан зер шашақты, алтын бүлдіргелі сарала қамшыны қолына алып, Білге Тоныкөк толғады :

	– Естісек, Сүлік Тибеттен алған әйеліне қатун мәртебесін беріп, бір тізесін бастырған көрінеді. Түркеш – өз еліміз. Өз бауырымыз. Оған қыз берсек, ата жолын жаңғыртқанымыз. Одан кішірейіп қалмаймыз. Бір ғана нәрсе, көкірегіме қонақтап тұр. Ол болса – Сүлік ағайыншылықтың қадірін біліп, бізден алған ханымын басқаларымен тең көре ме, жоқ па деген Күдік. Егер олай етсе, үмітіміздің ақталғаны. Ал етпесе ниетінің бұзықтығы. Ондайда тақымдағы сойылға қол созбасқа амал жоқ. Тек осы жайды ертерек еске ұстасаңдар екен. Әйтеуір ертең өкінбейтін болыңдар.

	Отырғандар бастарын изесіп:

	– Әмсе, ел ағаларының айтқаны болсын.

	– Араға кісі салып, жөн-жосығын жасайық! – деді.

	– Түркешке бас игендей болып, қызымды ал деп қалай барамыз! – деп Ашиде Елтабір теріс қарады.

	Арада қыс өтіп, көктем келгенде Орхондағы Орда-балық пен Іледегі Күңіт қамалының арасында құдалық керуені ерсілі-қарсылы сабылысып, екі ел арасы мызғымастай бекіді. Қабыт чор Сүлік Түліс түріктерінен алған әйеліне де «қатун» мәртебесін беріп, оң тізесін бастырды. Табғаш қағаны жіберген баяғы Ашына Оңғардың қызы Ярғолдық ханшаға ренжіп қалғаны бар еді. Оны олардан төмен қойып, өзінің түркеш әйеліне де «қатун» мәртебесін берді.

	Осы кезде Түркеш елі тағы да қақ жарылды. Бұрынғы Өжеліге қарасты Түркештер сарылар, Сүлікке қарасты түркештер қаралар болып бөлінді. Бәрінен бұрын Сүлікке берген жас қыздың тағдыры қиын болды. Сүлік ұшынып ауырып, жарты денесі салданып, жарымжан болып қалды. Осылайша оның дәурені өтті, күні бітті. Түркеш халқы қиын жағдайға тап болды. Қара түркештер Ашына әулетінен қыз алып сүйек жаңғыртқанын бұлдаса, сары түркештер Өжелі мен Сағаның дәуірін аңсады. Осылайша, екі жар болған ел көпке дейін олқын-толқын күй кешті. Мұнысы Түліс түрік-теріне тиімді болып, Он оқ жерінде олармен қарсыласатын ешкім қалмады.

	Киелі Кең-керіс, Жетібаш, одан әрі Інжу өзеніне дейінгі, Темір-қапықтан бергі жерлердің бәріне Түркі қағанаты өз үстемдігін жүргізді. Бұл кезде Табғаш мемлекетімен де арасы тыныш болып, Таң Суанзоң патша Он оққа қарсы жорық жасау ойынан қайтты. Табғаш мемлекеті мен Түрік қағанатының арасы жиырма жылдан астам уақытқа бейбіт өтті. Түркі қағаны тізесі бардың бәрін жүгіндірді, басы бардың бәрін идірді. Түркі-есір жерінің айналасы – Қадырхан қиясынан Темір-қапыққа, терістіктен Түн ортасынан түстікте Тоғыз ерсенге дейінгі жердің бәрі бейбіт етілді. Сол аралықтағы қалқайған ел, қарайған жұрттың бәрі түрікке қарады. Бәріне ту, таңба үлестірілді. Арада біраз жылдар бейбіт, мамырыстанөтті.

	Бірақ, Түрік елі іргесін жайып, еңсесін тіктеген кезде енді ғана ел болып, күнгейін күн шалған кезде қырықтың қырқасынан асқан Күлтегін тағдырдың жазуымен айықпас дертке душар болды. Ол дерт тұтас Түркі-есір жұртының жанына батты. Қанша бой бермегенімен алқымдаған ауыр дерт оны бір күні алып ұрды. Дүйім Түркі бұбыны, халқы ол үшін қасірет шекті. Аузын асқа, иінін киімге, төбесін көкке жеткізген, елі үшін еңіреген, бел шешпеген, тереңнен толғап, тұңғиықтан тартқан тарлан бозын, күйсіз күлігін ойлап күңіренді. Халық болып, ел болып, етегі жасқа толып, Тәңірден оның жанына араша тіледі. Араша тілеп, тұс-тұстан– Тибеттен, Табғаш пен Когуреден тәуіп шақырды. Бәрібір дауасы табылмады.





Он бірінші тарау


	МӘҢГІТАС




	Бұл киелі жер еді, қазір де киелі жерге айналды.

	Осында, киелі жерге мәңгітас жасаттым.

	Күлтегін.





ҰЛЫ ӨЛІМ




	Түркі қағанатының іргесі бекіп, Ордасы орныққан кезде Білге Тоныкөк те шау тартып, қартайып қалған еді. Ол енді Орда-балықтағы қағанның бітік қоймасын басқарды. Онда өзінің Табғаш елінен әкелген кітаптарын, қаған жарлықтарының жинағын, ел тарихының жазбаларын, жылнамаларды сақтады.

	Қабырғалары Табғаш, Үнді, Парсы, Византия шеберлерінің қолымен бәдізделген, екі босағасында киелі көкбөрі, төрінде арқар бейнесі сомдалған, төбесі көк Тәңірінің рахым сәулесімен айшықталған ғажап үлкен, кең тынысты, сәулетті сарай еді ол.

	Сол сарайдағы өзінің үлкен үстелі мен жайлы орындығына жайғасып отырып, көне бітіктерді оқудан көзі талғанда немесе жазудан шаршағанда қылауышын сия сауытқа сүйеп қойып, өткен-кеткен жайлы, келешек жайлы толғанатын.

	– Келешек деген не?

	– Уақыттың басы да, аяғы да жоқ. Меніңше, ол – өткен уақыттың жалғасы. Оны өткен уақыттан іздеу керек. Ол бізден алыс болғанымен, бәрібір өткенге тәуелді. Өткенге айналмайтын келешек бола ма?

	– Жә, оны да қоя тұр. Тарих деген не?

	– Ол – өткел бермес, берсе де бетінде белгі қалмас әзім дария. Ол – Хуанхэ. Ол – Көк Ертіс. Ата-бабамыз Түмен тәңірқұттан, Бумын қағаннан бері Хуанхэнің сары лайын сапырып, сан мәрте ары да, бері де өтті. Көгмен асып, Көк Ертісті талай кешті. Содан белгі қалды ма?

	– Заманың алма-ғайып болса да сен едәуір жасадың. Аман ердің аты шығар деген. Түркі елінде атағың да шықты. Айтшы, көп жасаған қандай екен?

	– Есікті ашып, жапқандай екен!

	– Ұрпаққа қалар ең асыл нәрсе не?

	– Ұрпаққа қалар ең асыл нәрсе ұлағат екен. Сенің басыңнан кешкенің кейінгі ұрпаққа жетсе, ол да сенің мұратыңа, ой арманыңа ортақ болса, байлық деген сол екен.

	– Шіркін-ай, өмір өтіп кетті деп өкінбейсің бе?

	– Мен түркі бұдынының бодандықтан бостандыққа шыққанын көрдім. Сол телегей тарихтың бел ортасында жүрдім, көзбен көргенім, көңілге түйгенім көп, соны кітапқа жазып, тасқа қашап кетсем бе деп едім. Түркі жұртының күллі қағандары, даңқты жампоздары Елтеріс, Қапаған, Күлтегін, Білге қағандардың атын тарихқа қалдырсам ба деп едім. Ол сөзім мың көнелікке, түмен жандарға жетсе игі. Енді сол ауыртасымды тұрғызбай текке кетсем өкінермін. Еш кеткен болармын.

	Ол өзімен-өзі солай сөйлесіп отырды, алдында ұлы Сы Мацяньнің «Тарихнамасы» мен Бань Гудың «Ханнамасы», «Төрт кітап», «Бес тәпсір» жатыр еді. Көре-көре көңіліне жатталған әр сөзі, әр таңбасы жан біткендей сайрап шыға келетін есте жоқ ескі заманнан желі тартқан сартап, сірі және мәңгілік құнға ие бағалы бейнелер еді ол. Бір шетте – «Сунцзының әскери амалы». Ол бұл кітапты аналардай көп қайталап оқыған жоқ. Өйткені, ол көшпелі жұртқа қол емес еді. Әйтпесе, осындай амал-айлаға бай халық түркілермен соғыста неге жеңіле береді? «Бәрібір бөрілердің өз амалы өзіне құп, олар ұсақ-түйек айланың емес, жекпе-жек шайқастың жеңімпаздары еді. Бірақ түптің түбінде сол жіңішке қылшық айланың талай дәуді төңкерер, шөкелетер қыл арқанға, құлын дауысын шығарар қыл бұрауға айналарын білсе ғой жұртым. Ендеше, бұл кітапты да оқи жүргеннің зияны болмас. Оқып біліп, қойса болар. Оны өзіне құрал қылмасын. Әйтпесе, халқымның мінезі майдаланып кетер. Бөрілер бөрілігін ұмытып, түлкі болып кетер. Біз Табғаш халқы секілді, көп емеспіз. Азбыз. Аз болғанда азбыз. Аз халыққа асыра қулық жараспас. Ондай халыққа бір-біріне бауырмалдық керек. Халқы қағанына жақ болса, қағаны халқына қайырымды болса, одан артық не керек. Көк тәңірдің қалағаны сол емес пе! Ондай елдің құты өзінде».

	Сол кезде сарайға Бұйрық-шор кірді. Ол салған бетте Білге Тоныкөкке Күлтегіннің ауруы асқынып, жағдайы қиындап қалғанын жеткізді.

	Білге Тоныкөк хабарды естіп, аппақ сақал-мұртын саумалап, ойлы жүзбен басын изеп сәл отырды.

	– А, Тәңір, жалған, бізге қиғың келмесе не істейін! – деп, таяғын алып, аңдып басып, түпкі ордаға тартты. Жасы сексен алтыда еді.

	Ол келгенде Күлтегін басын көтере алмады. Меңдеп кетіпті. Жалынды жас жігіт сөнейін деген екен. Бірақ, Тоныкөкті көріп, әлі де бұлқынғысы келеді.

	– Білге Тоныкөк, есіңде ме, сен екеуіміз бірігіп, Көгмен асуынан асқанымыз. Алтай тауын жолсызбен жүріп, Ертіс суын өткелсізден кешкеніміз. Есіңде ме, Темір-қапыққа дейін жетіп, Кең-керісте қара түркештерді тұралатқанымыз, сен соны ұмытқан жоқсың ба? Ұмытпа! – дегендей бұдан көзін алмайды.

	– Ұмытқан жоқпын! – деп Тоныкөк басын изеді. – Сендей есіл ермен, хас батырмен, нағыз көкжал бөрімен бірге жортқан күндерімді қайдан ұмытайын. Мен емес, иісі түркі жұрты, ұрпағы ұмытпауға тиіс.

	– Бәрекелді, сен нағыз ерсің! Жақсы қартайған жігітсің!

	– Қайдан, менікі тек құр ақыл ғой, ал нағыз қан-қасапты сен бастан кештің емес пе?

	Күлтегін езу тартты. Әттең, арманға дәрмен жетпейтіндей. Түркі жұртын, елін, Тоныкөкті қимайтындай. Түркінің жері, суы, тау мен даласы, онсыз иесіз, жетімсіреп қалатындай.

	«Көк Тәңірге неге қажет болды екем?» деп ойлады. Бірақ Көк Тәңірі оны еркіне қоймады. Тезірек ұшпаққа алып кеткісі келді. Түркі-есір жұртын, елін онсыз қалдырмақ еді.

	Ол қабағын түйіп ойланды. Ұзақ жыл ат жалында жасындай ойқастаған жантукеш, жұлымыр жанға бұлай жату қол емес-ті. Ол тұрмақ болды. Тұра алмады. Қол-аяғын бұғаулаған ажалдың торын үзгісі келді. Үзе алмады. Жігері құм болды.

	– Жетер енді, сен жанталаспа, әлі-ақ тұрып кетесің. Сосын сен екеуміз өзің көп айтатын Көндігер-құбаң жұртын, Еділ мен Дөңнің бойын, алыстағы Ит-барақ елін аралап қайтамыз, – деді Тоныкөк.

	Ол сәл күлімсіреді. Ептеп басын да изегендей болды.

	Жан-жағына жалтақтап:

	– Қаруым қайда? – дегендей аласатты. Бұйрық-шор оның айдай жарқыраған ақ алмасын бір лоқытып қыныменен қолына берді. Ол соған көзінің қырын бір салып, ақырын сипап жатып тағы да бір нәрселерді айтқысы келді.

	– Не, не дейсің, жарқыным? – деп Тоныкөк құлағын төсеп еңкейе берді. Көзінің жасы өңіріне бұршақтап, өз-өзін тежей алмай қалды.

	Бірақ ол ештеңе айта алмады. Сол сәтте Білге қаған да келді. Бұйрықтар, шорлар, еркіндер, тарқандар түгел келді. Түгел келіп Күлтегіннің қолын алып, бір тізерлеп оған тағзым етті. Бәрінің көңілі босап, көз жастары жаңбырдай жауып тұрды.

	– Хош, жампозым, хош, – деді Білге Тоныкөк олардың көңіліндегі сөзді айтып, – сен Көк Тәңірге керек болдың. Тәңірім бізден сені айырды. Бірақ, Түркі төрі, жері, елі, сені мәңгі есінде сақтайды. Сенің атың, даңқың мың көнелікке жетіп, Түркі ұрпағымен, өзің жақсы көретін Шұғай құзы, Өтікен, Көгмен, Алтау-Алтай, Боғда, Еренқабырға тауларымен бірге жасайды. Сен сол туған далаңмен мың көктем, мың жаз болып қайта қауышасың. Сенің рухың, ойлы өсиеттерің, мұңлы мұраттарың мәңгітас болып ұрпақтан ұрпаққа шұғыла шашады.

	Білге қаған ол да жылап, қаған екенін ұмытып, жастайынан артынан ерген, талай шепте қамал бұзған, жанына серік, сүйеу болған інісінің алдында бүк түсіп, өксігін баса алмады. Оны шексіз бауырына тартып жақсы көретін еді. Енді аңырап айырыла берді. Бұл дүниеде інісіз жалғыз қалды.

	Күлтегін түрікше қой жылы, жаңаша 732 жылы желтоқсан айының тоғызы күні қырық жеті жасында дүниеден өтті.

	Ол ұлы өлім, үлкен қаралы күн еді. Түркі бұдуны, елі-жері үшін қазанның түп күйесіндей, аспаннан түскен қара тастай түнерген, зілмауыр ауыр күн еді. Дала желінің ызыңы, қиырға шөккен сұршулан бұлттардың жылысы, таулардың мүлгісі, боз қараған мен қара қурайдың гуілі, дала шөптерінің сыбдыры, көктегі қыранның шаңқылы, жердегі бөрінің ұлуы – бәрі-бәрі бұл даланың салт атты серісі, нағыз жампозы, егей ері, Түркі бұдынының күйсіз күлігі Күлтегінге аза тұтқандай еді. Таулар, далалар бір сәтке аңырап иен қалғандай еді. Түркі жұрты, бұдыны ақыры сондай күнге тап болды. Аза тұтушылар тағы да қыстың көзі қырауда Бөклі шөлінен, Жер-Байырқудан, Алты баулы соғдақтан, Көгмен жынысынан, Қытан мен Татабыдан ат бауырына түсіп жылап, ой-бауырымдап келіп жатты. Жақын Алаш жеткесін, енді ту алыстан Он иелік пен Тінсі жұртынан, қарлықтар мен қара түркештерден де кісілер келе бастады. Табғаш қағанға да хабар кетті. Білге қаған інісіне табғаштар секілді әйдік ескерткіш орнатпақ болды.

	– Біздің Күлтегін кімнен кем, ол Таң Тайзоңнан, Таң Гаозоңнан кем бе! Оларға үлкен барық-кешен, ескерткіш орнатқанда, біз неге өз дегдарларымызды, батырларымызды қадірлемейміз? Неге барық-кешенін жасап, ауыртасын орнатпаймыз?! – деді. Сөйтіп, Табғаш қағанға ескерткішкешенін орнатуға көмектесуді сұрап хат жазды. Ол хабар алдымен өртеңдер арқылы Қарақұм қаласына жетіп, одан соң Хуанхэдан өтіп, Ордосқа ілінді. Айналасы он күнде Табғаш астанасы болған істен хабар тапты.





ҚАЗАНАМА




	Табғаш қаған шалғайдан жеткен суық хабарды естіп түршігіп қалды. Қанша ержүрек, соғыста жолы болғыш, даңқы жер жарған бола тұра, оған да ажал жеткен бе деп ауыр ойға батып отырып қалды. Оның кезінде Түркі қағанының бізбен арасы жақсарып, бейбіт заман орнаған еді. Ол басқалар секілді шекара шебімізге жөнсіз соқтықпайтын еді. Алға ұстағаны татулық, тыныштық, өзара сыйластық еді. Ағасы Білге қаған оның ақылынан шықпайтын, оны жақсы көретін-ді. Соның арқасында еліміздің іші-сырты тынышталып, сауда керуендері алаңсыз қатынап, Хуанхэнің қырында шекара қорғанысында бұрынғыдай көп әскер де тұрмайтын болды. Ылғида осындай ақылды, өзгені де, өзін де ойлайтын, жер әлемге тыныштық тілейтін, өз халқының, елінің бостандығын алға ұстайтын білікті, һәм білекті сардар түрікке табыла бере ме? Оны қайдан білейін. Енді оның қайғысы менің де қабырғамды қайыстырар болды. Себебі, өзіне де, өзгеге де жақсылық тілейтін мұндай дегдар, хас батыр қайта тумайды. Ол біздің де, түріктің де бағына жаралған егей ер еді. Тек соның ғана кезінде арамызға тыныштық орнап еді. Ендігі күніміз не болар! – деп ұзаққа дейін басын жерден ала алмады.

	Білге қаған оған ерте көктемде інісі Күлтегінге арнап үлкен барық-кешен орнатпақ екенін, соған көмек ретінде тас қашайтын шеберлер жіберуін сұрап хат жазған еді.

	Таң Суанзоң патша көк түсті без сиямен сары қағазға өте ұқыпты жазылған хатты асықпай оқып шығып басын изеп:

	– Мұнысы жөн екен. Мұндайда қалай қол қусырып қарап отырмақпыз, тезірек жүрелгі бөлім санатын шақырыңдар! – деді.

	Ол келген соң патша ағзам уәзірлер мен қолбасшыларын, сарай ұлықтарын сапқа тұрғызып қойып:

	– Түрік Білге қағаннан хат келді. Оның інісі жас қолбасшы Күлтегін қайтыс болыпты. Менің келген кісілерден және менің атыма жазылған хаттан білуімше, олардың мемлекеті орнығып, халқы тынышталыпты. Енді мейірімге қайырым жасап, алыстап кетпей бейбітшілік ниетін білдіруде. Бұл олардың жанын жай таптырып, өздерін бізбен бірге ізгілік жолына түсірді. Өткендегідей зұлымдықтың бәрі ауыздықталды. Мұндайда олардың тілегін қабыл алып, қол ұшын бермесек болмайды. Оның үстіне, Түркі қағаны көптен бері адалдығын әйгілеп, кең пейіл танытып, береке-бірлікке үндеп келеді. Бүгінде басына түскен қайғы-қасіреттен оның жаны жабырқаған. Күлтегіннің жерлеу рәсімі аяқталғанымен, оның артында қалар белгі тасыбарығы, киелі кешенінің жұмысы әлі бітпеген сыңайлы. Сол үшін тас оюшы, мәңгітас қашаушы, бітік жазуға шебер бәдізшілерді жіберіп көмектесуімізді сұрап отыр. Меніңше, дәл осындай сәтте қормалдығымызды танытып қоюымыз керек. Достық пен сүйіспеншіліктің тереңдігін, отбасы мен мемлекеттің жақындығын, қаза бар жерде қайырымның да болатынын білдірмей қалай қарап тұрамыз. Сондықтан адам және мал-мүлік ажыратып, кісі жіберіп барқын жасауға, орнатуға қатысуды, арнайы сыйлықтар беруді ұйғарамын, – деді.

	Уәзірлер, сардарлар, орда ұлықтары түгелімен бастарын төмен иіп:

	– Алдияр! – деп дауыстап, бірауыздан құптағандарын білдірді.

	Жөрелгі бөлім санаты елден ала суырылып шығып, екі қолын жүптей тағзым етіп:

	– Мәртебелім, бұл сапарға кімдер барғаны жөн деп ойлайсыз және қазынадан қанша қаражат шығарамыз? – деді.

	Патша ойланып отырып:

	– Жаз! – деді сарай бітікшісін қасына шақырып: – патша таңбасы басылған жарлықты ала барып көңіл айтуға сартаяқ санғұн Чжан Цуй-и, әділет бақалы Луй Сян, оларға қоса Күлтегінге кесене тұрғызу, суретін тасқа ойып түсіру, төрт қабырғасына соғыстағы ерліктері бейнеленген суреттерді салуға ордадан алты бәдізші жіберілсін. Олар менің «чжу-эн» үлгісінде жазған қазанамамды Күлтегінге арналған мәңгітастың бір бетіне мәнерін бұзбай түсірсін, – деді.

	– Оларға қоса нөкерлер, қорғаушы сарбаздар, атшы-қосшылар, аспазшылар бірге барсын, – деді тағы да.

	Хан жарлығы екі дана етіліп көшіріліп, бір данасы сарайда сақталып, енді бір данасы елшілердің қолына берілді. Патша өзі қалам тербеп, Күлтегіннің қазасына арналған қазанамасын «чжуэн» үлгісіндегі көркем жазулармен қағазға түсірді. Ол атақты хаткер еді. Күлтегін ескерткішіне арнаған қазанамасын жазу үшін үш күн, үш түн толғанды. Толғанып былай деп жазды:



	Марқұм Күлтегіннің қазасына:

	Көгілдір Тәңірдің өз құшағына алмайтыны жоқ. Тәңір мен адам өзара тіл табысса ғана байтақ жерде Ұлы бірлік орнайды. Олардың бұйрығымен дүние-ғаламның қарама-қарсы екі беті жаралған. Ұлы билеушілер мен қолбасшылар да солай пайда болған. Сендердің ел билеген егейлерің кезінде Сяхудың әулеті еді. Алғашында орта жазықтан шығып, кейін солтүстіктегі түз даланы еркін жайлады. Кейін патшаға қол тапсыра Гуаншуан өңіріне келіп, Гуанлу бекінісін қорғап тұруды өтінді. Олар бұған әсерленіп алғыс айтты. Өз кезінде біздің Гаоцзу патша патшалық ісін енді ғана бастап жатқандықтан, Тайзоң патшаның кезінде ғана қыр өлкесін тыныштандыру мүмкін болды. Оның кезінде қоғамдағы игі салт-дәстүрлер сегіз тарапқа тарады. Қаругерлік пен жақсы құлық қатар тәрбиеленді. Ал, сендердің елде аласапыран туылып, бұрынғы атақ-даңқтан айырылдыңдар. Ақыры келме-кезек дүние тағы бір қырынан аунап түсіп, біраз аламан жылдардан соң өз мемлекеттеріңді қайта құрып, шекара істері реттеліп, арамызда тарту-таралғы болып тұрды. Менің бастамаммен біз әке-баладай болып татуластық. Енді осы беті бұлап-талау мен зорлық-зомбылық жойылса, садақ-жебені жасау-ды доғарып, қаруды қоймаға қойсақ, сен мені алдамасаң, мен сені алдамасам, шекарада тағы да сұғанақтық болмаса, ол қайдан жаман болсын?!

	Марқұм Күлтегін, сен Құтлық қағанның екінші ұлы едің, осы күнгі Білге қағанның жақсы көретін інісі едің. Әке-шешеге, досқа деген қайырымды өнегең алыс-жуыққа тараған еді. Айбатың, дабылың жеті жұртқа жетіп еді. Тегінде, бұл ұлы аталарың Иедміш бектің бойына мықтап дарыған, өмірінің соңына дейін жеткерген, Құтлық-тегін бұлжытпай сақтаған игі қасиеттер болатын. Ал олардың ұлдары мен немерелері, ұрпағы олардың бұл игі қасиеттерін бүгінге жалғастырды. Әйтпегенде, мұндай дана ұрпақ қайдан болсын. Сол себептен, бұрыннан бар достықты өзің жалғастырып, оларды заң-ережелер мен жоба-жоспарлар ретінде жүйелеп, солтүстікте Ғұнрейге дейін тыныштық орнатып, батыстанЧоңұттарға жетіп, мықан ағашын сыйладың. Патша жарлығмен даңқты дөкей деген атқа ие болдың. Көп ретте біздің Таң елімен тату өттің. Сенің адалдығың мен тындырған істеріңді мадақтап риза болдым. Сендім. Көреген, кемел мұраттарың өзгермегенімен, өміріңнің қас қағымдай болғаны мені мәңгі қайғыртады. Өкіндіреді. Жанымды жаралайды. Оны былай қойғанда, Күлтегін сен қағанның інісі едің. Ал, қағанның өзі менің туған ұлымдай болып кетті. Біздің әке-балалық көңіліміз ізетке құрылған еді. Аға-бауырлық туысқандықтың да өз ішкі базынасы бар еді. Сол әкелік махаббатың тағы бір терең көрінісі ретінде бақи кешкен сәтіңде, тамаша тас ескерткіш жаздырып, алыс-жақынға дабыра қылдырдым. Мың көнелікте осынау ұлы ұстын уақыт өткен сайын нұрланып, сөздері жаңарып, жарқырап тұрғай.



	Құм кешуді мекендеген

	Тіректердің елі еді.

	Сені өсірген ата-бабаң

	Сол арадан түледі.

	Егей еді, ерен еді

	Ханы дағы, қарасы –

	Енді бүгін тату-тәтті

	Таң елімен арасы.

	Өлді деуге кім қияды

	Мұндай ердің сарасын.

	Даңқы оның мәңгітаста

	Ғасырларға тарасын.



	Ұлы Таң патшалығының «кайюань» жылнамасының жиырмасыншы жылы,



	– деп жазып келіп, ай-күнін қоймады.

	Орда жарлауылын шақырып:

	– Мына қазанаманың ай-күнін жазбадым. Оны ескерткішті тұрғызған күн қай күн болса, сол бойынша жазыңдар, – деді. Сарайға Сартаяқ санғұн Чжан Суй-и мен әділет бақауылы Луй Сян де келіп қалған еді. Баратын адам солар болғандықтан, патша ол екеуіне ескерткіштің сапасына, тасының беріктігіне айрықша көңіл бөлуді тапсырды.

	– Тастың жайын білмедік. Олардың елінде жарамды тас болу керек. Бірақ оны тегістеу, пошымына келтіру оңай жұмыс емес. Сондықтан ертерек аттанып кетсек, жөн болар еді, – деді Чжан Суй-и.

	– Атшы-қосшыларымыз дайын болса ертерек жүре берейік, – деді Луй Сян де оны қостап.

	– Қазанаманы үш күн, үш түн ойланып, енді жазып болдым. Ертеден келе жатқан «чжуэн» үлгісінде жаздым. Осы мәнерін бұзбай тасқа басыңдар. Орда жарлауылы мен жөрелгі бөлім санатына бұйырып, атшы-қосшылар мен күзетшілеріңді, апаратын сый-сияпаттарыңды түгел дайындатып қойдым. Енді жолға шыға берсеңдер болады. Бара сала Білге қағанға менің атымнан көңіл айтыңдар және сауға-сәлемдерді қолекі табыс етіңдер. Арттарыңа алаңдамай, тапсырған істі тыңғылықты орындап қайтыңдар. Жолдарың болсын! – деді патша.

	Осылайша, Табғаш елінің елшілері қой жылы75, қаңтар айының жиырма тоғызы күні Чань-Аньнан аттанып, Хуанхэнің ой мен қырындағы қарауыл-жатақтары арқылы жіті жүріп, екі жарым айда Орхондағы Ордабалық қаласына жетті.





КӨК КЕСЕНЕ




	Табғаш елшілері келгенде Орхон бойы әлі де қыс көрпесін қымданып жатқан еді. Білге қаған Табғаштан келген елшілер мен қонақтарға арнап Орда-балық қаласындағы ең жайлы тұрақты дайындатып қойған болатын. Ол жерде жатын бөлмелер, асхана, шеберхана, бәрі дайын еді. Қонақтардың көңілі толды.

	Түріктер оларға бар жағдайды жасады. Келген қонақтар оған разы болып, көңілдері марқайып қалды. Бақса, киелі кешен құрылысына қажетті біраз дүниелер дайын болғанымен, оған қажетті ең негізгі зат – әртүрлі өлшемдегі, нән тастар әлі жеткізілмеген екен.

	Орда бұйрығы Сабұқ Көл-еркін:

	– Тастың жағдайын сіздермен ақылдасып шешсек деп едік, бұл маңда біздің өлшемге келетіндей тас табылмай тұр, – деді.

	– Кешенді қайда саламыз?

	– Орхон өзенінің арғы бетіне.

	– Ондайда тасты қайдан аласыңдар?

	– Орхон өзенінің жүйрік басынан, Ұлан-хад деген жерден әкесек деп отырмыз. Бірақ, сіздер ол жерді алдымен көріңіздер. Тасы жарайды десеңіздер сол жерден әкелейік, – деді Сабұқ Көл-еркін.

	Чжан Цуй-и мен Луй Сян бір-біріне қарады.

	– Ол осыдан қанша жер?

	– Елу-алпыс шақырым.

	– Мәссаған!

	– Ондай жерден нән тастарды қалай жеткізесіздер?

	– Тәйір-ай, сол да сөз болып па? Орхон өзені сынды жасыл ағыс қыстыгүні жап-жалтыр мұз құрсанып жатқан жоқ па?! Біз таудың қия бетінен жарып алған тастарымызды астына сырғауыл салып, өзеннің үстінен сүйретіп әкелеміз.

	– Иә, иә, ол жағын ойламаған екенбіз ғой! –деп Чжан Цуй-и басын шайқап күлді. – Ендеше, тездетіп іске кірісейік.

	– Бәрекелді!

	Шеберлер бір-екі күн тынығып, үшінші күні кірісіп кетті. Олар салт атпен Орхон өзенін өрлей жүріп, Өтүкен тауының күнгейіндегі Ұлан-хад биігіне жетті. Сол биіктің бауырында қат-қат болып, бір-біріне жабысып тұрған көгілдір түсті жалпақ әрі қатты жақпар тастар бар еді.

	Шеберлер көріп, қатты қуанды.

	– Таста айтар жоқ. Бірақ жетуі қалай болар екен? – деп әлі де болса көңілдерінің күпті екенін білдірді.

	Сабұқ Көл-Еркін:

	– Тас ұнаса болғаны, жетуіне қам жемеңдер! – деді.

	Сөйтті де осы араға уақытша жатақ тігіп, тастарды қопаруға кірісіп кетті. Машақаты көп бұл жұмыс неше күнге жалғасты.

	– Тездетпесек болмайды, күн жылып, қар еріп кетсе, еңбегіміз еш кетеді! – деді Сабұқ Көл-Еркін.

	– Тағы да екі жүз жігіт келсін!

	Олар үлкен ара темірлерімен, балта, сүймендерімен келді. Сол маңнан дәу бөренелерді кесіп әкеліп, одан сына-көстек жасап, тасты жартастардың бетінен қиялай қопарып, керекке жарайды-ау дегендерін етекке қарай қар үстімен сырғытып, Орхон өзенінің жағасына жеткізді.

	Бірақ ескерткішке деп алған дәу тастар бірінен соң бірі сынып қала берді.

	Оларды сонда қалдырып, жаңадан тас қопарды. Бұл жолғы тас алдыңғыларынан да сапалы болып шықты. Ел болып, жұрт болып тастардың табылғанына қуанды.

	Енді оларды өзен бойымен қабығын сыдырған дәу бөренелерге қойып, тағалы аттармен сүйрету ғана қалды. Мұндайда берік қайыс арқандар керекке жарады. Шана тәрізді етіп шабақтап қосарлаған бөренелерге тиелген дәу тастарды қайыс арқанмен тақымға басып, екі жүз атты кісі мұз үстімен кезектесе сүйреп, Көше-Сайдам жазығына қарай тасыды. Олар күндіз-түні сүйреп, мұз түспей, қар ерімей тұрғанда кешенге қажетті барлық тастарды киелі жерге жеткізді.

	Наурыз айы келді. Дала төсі бусанып, жер аяғы құрттады. Мал төлдеп, қарайған халық жазғы тіршілік қамына кірісті. Жігіттер мор жағып, үй ағаш басса, әйелдер туырлық-түндіктерін жамап, алаша бау-шуларын тоқыды. Шалдар есік алдында күншуақтап отырып, айыл-тұрман әбзелдерін жөндесе, қалған жігіттер түйенің шылғи терісінен кереге көктеді. Тағы біреулер Орхонның қабағындағы қызыл ойдан жоса әкеліп, онымен аппақ қылып қырнаған уықтарын қызыл түске бояды. Қырда бақташы бала ерте көктемде туған қозыларын кереқапқа салып көтеріп, шешесі берген малтаны аузына салып талмап, көктемгі ұзақ күн қашан ұясына кіреді деп сығырая қарап, сарыла салпаңдайды.

	Бала көңілі ұшқыр-ды. Ол кең даланың осынау кербез төсін көктем шуағы аймалағанына мәз. Жыл құстарының төбесінен тыраулап, зеңгірде тізіле, қанат қағып, шалғай терістікке сүңгіп кетіп жатқанына шат.

	Орхон – өз өлкесі, өз жері. Дүйім түркінің алтын төрі. Мұнда атағы жер жарған тәңірқұттар мен қаһарлы қағандар, кемел қолбасылар мен даңсалы ерлер өткен. Балалар жастайынан олардың ерлігін, көксүңгі, сықауыр тарихын жаттап өскен. Олар үшін ата-бабасын, батырларын білмеу намыс. Одан күйіп кетеді. Біреу болмаса біреу «несіне еркек бала боп тудың?» – дейді, бетіне басады. Өйтіп күлбеттенгеннен сақтасын. Қашан ер жетіп, ел қатары бес қаруымды асыннып, дулыға-сауытымды киіп, ел қорғаймын, қашан Күлтегіндей ер болып елімнің аузында жыр-дастанға айналамын. Ондай болу – қандай даңқ! Қандай мәртебе! – дейді ол.

	Бір ол емес, Түркі жұртының қай шетінде болмасын балалардың бәрі Күлтегіннің даңқына құмартып, дәл оның өзіндей даңсалы батыр болғысы келетін. Алыстағылары үлкендерден күнде сұрап, тамсана тілге тиек етсе, бұл маңдағылары аттылы-жаяу Күлтегінге арнаған киелі кешен түсетін жерге қайта-қайта келіп, онда не болып жатқанын қызықтайтын.

	Бұл кезде осында киіз үйлі бір ауылға айналған шеберлер мен жұмысшылар киелі кешен құрылысын қауырт бастап кеткен еді.Тасты қалыпқа келтіру, әрлеу оңай шаруа емес еді. Олар бір ғана ұстын емес, кесенеге қойылатын екі жүзден астам мүсін мен балбалды, бақатастар мен қойтастарды, тутұғырар мен шарбақтастарды қашап әрлеуі керек еді. Оның сыртында бірдей қалыппен құйылып, күйдірілетін мыңдаған қыш кесектер тағы бар болатын.

	Шеберлер күндіз-түні істеді.

	Күндіз-түні Орхон даласында шақылдаған балға мен қашаудың үні бір тыным таппады. Табғаштың, Румның, Парсы мен Анеткактың, Когуренің және Бадақшанның лағылын шағып, мәрмәрін безеген небір тас шеберлері жұмыс істеді. Табғаш шеберлері киелі көк кесенеге қойылатын мәңгітасты әрлеуге көп уақытын жұмсады. Біреулер оның бақатасын өрнектеді.

	Тас толық майдаланып, маңдайшалық өрнектері салынып, сұңғысы шығарылған соң табғаш шебері тастың бір бетіне Таң Суанзоң патшаның қазанамасын айнытпай қашай бастады. Жұмыс кезінде Табғаш қаған жіберген сартаяқ санғұн Чжан Цуй-и мен әділет бақауылы Луй Цян таңертеңнен қара кешке дейін тастың басында отырып іс барысын қадағалады. Патша ағзамның тапсырмасы бойынша жұмыс еш мүлтіксіз орындалуы тиіс болатын. Сол себепті шеберлер күніне он-онбес таңбадан ойып, бүкіл мәтінді отыз күнде аяқтады. Бұдан соң Түрік қағанының атақты хаткері, бәдізшісі Иолығтегін қолына балғасы мен қашауын алды. Ол ескерткіштің қалған үш бетіне түрікше мәтінді таңбалады. Табғаштар оның тездігіне қайран еді, бірақ бір жерін бүлдіріп алып, жұмысымыз еш кете ме деп алаңдады. Алайда Иолығ-тегін соншама көп мәтінді небәрі жиырма күнде бітірді. Ақыр соңында сұрғылт көк мәрмәрдан сомдалған әйдік ұстын төрт құбыласы түгел дайын болды.

	Бұл кезде өзге шеберлер де кешенге қажетті мүсіндер мен өзге де қосалқы заттарды – Күлтегін мен ханымының және тоғыз балбалтастың, қойтастың мүсінін сомдап, бақатас пен шарбақтасты дайындап қойған еді. Енді кешеннің қабырғалары мен еденін салу, іші-сыртын әрлеу қалған-ды. ШартарапТаң келген шеберлер түгел жұмылдырылғандықтан, киелі кешен жұмысы шілде айының соңына қарай бітті.





ҰЛАҒАТ




	Күлтегін кешенінің ашылуына төңіректің төрт бұрышындағы елдерден елшілер келді. Олар ілгері – Когуреден, Қытаннан, кері – Соғды, Бершекер, Бұхарақ ұлыстарынан, Он иеліктен, теріскейде – Қырғыздан, аздардан, тоғыз-оғыздар мен Жер-Байырқудан, түстікте – Табғаш пен Тибеттен, ат жетер жердің бәрінен келді.

	Түркі-есір жұрты, қаймана халқы Білге қаған жасатқан киелі кешенге келіп, Түркі қағанатының бас бұйрығы, егей ері, ел қорғаны Күлтегінге арналған мәңгітастың бетінен мың көнелікке, түмен жылдарға мұра етіп жазылған сөздерді оқыды.

	Бұл сөздердің ең басында, беташарында Білге қаған даңқты ата-бабалары туралы толғаған екен. Онда бүй деген:



	Үсте Көк Тәңірі, астында баран жер жаралғанда екеуінің арасында адам баласы жаралған. Адам баласы үстінде ата-бабам Бумын қаған, Істеми қағандар таққа отырған. Таққа отырып Түркі халқын, елін, Төрін уысында ұстап игі етті. Төрт төңіректегілердің бәрі қарсы тұрып жау болды. Олар қарсы қол аттандырып, төрт тараптағы халықтың бәрін бағындырып иеленді. Бәрін бірдей бейбіт етті. Басы барды идіріп, тізесі барды жүгіндірді. Ілгері – Қыдырхан жынысына, кері – Темір Қапыққа дейін алып, ол жерлерге өз халқын қоныстандырды. Осы екі аралықта көк түріктердің елі мамыражай өмір сүрген екен. Білікті қағандар болған екен, алып қағандар болған екен. Бұйрықтары да білікті, алып болған екен. Бектері де, халқы да қағандарына адал болған екен. Сол үшін елдігі шайқалмай тұрған екен. Елдік құрып, өз төрін (өкіметін) орнатып, елін-жерін қамсыз қылғын соң, білікті бабаларым о дүниеге керек болған екен.

	Олар дүниеден көшкенде жоқтап жылаушылар Күн шығыстан, Бөклі шөл елінен, Табғаш, Тибет, Абар, Үрім, Қырғыз, Үш Құрыхан, Отыз татар, Қытан, Татабылардан көп келген екен. Олар соған лайық күлік қағандар болатын.



	Бұдан соң Білге қаған Түркі-есір халқының басына түскен ауыр күндерді, бодандыққа түсу себебі жайлы жазыпты. Бүй депті:



	Олар о дүниеге аттанған соң ұлдары қаған болды. Бірақ, олардың інісі ағасындай болмады. Ұлдары әкесіндей болмады. Бара-бара біліксіз, әлсіз болды. Ендігі жерде бектері, халқы, адал болмағаны үшін, Табғаш халқының алдауына сенгендіктен, арбауына көнгендіктен, ағалы-інілінің қарадай кектескендігінен, бектер мен халықтың ымырасыздығынан Түркі халқы елдік құрып отырған елінен айырылды. Қағандық құрып отырған қағанын жойды. Табғаш халқына бек ұлдары құл болды, сүліктей қыздары күң болды. Түркі бектері түрікше аттарын жойды. Табғашшыл болғандары табғаш атын тұтынды. Сөйтіп, Табғаш қағанға бағынды. Елу жыл Табғаш қағанға ісін-күшін берді. Табғаштар ілгері Күншығыста Бөклі қағанға дейін жаулады. Түріктер осылайша өздері Табғаш қағанға елін, төрін жаулап алып берді.



	Осылай деп бодандық жайын айта келіп, Білге қаған тұтас түркі жұртының намысын қайрапты. Ел үшін, жер үшін ереуіл атқа ер салғанын жазыпты. Жазып тағы да былай депті:



	Мұны көрген түркінің күллі қараша халқы күңіреніп бүй деді: «Елді халық едім, елім қайда? Кімге ел жасап беремін? Қағанды халық едім, қағаным қайда? Қай қағанға күш-қуатымды беремін!» Осылай деп Түркі жұрты есін жиды. Табғаш қағанға қарсы көтерілді. Көтеріліп талай мәрте сәтсіздікке ұшырады. Бірақ, оған жасып, жабырқамады. Түркі халқы қарап отырып жойылып бара жатқанын, ұрпақсызданып бара жатқанын ойланды. Расында жоқ бола бастаған еді. Сол кезде бізді жоғарыдан түркі Тәңірісі, төменде Түркінің киелі Жері қолдады. Түркі халқы жойылмасын деп, ел болсын деп әкем Елтеріс қағанды, анам Елбілге қатунды Тәңірі төбесіне ұстап жоғары көтерген екен. Әкем қаған қансыраған елден он жеті ер жинапты. Олар сыртта жорықта жүр дегенді естіп, қаладағылар тауға кетті. Таудағылар олардың маңына жиналды. Он жеті ер еді, олар енді жетпіс болды. Жетпісі жеті жүз болды. Тәңірі күш-қуат бергені үшін әкем қағанның әскері бөрі іспетті болыпты. Жаулары бөріні көріп үріккен қойдай болыпты. Жеті жүз ер жиналып елсіреген, қағансыраған халықты – күңденген, құлданған халықты, Түркі төрінен айырылған халықты ата-баба төріндей қайта құрып, қалпына келтірді. Сөйтіп, халқын Түліс-Тардұш екі қанатқа бөліп орналастырды. Оларға, ябғу, шад деген атақтар берді. Бұлай болғанына Табғаш халқы жау болды. Қырғыз, Құрыхан, отыз татар, қытан, татабылар да қарсы тұрып жау болды. Әкем қаған жорыққа қырық жеті рет аттанды.

	Жиырма соғысқа кірді. Тәңірі жарылқағаны үшін елдікті елсіретпеді, ел етті. Қағандықты қағансыратпай, қағанат құрды. Жауын бейбіт етті. Тізеліні бүктірді, басы барды жүгіндірді. Ол осылайша елдікті орнатып, төрді құрып беріп, о дүниеге ұшып кетті. Оған бас етіп, Баз қағанның балбалын орнаттық. Одан соң Түркі төріне Ағам қаған отырды.



	Елдікті орнатқаннан кейін өз ішкі белдеу жауларымен қалай күресіп, оларды қалай тәубаға келтіргені туралы бүй депті:



	Ағам қаған отырып, түркі халқын қайта жасақтап, игі етті. Кедейді бай қылды, азды көп қылды. Ағам қағанның кезінде өзім Тардұш қанатқа шад болып басқарып тұрдым. Ағам қағанмен бірге ілгері – Жасыл өзеніне, Шандун жазығына дейін жорық жасадық. Кері – Темір-қапыққа дейін жорық жасадық. Көгмен аса Қырғыз жеріне дейін жеттік. Жалпы жиырма бес рет жорық жасап, он үш рет соғыстық. Біз де елі барды елсіреттік, қағаны барды қағансыраттық, тізеліні бүктірдік, басы барды жүгіндірдік. Түркеш қаған түркіміз, өз халқымыз еді. Білместігі үшін, бізге қате жасағаны үшін, жаза басқаны үшін қағанын өлтірдік. Бұйрықтары мен бектерін де жойдық. Солардың кесірінен Он иелік халқы бейнет көрді. Атамыз, бабамыз тұтынған Жер-су иесіз қалмасын деп, оған жаттың аяғы жетпесін деп оларды қайта құрап, ел еттік. Барыс оларға бек болды. Қағандарын біз тағайындадық. Сіңлім хан қызын біз оған бердік. Одан былай Көгмен жер-суы иесіз қалмасын деп Аз және қырғыз халқын құрап ұйыстырдық. Олармен соғыстық. Елін қайта ұйыстырдық.

	Ілгері – Қыдырхан жынысын асып, ол жаққа да ел қондырдық. Батыста Кеңу-Тарманға дейін түркі халқын қоныстандардық. Елдігі болған соң құл құлды болды, күң күңді болды. Інісінің ағасына ісі түспеді. Ұрпағы әкесіз болса да жетімдік көрмеді. Осылайша өз елімізде, өз төрімізде салтанат құрдық.



	Одан соң құлдықтың, кіріптарлықтың қандай жағдайда желкеден басатынын жазыпты, былай депті.



	Дүйім түркі, оғыз бектері, тыңдаңдар! Қара жер айырылып кетпесе, түркі халқы еліңді, Төріңді кім құртады?! Енді жұдырықтап жұмыл! Өткеніңе өкін! Өйткені, бір кезде игі елің, білікті қағандарың болудай-ақ болып еді. Сол игі еліңнің алдында өзің қателесіп, жамандыққа баттың. Жарақты жауың жан-жағыңнан қаптап келіп, сені жайратты. Сүңгілі саймандылар одан-бұдан келіп, сені сүре тұралатты. Үркінді болған елім қашып-пысып ілгері де, кейін де аяғы жеткен жерге дейін жетті. Бірақ, еш жақсылық таппадық. Қанымыз судай ағып, сүйегіміз таудай болып үйіліп жатты. Ұлымыз құл, қызымыз күң болды. Күндердің күнінде аңғалдығынан Ағам қаған (Қапаған) да дүниеден өтті. Оған бас етіп Қырғыз қағанның балбалын тіктік.



	Білге қаған осылай толғап, түркі халқының ерлігі мен өрлігін, өксігі мен өкінішін таңбалай келіп, Күндердің күнінде өзінің Түркі-есір жұртына бас қаған, Күлтегіннің бас бұйрық болғанын да жазыпты:



	Түркі халқының атақ-даңқы өшпесін деп әкем қағанды, анам Қатунды көтерген Тәңірі мені де қаған тағына отырғызды. Ең болмаса дәулетті халық тағына отырмадым. Іші ассыз, сырты тонсыз әлсіз, нашар халық тағына отырдым. Інім Күлтегін екеуміз ақылдастық. Әкеміз, ағамыз құрған халықтың атақ-даңқы өшпесін деп Түркі халқы үшін түн ұйықтамадым, күн отырмадым. Інім Күлтегінмен бірге, екі шадпен бірге өліп-тіріліп жүріп халқымды құрадым. Осынша құрап біріктірген елімді от-су қылмадым.

	Мен өзім қаған болғаннан бері жер-жерде босыған халық өліп-тіріліп, жаяу-жалпы менің қол астыма келіп жатты. Халықты көтерейік деп терістікке Оғыз халқына, ілгері Қытан, Татабыларға, түстікте Табғашқа қарсы ұлы қолмен он екі рет соғысқа аттандым. Соғыстым.

	Тәңірім жарылқап, құтым, бағым бар болғандықтан, несібем бар болғандықтан өлмші халықты тірілттім.

	Жалаңаш халықты тонды, кедей халықты бай қылдым. Аз халықты мол қылдым. Тынышы кетіп, ығыр болған елдікті, ығыр болған қағандықты игі еттім. Төрт тараптағы халықты бағындырып, бейбіт еттім. Жаусыз қылдым. Елдің бәрі бағынып, менің қол астыма кірді. Ісін-күшін берді. Осындай төрді игеріп, інім Күлтеін өзі дүниеден өтті.

	Осы тұста Білге қаған інісі Күлтегіннің күрең мініп, күн түбіне жортқан жорықтары туралы тебіреніпті.

	Әкем қаған өлгенде інім Күлтегін жеті жаста еді. Он жасында Ұмай текті Анам қатунның құтына інім Күлтегін ер атанды. Сарбаз болды. Он алты жасында ағам қағанның елін, төрін емін-еркін меңгерді. Алты баулы соғдаққа қарсы жорық жасап талқандадық. Табиғат Оң(Ван) тұтық бес түмен қолмен келді. Онымен соғыстық. Күлтегін жаудың жаяу әскеріне опыра шабуылдады. Ван тұтық секілді бастыларын жарақты қолымен қоса бағындырып, жарақтарын қағанға сыйға тартты. Қолдарын түгел жойдық.

	Күлтегін жиырма бір жасында Чага санғұнмен соғысты. Ең ілкі рет Тадықын-чордың боз атын мініп шайқасты. Ол ат онда өлді. Екінші рет Ышбара Ямтардың боз атын мініп шайқасты. Ол ат онда өлді. Үшінші рет Иеген-сіліг бектің кежімді торы атын мініп айқасты. Ол ат анда өлді. Жарағына, қалқанына жүзден артық оқ тиді. Жанталасқан жауымыздың әптігін басып жоқ қылдық. Одан соң Жер-Байырқу тайпасының Ұлығ-Еркіні жау болды. Оның да тоз-тозын шығарып, Түргі-Ярғын көл деген жерде түгел талқандадық. Ұлығ-Еркін аздаған сарбаздарын бөліп алып қашып кетті.

	Күлтегін жиырма алты жасында біз тағы да қырғыздарға қарсы аттандық. Сүңгі бойлар қарды сөгіп, Көгмен жынысын айналып өтіп, қырғыздарды ұтылап, өкшелей бастық. Қағанымен Соңа жынысында найзаластық. Күлтегін ол жолы байырқудың Ақ айғырын мініп, орғыта шауып, бір шетінен түре тиді. Қырғыз қағаны қарсыласып мерт болды. Қырғыз елін алып, енді Түркешке қарсы Алтын жынысын айналып өтіп, Ертіс өзенін кеше шабуылдадық.

	Түркеш қолы Болчу деген жерде оттай лаулап, борандай ұйытқып келді. Соғыстық. Күлтегін Басы боз Ақбоз атын мініп шайқасқа кірді. Жолы болды. Түркеш қағанға кірім болған Аз – тұтықтың елін де жаулап алдық. Қағанын өлтіріп, елін бағындырдық. Қара-түркеш халқы бағынып, қол астыма кірді. Соғдақ халқын да бағындырмақ болып Інжу өзенін кешіп өтіп, Темір-қапыққа дейін жорық жасадық. Бағындырдық. Осы кезде қара – Түркеш халқы қайтадан жау болды. Қайта Кең-керіске дейін барып, оларды сол жерде бағындырдық.

	Күлтегіннің жиырма жеті жасында қарлұқ халқы бірде келіп, бірде кетіп, бізбен жау болды. Арада біраз уақыт өтті. Күлтегін отыз жасында алып шалысты Ақ атын мініп, оларға күйрете соққы берді. Ағам қаған елі толқып тұрғанда, ел екі жар болған кезде ізгіл халқымен де соғыстық. Күлтегін Алып шалысты Ақ атын мініп шайқасқан еді. Ол ат онда өлді. Ізгіл халқы жойылды.

	Тоғыз-оғыз халқы өз халқым еді. Тәңірі мен Жер киесіне ұшырағандықтан, бізбен жауласты. Бір жылда бес мәрте соғыстық. Ең ілкі рет Тоғу-балықта, екінші рет Құшлығыда, үшінші рет Болчуда, төртінші рет Чуш басында, бесінші рет Еденті-қадазда соғыстық. Бәрінде Күлтегін жеңіске жетті. Күлтегін күшті жаудың алдында «енесіз жетім» Ақ атын мініп жүріп, орданы қорғап қалды. Ол болмағанда Анам қатун, кіндіктес шешелерім, әпкелерім, келіндерім, ханымдарым мұнша күллісі тірідей күң болатын еді. Өлсе өлігі жұртта, жолда қалар еді.



	Білге қаған тағы да сол інісі Күлтегіннің артында аңырап жалғыз қалғанын, әбден жабыққанын, о ны сағынғанын жазыпты:



	Бәрібір, інім Күлтегін ол дүниеге керек болды. Оны қатты сағындым. Ол жоқта көрер көзім көрместей, білер білігім білместей болды. Уақыт, Тәңір жасар-ау, ал адам баласы күресу мен өлмекке жаралған екен. Көзге жас келсе де кетеді екен, көңілге шер келсе, ол да ұмытылады екен. Күндердің күнінде бәрінің ұмыт болатынын ойлап қайғырдым. Екі шад, кіндіктес арқа туғандарым, ұрпақтарым, бектерім, халқым – бәрінің көзіне мұң, қабағына кірбің кіргеніне қайғырдым.

	Інім Күлтегіннің қазасына жоқтаушылар, жылап-сықтаушылыр сан тарапТаң келді. Қытан, Татабы халқын бастап Удар-санғұн, Табғаш қағаннан Ликең санғұн келді. Бір түмен десте торғын, алтын, күміс есепсіз әкелді. Тибет қағанынан Бөлен, артқы күнбатыстанСоғды, Бершекер, Бұхарақ ұлыстарынан Нек-санғұн, Оғұл-тархан келді. Он иелік әулетім Түркеш қағаннан Мақараш таңбашы, Оғыз Білге таңбашы, Қырғыз елінен Инанчу-шор, барық тұрғызушы бәдіз жасаушы, бітік тас орнатушыларды бастап Табғаш қағанның жиені Чжан санғұн келді.

	Күлтегін қой жылы тоғызыншы айдың он жетісі күні о дүниеге ұшты. Тоғызыншы айдың жиырма жетісі күні жерледік. Барқын, мүсін, бітік тасын мешін жылы жетінші айдың жиырма жетісі күні аяқтадық. Күлтегін қырық жеті жасында о дүниелік болды.



	Осыдан соң өзінің және Күлтегіннің атынан Түркі-есір жұртына, еліне, келешек ұрпағына арнап ұрпағыңның ұрпағына дейін есте сақтандар деп өсиет етіп, мына сөздерді жазыпты:



	Тәңір текті Тәңірден жаралған мен Түркі Білге қаған осындай аумалы-төкпелі заманда таққа отырдым. Сөзімді түгел тыңдаңдар! Ұласқан іні тумаларым, ұрпағым, қол астымдағы күллі халқым! Оңымдағы шад апалар, бектер, сол жағымдағы тархан, бектер, отыз-татар, тоғыз-оғыз бектері, бұл сөзімді мұқияткөңілқойыптыңдаңдар!Ілгері–күншығыстағы,алдыңғы– күн ортасындағы, артқы – күнбатысындағы, сыртқы – түн ортасындағы халықтың бәрі бағынып, менің қол астыма қарады. Қарағанын тарихтан кім сызып тастай алсын. Есте болатыны – Түркі қағаны Өтүкен жынысында отырса елде мұң жоқ. Өз кезінде шығыста Шандун жазығына дейін жауладық. Теңізге сәл жетпедік. Түстікте – Тоғыз Ерсенге дейін жауладық. Сонша жерді көргенде халқыма, өзіме, Өтүкен жынысындай жайлы жер жоқ екен. Ел тұтатып, орда тігетін жер – осы Өтүкен жынысы. Бұл жерде отырып, Табғаш халқымен иық тіресіп, тең түсуге болады. Абай болыңдар, алтын-күміс, ардақты, жібекті есепсіз жіберіп жатқан Табғаш халқының сөзі тәтті, ақығы асыл. Олар тәтті сөзі, асыл қазынасымен арбап, жырақтағы халықты өздеріне оп-оңай жақындатады. Біздер алғашында жақын отырып, олардың шен-шекпендеріне үйір бола бастадық. Жақсы білікті кісі, жақсы алып адам оған көнбес еді. Бір кісі алданып жаңылса, иелігіндегі халқына бесігіне дейін кесірі тиер еді. Олардың сөзі мен асыл дүниесіне алданып түркі халқы, өлдің.

	Шұғай жынысының оң жағы, сонау Төгүлден бері қарай жатқан жазықты дала, Түркі халқы, сенің үлесіңдегі жер еді. Оны жайлап-қыстап отырсаң, кімнің қақы бар еді. Біреулер елді азғырып бүй деді: «Табғаш қағаннан жырақ кетсең жаман ақығын берер, жақын болсаң жақсы ақығын берер». Біліксіз кісілер сол сөзге сеніп, жақын барып көп қырылды.

	Ол жерге, барсаң түркі халқы, құрисың. Мынау Өтүкеннен керуен аттандарап қойып отырсаң, халқыңның қабағында мұң болмас. Өтүкен жынысында отырсаң, мәңгі ел тұтып отырасың сен!

	Түркі халқым, сен тоқ та, аш та иеліксің. Аштықта тоқтықты түсінбейсің. Бір тойсаң қайта ашықпайтындай боласың сен. Тарихта, көп ретте, сондай мүшкіл халден көтерген қағандарыңның тілін алмадың сен. Бет-бетіңе кетіп, өзіңше жақсы болам деп ойладың. Бірақ барған жеріңде бағынышты боп, алқындың, арыдың. Осылайша, әркімге бағынып, өлі-тірі күйде жүріп жаттың. Тек, Тәңірі жарылқағандықтан, өзімнің құтым-бағым болғандықтан, мен қаған тағына отырдым. Қаған отырып, түгі жоқ шығай халықты бағындырып көтердім. Аз халықты мол қылдым. Шығай халықты бай қылдым. Аузымдағы бұл сөзімде ағаттық бар ма? Түркі бектері, халқы, мұны біліңдер! Енді сол түркі халқын жинап-теріп ел еткенімізді, мұнда шектім. Небір айтар сөзім болса мәңгітасқа ұрдым. Мұны көріп біліңдер. Түркі халқы, бектері – сендер тұтас қауымдарыңмен оп-оңай жайылып кетесіңдер. Сол үшін мен мәңгітас тіктім. Табғаш қағаннан бедерші келтірттім. Бедерлеттім. Менің сөзімді еш қайтармай мұнда келді. Табғаш қаған өзінің орда бедершісін жіберді. Оларға бәрін айшықтап, кереметтей етіп тұрғыздырттым. Оның іші-тысына сурет салдыртып, мүсін жасатқыздым. Түліс, тардұш бектері он елік ұрапғыңа, сырттан келген кірмелеріңе дейін мұны көріп біліңдер.

	Бұл киелі жер еді. Қазір де киелі жерге айналды. Осындай киелі жерге әдейі Мәңгітас жасаттым, жаздырдым. Інім Күлтегіннің қазасына, барқын салуға шартарапТаң қалың ел келді. Ханымдар, апа-қарындастарым, елім көріс айтып жоқтады. Інім Күлтегін Түркі-есір жұрты, елі үшін ісін-күшін бергендіктен, бұл киелі орынға күзет қойдырдым. Кесенеге қарушыларға Инанчу апа-тархан, Ярған-тархан деген атақтар бердім.



	Осылай деп өмірлік өксігін, өсиетін айта келіп, інісі Күлтегінге арналған киелі ұстынның бақатасына тағы да бүй деп жазыпты:



	Халқым, тардұш-түлістегі бектерім, шадтарым, бұйрықтарым, ұласқан еркіндерім, тұдындарым! Адам өмірі келме-кезек екен. Арыстай інімнен, ет жақын бауырымнан, бас бұйрығым Күлтегіннен айырылдым. Мәңгі айырылғанымды біліп жылап сықтадым. Қайғы-шерімді, мұңлы мұраттарымды тасбақаның төбесіндегі мәңгітасқа бастым. Көзім қарайды. Ертең бәріміз де о дүниеге керек боламыз. Бірақ сөзіміз арттағы мың көнелікке қалсын. Киелі көк тастағы бұл мәтін олардың ата-бабасының тарихын еске салып, әрдайым ойландарып тұрар болсын. Дүниеден ұшқан бауырымның тұрағы жоғары Тәңірде жайлы болсын. Түркі елі, жұрты, төрі мәңгілік болсын!



	Жан-жақтан келіп бұл мәңгітасқа жазылған сөздерді оқыған адамның көзіне жас алып, өксіп жыламағаны қалмады. Киелі Көк Тәңірдің астындағы көк жазира далаға орнаған көк түріктің көк тасы осылайша қай заманға да ортақ, киелі затқа айналды.





ҰЛЫ АС




	Табғаш шеберлері Таң Суанзоң патшаның тапсырысы бойынша патша қазанамасының ең соңындағы уақытқа ескерткіш орнатылып, Күлтегінге ас берілген күнді, яғни, қытай есебі бойынша Ұлы Таң патшалығы кайюань жылнамасының жиырмасыншы жылы, шілденің жетінші жұлдызын жазды76.

	Осы кезде Түркі қағанатының өміріндегі ең ұлан-асыр оқиға болды. Жарты әлем Азияның апайтөсінде өткен осынау айтулы оқиғаға көз тігіп, дүбіріне елеңдеді. Орхон даласына, Өтүкен тауының күнгейіне Түркі қағанатынан сырт жерлерден, өмірі құлақ естіп, көз көрмеген елдерден елшілер, қонақтар келді.

	Ол заманда дала да, ел де өзінше бір мәнде еді. Ер түріктің Орда-балығы, түпкі ханы, қара жұрты, осында еді. Көк аспанның астында алалы жылқы, ақтылы қой өрген, екі өркеші баладай қара шудалы қалың түйе жайылған, ай мүйізді сиырлары жусаған Орхон даласында, Өтүкен етегінде Ордабалықты айнала мыңдаған, он мыңдаған киіз үйлер отыр еді. Күлтегіннің асы болатын Көше-Цайдам жазығындағы киіз үйлердің есебі жоқ-ты. Олар бір жағы Күлтегінге ас беріп, енді бір жағынан оның киелі барқының ашылуына орай ұлан-асыр той жасауда еді. Ол тойдың салтанаты он күнге жалғасты. Сол арқылы Түркі қағанаты жер жүзіне, оң мен солына, ілгері – күншығысқа, кері – күнбатысқа өзінің елдігін паш етті.

	Осынау ұлы дүбір үстінде Түркі қағанатының аба қазығы Тоныкөк, Бойла Баға тархан, Тардұш бегі Күллі-чор, Тардұш бас бұйрығы Баға-Тәңіркен шад, Орда бұйрығы Сабұқ Көлеркін, тамғашы Тамған тархан, бәдізші, хатшы Иолығ-тегін, Теміртінің бас бақауылы Аймаңғыл қарт бәрі сөз алып, арасында сөз кезегін келген қонақтарға да берді.

	Киелі кешен жанындағы боз төбеге құрылған самалтақтың үстінде отырған қонақтар да бірінен соң бірі даусын безеп, Түркі қағанаты туралы, оның даңқты қолбасшысы, жампоз ері Күлтегін туралы тебірене сөз айтты. Олардың қатарында Табғаш қағанның жиені Чжан санғұн, патша әулетінен Ликең, Бадақшан мен Темір-қапық жақтағы соғды, Беркшекер, Бұхарақ ұлыстарынан келген Нек санғұн мен Оғұл-тархан, Түркеш, Мақараш таңбашы, Қырғыз Инанчу-шор, Тибет Бөлен, Оғыз Білге таңбашы қатарлылар мен Парсы, Рум, Когуре елдерінен келген елшілер де бар еді.

	Одан соң ат жарыс, палуан жарыс, көкпар, қыз сыны, жігіт сыны секілді ойындар ойналып, жез бұйдалы інгеннің биі биленді. Жез бұйдалы інгеннің биінде өркеші мен бұйдасына алтын жамбы байланып, үстіне сәнді Бұхар кілемі жабылып, топ ортаға шөгеріп байланған үлкен сары атанды жұрт ішінен жалаңаш билеп шыққан жас әйел ұршықтай үйіріліп барып, еңкейіп тұрып, тісімен шешіп алып кетті. Кеткенде де жай кеткен жоқ, ойынның шарты бойынша басбілгі сары атанды желдірмелете, тайлақтата жетелеп, алаңды билей жүріп, бір айналып барып шығып кетті. Ал, алдын ала тігілген бәс бойынша ол түйені де, түйе үстіне жабылған қымбат жабуды, өркешіне, шудасына, байланған алтын жамбыны да алуы тиіс. Оны көрген жұрт айқайлап бәстің тағы болуын сұрады. Бұл жолы денесі толық егде әйел, одан соң ештемеден тартынбайтын адуын кемпір шығып жетелеп алып кетті. Үш мәрте жасалған бәстен кейін алаңға сайқымазақтар кірді. Одан соң ат үстінен теңге ілу, садақ ату, шәуген доп, қамшыгерлік ойындары ойналды.

	Кешкісін қалың ел ауыл-ауылға бөлініп, маздап жанған оттың жарығында «көк бөрі», «қара жорға» билерін биледі. Осынау ұлы думан, асыр-сауық бірнеше күнге ұласып, ақыры алыс-жақыннан келген қонақтар өзді-өзі жақтарына қайтты.

	Олар қайтарда Түрік Білге қаған олардың әр қайсысына қымбат аң терілерінен, ел қазынасындағы Түркі қағанатының таңбасы басылған алтын-күміс бұйымдарынан сый-сияпат берді. Білге қаған Қыдырхан қиясынан Темір қапыққа, Хуа-нхэ қырындағы үш сораңнан терістікте Жер-байырқуға дейінгі жерлердің бәрі Түркі қағанының жері екенін, ондағы қарайған халықтың бәрі өз бұдыны екенін қадап айтты. Келген қонақтардың бәрі оған мойынсал екенін, көрсеткен сый-сияпаты үшін Түркі қағанатына қарыздар екенін айтып аттанды.





СЫЙҒА СЫЙ




	Кесене бітіп, ұлы дүбір аяқталған соң, Білге қаған Табғашқа бас уәзірі Қамшаны жіберіп, жасаған көмегінің қарымтасы әрі тату достықтың ілтипаты ретінде кілең айман боз, құйрық-жалы жібектей елу жылқы тарту етті. Ол серіктерімен мешін жылы77 күзде жылқыларды айдап, Чан-аньға барғанда патша ағзам оларды өзінің жаңа салдырған сарайында салтанатты түрде қарсы алды. Қамша оған Білге қағанның түрік тілінде жазған хатын тілмаш арқылы оқып берді. Хатта бүй деген-ді:



	Аса мәртебелі Суанзоң, есенсіз бе!

	Сіздің інім Күлтегіннің қазасына көңіл айтып, барқын орнатуға жасаған көмегіңіз үшін шексіз алғыс айтамын. Бүгінде Түркі-есір жерінде маған бет келер бірде-бір күш қалмады. Ата-бабам, Бумын, Істеми қағандардың кезіндегі арқар таңбалы тау-тастың, өзен-су, құла түздің бәрі қол астыма қарады. Бұл жөнінен сіздің де бұрынғы патшалардың озбырлығын қайталамай кеңпейілділік танытып, жылма-жыл қол төңкеріп шырқымызды алмай өз жөнімізге қойғаныңызға, Ұлы Тәңірдің еркімен бейбітшілік жолына түскеніңізге шексіз алғыс айтамыз.

	Бұл біздің де қалауымыз. Егер уақыт осылай жақсы-лықпен жалғаса берсе, өзіңіз айтқандай, осы беті арамызда бұлап-талау мен зорлық-зомбылық жойылса, садақ-жебені жасуды доғарып, қаруды қоймаға қойсақ, сен мені алдамасаң, мен сені алдамасам, шекарада сұғанақтық болмаса, ниетіміз де таза болса, одан артық не керек?! Ендеше, достық пен туысқандықтың жоралғысы ретінде алғысқа толы көңілімнен сізге бұл даланың кербезі елу ақ боз атты сый ретінде айдатып отырмын. Бәрімізге ортақ Көк Тәңірінің рахымы түсіп, ойға алған ізгі тілектеріміз қабыл болып, елдеріміздің арасы мәңгілікке тыныш, бейбіт-берекелі болғай!

	Түрік Ашына Білге қаған

	Мешін жылы, қыркүйектің он жаңасы

	Орда-балық қаласы



	Табғаш қаған хат оқылып болған соң басын изеп, өте разы болған бейне байқатты. Тілмаш та сөзді нақышына келтіріп, бір сөзін бұрмай нақ, тиянақты жеткізді. Осы хатты жазарда, Білге қаған Тоныкөкті шақырып, оған хатты Табғашша жазуды сұрады. Тоныкөк ол ұсыныстанбірден бас тартып:

	– Хатты табғашша жазғанда тұрған еш қиындық жоқ.

	Бірақ біздің хатымыз түрікше жазылғаны дұрыс! – деді.

	Қаған:

	– Не себептен? – деп сұрады. Тоныкөк салған жерден:

	– Қаған ием, біздің өз тіліміз, өз жазуымыз бола тұра табғашша жазсақ, онда біздің тіліміз бен жазуымыздың, тіпті елдігіміздің не қадір-қасиеті қалады? – деді.

	Білге қаған сәл ойланып:

	– Мен Табғаш қағаны бірден түпнұсқасынан түсінсін деп ойлап едім, – деді.

	– Қаған ием, тіл – елдің қорғаны. Ол Табғаштың ұлы қорғанынан да айбынды. Ол елді, халықты қорғайтын кие, онда кім-кімнің болса да ақ сайтанын қағып, әптігін басатын құдірет бар. Табғаш қағаны түрікше хатты көргенде оның өрекпіген көңілі басылады. Жаны жасиды. Егер оған хатты табғашша жазсақ, ол одан сайын асқақтап, не жазғанымызбен жұмысы болмайды. Ойланбайды. Сөйтіп, өз қадір-қасиетімізді өзіміз кетіреміз, өзіміз емес, өзгенің айбатын асырып, мейманасын тасытамыз, – деді.

	Білге қаған басын изеп, қайын атасының айтпағы арыда жатқанын түсінді.

	– Абыз әке, ендеше сіздің дегеніңіз бойынша болсын! – деді. Сонымен үшбу хаттың әу баста түрікше жазылып, Табғаш ордасына келіп қалған жайы солай еді.

	Табғаш қағаны, Тоныкөк айтқандай – бастабында сәл тосырқағандай болғанымен, біраздан соң хаттың мазмұнына шын беріліп, ой жүгіртіп отырып қалды. Хат сөзі алдымен түріктің төл дауысымен саңқылдап естіліп, жан сарайына жетті. Одан соң Табғашша аударылды. Патша ағзам онсыз да хаттың әрбір дыбысынан, сөздің екпінінен оның не айтпағын түсінгендей болды. Хат тілі аударылмаса да, оның лебі, емеурі, тынысы бір нәрсені сездіргендей еді. Сол кезде оны шынымен шалғайда жатқан Түрік қағанының мысы басты.

	Сәл кібіртіктеп отырды да:

	– Біздің шеберлердің істеген жұмысы қағанға ұнады ма? – деді.

	– Ұнағанда қандай, сіздің жазған қазанамаңыз, шеберлердің барықтың екі жақ қабырғасына салған суреттері оны қатты әсерлендірді. Күлтегіннің көзі тірісінде жүрген жорықтары көрсетілген сызбаларды көріп қаған інімнің өзін көргендей болдым деп сәлем айтты. Әр күні жүздеген адамдар арнайы ат терлетіп келіп, кесенеге тәу етіп, суреттерді көріп, көзайым болуда, – деді.

	– Рахмет, рахмет! Оны жасағаннан кейін елдің көргені дұрыс. Қанша жерден мінсіз етіп орнатсақ та, оны ел көрмесе, оқымаса, ойланбаса еңбегіміз еш кеткендік болмай ма?

	– Бәрекелді!

	– Мен хаткер емеспін, бірақ хаткерлікті жақсы көремін. Ол адам жанын сабырлыққа, тыныштыққа бөлейді. Қытай тарихында небір даңсалы қылқалам шеберлері өткен. Әлі де бар. Соларға еліктеп, Күлтегіннің мәңгітасына арналған қазанаманы өзім жаздым. Шеберлер оны айнытпай түсіріпті. Барып өз көзіммен көрсем деймін. Бірақ жер шалғай. Мен Түрік қағанатына тағы да жақсылық, еліне тыныштық тілеймін.

	– Айтқаныңыз келсін!

	– Иә, сыйластыққа, тыныштыққа не жетсін. Тарихтан бері Орта Жазық патшалары жер кіндігі осында деп келді. Біз кіндік жұрт болған соң төңіректегілердің бәрі бізге мойын ұсынуы керек деп ойлады. Олар қателескен екен. Меніңше, бұл жердің бір шеті болса керек. Өйткені, шығысымызда ел жоқ. Алыста теңіздің ар жағында Нара деген ел бар деп естиміз. Бірақ одан ары тағы да шалқар теңіз деседі. Күн сол жақтан шығады екен. Ал, батыста елдер көп деп естідім. Олар еліміздің көне кітаптарында жазылғандай жалғыз көзді жалмауыз, дию-пері, пір-машайықтар емес, кәдімгі адамдар деседі. Батыстан келгендерден естуімізше, жердің ол жақ шеті тағы да теңізге тіреледі екен. Мен Суан Цзан қазіреттің «Батысқа саяхатын» оқыдым. Ол Ұлы шөлден өтіп, Жоламан тауын бойлап екі ай жүргенде Суяб деген жерде Түркі қағаны Істеми оны алтындалған ордасында қарсы алыпты. Мен қайран қалдым!

	– Несіне қайран қалдыңыз, мәртебелім?

	– Ол кезде де сендердің ата-бабаларың Түркі-есір жұртының төбесінде қаған отырыпты. Ол Таң мемлекетінен, тіпті Суй мемлекетінен де бұрынғы кез ғой.

	– Иә, солайы солай...

	– Сосын алғашқы үш патшаның заманындағы тарихты қарадым.

	– Онда не деген екен?

	– Онда да Түрік қағанының қыр даланы емін-еркін билеп Таң мемлекетімен бірде тату, бірде қату болғаны баяндалыпты.

	– Меніңше арғы атаныз Тәңір қаған Таң Тайзоң, оның әкесі Таң Гаоцзу түріктерді тым жек көрмеген тәрізді.

	– Оның рас. Марқұм Тайзоң патшаның бірде мен көшпенділерді бұрынғы патшалардай жек көрмеймін. Өйткені менің бойымда олардың қаны ойнайды дегені бар.

	– Солай ма?

	– Иә, солай. Әйтпесе ұлы бабаңыз Таң Гаоцзу (Ли Юань) Суй патшалағын ауларып тастап Таң патшылығын құрмақ болғанда Түрік қағаны бекерден бекер қолұшын бермеген болар. Түріктер болмаса Таң патшалығы да орнамас еді. Ол шындық.

	Қамша басын изеп, оның бұл лебізіне ризашылығын білдірді.

	Таң Суанзоң мұнымен тоқтаған жоқ. Бүгін оның ерекше көңілденіп, шешіліп сөйлеп отырған күні еді.

	– Сен, Қамша, әйтеуір келіп қалған екенсің, қайтар жолыңда Цяньлиндегі Таң Гауцзун мен У-Цзытянь патшайымның, Чжаолиндегі Тәңір қаған Таң Тайзоңның барқын да көре кет, – деді.

	– Шынымен де, мың естігеннен бір көрген артық дегендей даңқты патшалардың жатқан жерін келіп тұрып көрмей кетсем, өмір бойы өкінермін, – деді Қамша.

	– Бәрекелді. Менің саған ол жерді көре кет деп отырғаным, онда сенің ата-бабаңның тарихынан сыр шертетін дүниелер бар.

	– Алдияр, сіздің пейіліңізге көптен көп рахмет. Айтқан тілектеріңіз қабыл болып, Ұлы Тәңірім біздің елдерімізге мәңгілік тыныштық, татулық сыйласын. Ұзақ өмір сүріңіз! – деді Қамша.

	– Өзің де бұдан соң ат ізін жиі салып, келіп-кетіп тұрғайсың, – деді патша, – қағаныңа сәлем айта бар. Келесі жылы Хуанхэнің қырынан, Қарақұм қаласынан кезек базар ашайық.

	– Мақұл, мәртебелім. Бұған қаған ием өзі де ұмтылып отыр. Ол жөнінен тағы елші жібереміз, – деді Қамша.

	– Бұл жолы екі істі бірдей қабаттамайын деген екенсің ғой.

	– Иә, мәртебелім, бұл жолы тек сізге рахмет айту үшін ғана келіп тұрмыз. Басқа бұйымтайымыз жоқ.

	– Жөн, жөн! Ендеше, жолың болсын. Қамша Чань-Аньнан аттанғанда патша сарайы оған ел шетіне дейін шығарып салуға бір топ нөкер қосып берді.





БАССЫЗ БАЛБАЛДАР СЫР ШЕРТЕДІ




	Олар Чань-Аньнан шыққан күні Суанзоң айтқан Цяньлин мен Чжаолинь кешендеріне жақын жерге келіп қонды. Ертесі ертемен жолға шығып, атақты Алты қырдың етегіндегі Гаозоң мен У-Цзытянь патшайымның барқына келді.

	Келіп Лянь-шань тауының орТаң беліне дейін жатқан барықты тегіс аралап шықты. Бас-аяғы жиырма сегіз жылда аяқталған жер бетінде теңдесі жоқ осынау қабір кешенді, оның кіреберісінен қақ төріне дейін салынған үлкен даңғылдың екі жағында сап түзеген сан алуан мүсіндер мен ескерткіштерді, мәрмәрдан қаланған әсем дуалды, мұнараларды көріп қайран қалды. Бұл Лянь-шань тауын толығымен өз ішіне алған, ішкі және сыртқы дуалдан тұратын, төрт жағында төрт үлкен дарбазасы бар алып құрылыс еді. Ол негізі Табғаш елінің Астана-байтағы Чань-Ань қаласының құрылысына еліктеп жасалған болатын. Жалпы осынау алып кешен Ордатұрақ, Ханқорған және сыртқы қоймалардан тұратын. Патша көрлігі Ордатұрақтың орталық бөлігіне орналастырылған еді. Осынау қорымның ең ең ішкі, орталық бөлігі болғандықтан Лянь-шань тауы тұтастай қабірге айналдырылыпты.

	– Бұл патша билігінің асқақтығын көрсетеді, – деді нөкерлері.

	– Бүкіл бір тауды көрлікке айналдырғаны шынымен ғажап екен!– деді Қамша таң қалып.

	– Иә, о кезде Таң әулетінің жұлдызы биік болып тұрған кезі ғой.

	– Бәсе! Айтпақшы, патша ағзам айтқан менің ата-бабаларым қайда? – деді Қамша жан-жағына қарап.

	– Мінеки, оған да келе жатырмыз, – деді нөкерлері оны «Сыпа даңғылы» мен «оңтүстік Құдайы» қақпасының түйіскен тұсында екі босағалыққа бөліп орналастырылған сексенге тарта тас мүсінге қарай бастап келе жатып. Қамша оларды көрген жерден селт етіп, шошып қалды.

	– Мәссаған, бұл не қылған жандар! – деді ол қолдарын көкірегіне қойып, патша қорымына қарап ізет көрсетіп тұрған, бірақ бастары түгел сындырылған мүсіндерді көрген жерден.

	– Осы сіздің ата-бабаларыңыз, – деді нөкер оларды қолымен нұсқап, – Патша ағзам сізге осыларды көре кет десе керек.

	– Бұлар кімдер?

	– Бұлар – өз кезегінде Таң мемлекетіне бағынған түріктер. Олар өлгенде де Таң мемлекетіне адалдығын білдіріп, қолдарын кеудесіне қойып, патша қорымын күзетіп тұр.

	– Мүмкін емес. Арғы-бергі тарихта түрікте мұншама көп адам Табғаш мемлекетіне берілген емес.

	– Дұрыс айтасыз. Олардың тең жарымынан астамы Корей, Тибет, Тоғон, Қытан, тағы басқа елдерден келгендер.

	– Солай деген күнде де түріктер өз жерін, елін артта қалдырып, алыстағы патша қорымын келіп күзетуге пейіл болмаған.

	– Ол сөзіңіздің жаны бар, – деді топ ішінен тағы бір нөкер,– бұл мүсіндер олардың өз еркімен қойылды дейсіз бе, қойылса да олардың сүйектері мұнда емес, өз туған жерлерінде жатыр. Бұл өз кезінде У Цзытянь патшайымның қиялынан туған дүниелер. Ол осы арқылы Ұлы Таң мемлекетінің айбатын асырып көрсеткісі келген.

	– Бәрекелді!

	– Елші мырза, бұл құр сандырақтап тұр. Егер түріктер патшаның қызметінде болмаса анау қырдың ар жағында Тәңірқаған Таң Тайзоңның барқын күзетіп жатқан Ашына Сымо мен Ашына Чжунды қайда қоямыз? Олар өле-өлгенше Ұлы Таң мемлекетіне адал болған. Сол үшін қызмет еткен.

	– Олар – шынымен Таң мемлекетіне берілгендер. Ал, мыналардың бәрі ондай емес! – деді манағы нөкер өз пікіріне қасарысып.

	– Ендеше, бұл адамдардың бәрінің басы қайда кеткен? – деді Қамша, жан-жағына сұраулы көзбен қарап,– егер олар Таң мемлекетіне шын берілген болса, олардың бастарын неге шауып тастаған? Бұлардың жазығы не сонда?

	Бұл сөзді естіп түрігі де, табғашы да қыран-топан күліп алды.

	– Жоқ, рас айтам, өзіне келіп бағынып тұрған адамның басын алатын Табғаш қағаны соншалықты ақымақ болған ба?

	– Олай емес, – деді манағы екінші нөкер өз ойын одан әрі өрбітіп, – бұлардың басын Таң патшасы емес, түріктердің өзі қиратқан.

	– Ол қалай? – деп елдің бәрі елең ете қалды.

	– Осы маңдағы елден сұрасаңыз бәрі мына бір жайды жырдай қылып айтып береді. Осында мүсіні тұрғызылған Он оқ қағаны Ашына Юаньциннің Ашина Шэминь деген ұлы болған. Күндердің күнінде ол Чань-Аньға келіп қайтқандардан әкесінің тас мүсінінің Табғаштың әйел патшасы У Цзытяньнің қабірін күзетіп тұрғанын естиді. Естіп қатты намыстанған ол будда монағы болып жасанып, қиырдан тау асып, тас басып осында келіп, елдің айтқаны рас екеніне көз жеткізеді. Сөйтіп, бұл мүсіндердің көзін қалай құртсам екен деп ойланады. Ары ойланып, бері ойланып ақыры бір амалын табады. Аяғына үлкен шорық киіп, түн ішінде маңайдағы елдің егін-жайын түгел таптап, ойрандап тастайды. Ертеңінде майсалары түгел тапталып қалғанын көрген ел мұны кім істегенін, өштерін кімнен аларын білмей бір-бірінен сұрасып, қылмыскерді таба алмай аласұрады. Сол кезде будда монағы болып жасанған Ашына Шэминь мұны істеген патшайымның қабірін күзетіп тұрған мүсіндер, егер олардың көзін құртпағанда мұндай пәлекет жылмa-жыл болып тұрады дейді. Ашуланған шаруалар қайлакетпендерін, жотуларын сайлап келіп, мүсіндердің басын түгел шағып, қиратып тастайды. Содан бастап бұл мүсіндер бассыз қалған деседі.

	Мұны естіп Қамша таңғалысын жасыра алмады.

	– Егер мұнда келмей кетсем, өмір бойы бір көзім жұмулы кеткендей болады екенмін, – деді басын шайқап.

	– Иә, бұл Гуанжун жазығының ішіне бүккен сыры көп. Аралап көре берсеңіз, оның қатпар-қатпар сырына бойлай бересіз, – деді манағы ең алғаш сөйлеген нөкер.

	– Көзіме мына самсаған мүсіндер мен ұстындар даңғылдар мен қорғандар тым айбатты көрініп тұр,– деді Қамша, – мұндай киелі кешеннің неге керек екенін енді түсінгендеймін.

	– Елші мырза, сіздердің Күлтегінге арнаған кешендеріңіз де осындай болар?

	– Мұндай үлкен дей алмаймын. Бірақ, ол кешеннің маңызы біз үшін бұдан артық болмаса кем емес.

	Қамша сол сапарында Цзюцзун-шань тауының бөктеріндегі Тәңір қаған Таң Тайзоңның барқын да аралап көрді. Сол барықтың босағасында оның қабірін күзетіп жатқан Ашына Чжун мен Ашына Сыманың да қабірін көрді. Көріп ойланды, оның біреуі кезінде Түрік Ілік қағанды ұстап беріп, Таң патшалығына үлес қосса, әрі сол еңбегі үшін Таң әулетінің қызына үйленіп, құрметті күйеу жігіт атанса, енді бірі Ілік қағаннан бет бұрып, елі-жұртын Табғашқа бодан қылып бергені үшін бодан болған қағанаттың қағаны болып, өмір бойы Таң мемлекетінің солтүстік шекарасын күзететін адал иті болуға ант берген еді. «Тағдыр-ай деген, сендер Табғаш қағанының мейіріміне бөленіп, мәңгі-бақи бұл өмірден өтпестей, атақ-абыройға кенеліп, бақ-дәулетке белшеден батып қалмақтай едіңдер. Ақыры бұл келме-кезек, дүние сендердің де бастарыңнан өтіп кетті. Бірақ түркі бұдыны өлген жоқ. Әлі жасап келеді. Ел болып еңсесін көтерді. Түркі жұрты, елі өздерінің даңқты ұлдарына мәңгітас орнатуда. Ал сендердің пешенелеріңе жазғаны мәңгі-бақи құлдық екен. Осы жерде сендер өздеріңнің тірідегі өмірлеріңмен ғана емес, о дүниедегі өмірлеріңмен де құл болып қалған екенсіңдер. Өмірлерің ғана емес, өлімдерің де құлдыққа айналған екен. Ал енді не дейін, құлдық, кіріптарлық сендермен кетсін. Тәңірден Түркі-есір жеріне, еліне мәңгілік бостандық, игілік тілейін», – деп Қамша бұл жерден ауыр оймен аттанды.

	Табғашша «Нар-өркеш» деп аталатын осынау биік қиян көзге алыстан көрінетін. Олар оны қиялай кесіп жол салып, таудың сонау биіктегі кейкеңіне Тайзоңның барқын салған екен. Патшаның жанақымын таудың орТаң беліне дейін үңгіп, үңгірді таспен бітеп қойып, артынан шойын балқытып құйып тастаған екен. Шығаберісіне үлкен алаңқай жасап, оған Ілік бастаған он төрт түріктің мүсінін сомдапты. Олар өз кезінде Тайзоңға дес бермеген, бірақ ақыр аяғында бастарына бұғалық түскен түркі жұртының даңсалы қағандары мен дөкей сардарлары еді. Тайзоң оларды балбал ретінде тіктетіп айбатын әйгілеген-ді. Олардың қатарында Сыр-Енда Білге қаған, Айдағар Түркеш, Ашына Қабы қағандар да бар еді.

	Қамша олардың бәрін көзбен көріп, көңіліне түйіп қайтты. Тайзоңның Табғаш елін өрге сүйреп, сол үшін жан-терін аямаған жампоздығына көзі жетті. «Оны Табғаш елінің Елтерісі, Қапағаны, Білгесі десе болар. Кімде-кім өз елі, жері үшін ісін-күшін берсе, сол нағыз ер. Ал оларды бағалай білу, мұраттарына адал болу туған халқына сын!». Ол осылай ой үстінде келе жатты. Бір кезде:

	– Біз осы Күлтегіннің басына қанша балбал орнаттық? – деді қасындағы қосшысына.

	– Жүз жетпіс үш балбал!

	– Бәрекелді. Қаншасы Табғаш?

	– Алпыстанастамы.

	– Есесін жібермеген екен!

	– Иә, тақсыр, біз оларды барықтың шығысына қарай ат шаптырым жерге дейін тізіп қоймадық па?!

	Қамша рахаттана күлді. Кішкене шоқша сақалын сипап қойып:

	– Енді жетер, елге қайтайық, – деді.





ЖАЗЫМ




	Ұлы Түрік қағанаты қанатын кеңге жайып, өз құзырына алған ұлан-ғайыр даланы ат тұяғының ершімімен, көк сүңгінің күшімен еркін билеп-төстеді. Қытай қамалының сыртынан терістікте Түн ортасына дейін, Ілгері Қыдырханның қарағайлы, қайыңды белдерінен кері Бадақшан мен Темір-Қапықтың қарақұрым тауларына, теңіз бойындағы Үш қиян мен Ит-барақ еліне дейінгі жердің бәрі айдарлы ұлдары мен тұлымды қыздарын кепілге қойып, жыл сайын түйелі керуендерін Орда-балыққа жөнелтіп, салық төлеп, алған өнімдерінен сый-сыбаға ұсынып тұрды. Бұхар кілемі, Бадақшанның лағыл тастары, Ферғана мен Мәуереннахрдың қолөнер бұйымдары, Қотан жібегі, Қашқар мен Парсы қанжары, Тұрфан мен Ақсудың кептірілген өрік-мейізі, жаңғағы мен қауын қағы, сырлы ыдыс-аяғы, түрлі әшекейлері, бидай ұны мен күріш, жүгері, түрлі бұршақ өнімдері Түркі қағанатының бас кентіне тоқтаусыз келіп жатты. Бір молшылық заман болды. Түркі қағанаты күшейіп, Білге қағанның тасы өрге домалап тұрған кезі еді. Дәл осындай шіреп-тасып, ернеуінен асып-төгіліп тұрғанда , ел-жұрт ойламаған тосын жай болды. Қапаған қағанның ұлы Инелдің жақтастары кек сақтап, көптен орай күтіп жүрген еді. Қағанды бір сүріндірсек, сөйтіп тақты тартып алсақ деген ойлары бар еді. Сол ойларын іске асыру үшін олар Орда ішінен Бұйрық-шорды өз жағына тартып жүрген-ді.

	– Ісіміз оңына басып Білге қағанның көзін жойсақ, Түркі қағанатының бас уәзірі өзің боласың, – деген. Оған сенген Бұйрық-шор қағанның сеніміне кіріп, ұдайы қасында жүрді. Бірақ Қамша тұрғанда оған бас уәзірлік қайдан тие қойсын. Оның үстіне Қамша Тоныкөктен тәлім алған, қару өнеріне жетік, көргені көп, түйгені мол, атақты дегдар еді. Сондай өте сұңғыла, қағілез адамның көз қырына ілігу өте қауіпті болатын. Сондықтан Бұйрық-шордың ақырын жүріп, анық басып, орай күтуіне тура келді.

	Күндердің күнінде қаған Аймаңғыл қарттың кенже ұлының тойына қатысты. Сол тойдағы үлкен асыр-сауықтың үстінде Бұйрық-шор қағанға жақын жүрген сәтінен пайдаланып, оның қымыз құйған кесесіне у салып жіберді. Астау толы соғымның сарала сүрісінен қарбыта жеген қаған едәуір шөліркеп қалған еді. Алдында иісі аңқыған шара толы қымызды көргенде жеңін сыбанып жіберіп, рахаттана сімірді. Сіміріп мұртын сылап, жан-жағына назар сала беріп еді, көзі шұбартып, басы зеңіп бара жатқанын байқады. Бұрын-соңды мұндайды көрмеген қаған өзінің уланғанын білді. Дереу атып тұрып, қылышын жарқырата суырып алып:

	– Бұйрық-шор қайда!? Бұйрық-шорды табыңдар! – деп жар салды.

	Қағанның тұрғауылдары дереу оны ұстап дедектетіп алып келді. Қаған айғайды салып:

	– Бұйрық-шор, сен мені уладың. Мен сені тұқым-тұқияныңмен құртамын. Сен сұмпайы, арам, кімнің асын ішіп, аяғына түкіріп кеттің! – деп қылышын биік көтеріп, қаһарын төге ұмтылды. Бұйрық-шор басын қорғаштап:

	– Қаған ием, мен емеспін! Мен емеспін! – деп жалбарды.

	– Айт, қане, сені кім жібергенін. Соны айтсаң жаныңды тірі қоямын! – деді қаған.

	– Мені, мені Инелдің адамдары жұмсады, – деді Бұйрықшор жанын алып қала ма деген үмітпен. Бірақ Білге қаған оған қараған жоқ. Кім жібергенін білгеннен кейін, ақ алмасын басынан асыра сілтеп, қақ маңдайдан бір-ақ айырды.

	– Ал енді, кім істегенін білдіңдер ғой. Мұның жақындары мен Инелдің адамдарының түгел көзін жойыңдар! – деді. Өзі көзі қанталап, бойын билей алмай, жел тербеген бәйтеректей теңселіп шайқала берді.

	– Мен өлсем ұлым Ирен Тәңір-тегін тағыма отырсын. Ол сендердің қағандарың болсын. Мәңгітасымды інім Күлтегіннің қасына қойыңдар!

	Ұлы Тәңір-тегін Ирен сонда еді. Ханымы Бүбі-бегім сонда еді. Бәрі азан-қазан жылап, оны құшақтады.

	– Мені сарайға апарыңдар. Тәуіп келсін. Ішімдегі уды қайтарсын, – деді. Той сол арада тарқады. Ел болып, жұрт болып аяқ астынан не болғанын білмей дағдарды. Түркі-есір жұртының көгінде тағы да ашық күнде күн тұтылғандай қараңғылық орнады. Ел үрейленіп, аза бойы қаза болып, жандары түршігіп, бойын билей алмай қалды.

	Қаған киіз үйге жетіп, көзін бір ашып, бір жұмып:

	– Қайда әлгілер, тауып әкеліп басын шабыңдар,– деп тісін қайрап өлімге бой бермей қайраттанып жатты.

	Жақын маңдағы тәуіптер түгел келді.

	– Сендер не қарап жүргенсіңдер! – деп олар қағанның қосшыларын, қорушыларын жазғыруда. Олар:

	– Біз байқамай қалдық. У берген қағанның ең сенімді адамы, – деп ақталуда. Тәуіптер қолдарынан келгенінің бәрін істеді. Бірақ бәрібір қағанның жанына араша түсе алмады. Қаған Бұйрық-шор мен оның жақындарының, Инел жақтас адамдарының бәрінің басын алдырып, олардың өзінен бұрын құлағанын көріп өмірден өтті.

	Түркі-есір жұрты тағы да қара жамылып аза тұтты. Бұл кезде Күлтегіннің өмірден өткеніне екі-ақ жыл болған еді. Енді оның артынан іле-шала ағасы Білге қаған да о дүниеге ұшып кетті. Бұл Түрікше ит жылы, оныншы айдың жиырма алтысы күні еді78.

	Мұның бәрі жасы сексен сегізге келген Тоныкөкке оңай тиген жоқ. Ол бұған дейін де Елтеріс, Қапаған қағандар мен қара басы қағанға бергісіз Күлтегіннен мезгілсіз айырылған еді. Енді, міне, Білгені де Тәңір жолына ертерек аттандырып салды.

	– О, Тәңір жалған пәруәрдігер-ай, бұл қандай сынағың еді!? Ақбас күшігіңдей кәртейіп, төрімнен көрім жақын қалғанда қайғы жеп қара үзсін дегенің бе? Бірінен соң бірін мезгілсіз неге әкеттің! Орхонның тау мен тасы, арнасы, Түркі-есір жұрты қайғыдан меңдеп, меселі қайтсын, тауы шағылсын дедің бе? Солардың бәрін, қара жерге жөнелтіп бозінгендей боздатып қойғаның не! – деп не үйге, не түзге сыймай аһ ұрып, оңды-солды сенделді де қалды.

	Білге қағанның мәйітін киіз үйге сақтатып қойып, күнде кеңес шақырып Иренді тағына отырғызды. Оған Тәңір қаған деген ат берді. Отырғызып, Табғашқа, Тибетке, Он иелікке, Когуреге, Қырғызға хабар жіберді. Осыдан алдын Күлтегін қайтыс болған соң Табғаш қаған Түркі ордасымен тату көршілік туралы сөйлесе отырып, шығыстағы Қытан мен Татабыға жасырын кісі салып, оларды өз жағына тартпақ болған еді. Орда толы әлеумет олардың осы қылығына күйіп отырған болатын. Енді біреулер, тіпті, Білге қағанның өлімін табғаштардан көріп отырған-ды. Тоныкөк олардың бәріне басу айтты:

	– Қызынбаңдар. Білге қағанның өлімі кісі қолынан болды. Бірақ бұған Табғаш қағанның қатысы бар ма, жоқ па, оған бірдеме деу қиын. Ал Қытан мен Татабыға кісі жібергеніне келсек, Табғаш қағаны оны әдейі істеп отыр.

	Біз қалай да сертімізге адал болайық. Білге қаған мен Күлтегіннің қазасынан кейін бізді күші азайды, айбаты кеміді дейтіндер де табылар. Сол үшін барша қолымызды қайта жасақтап, Темір-қапықтан Қыдырханға дейін шерулейік. Сол екі арадағы Түркі-есір жұрты, бағынды елдер бәрі біздің айбатымызды көрсін. Бөрілі байрақ көтеріп, дулыға-сауытын киіп, бес қаруын құрсанып өтсін ерлер. Түрік қағаны келе жатыр десін бәрі. Көңілінде күдігі бардың періштесі шошысын. Жын-есірігі бардың жыны қағылсын – деді.

	Орда толы бұйрықтар, сардарлар оның сөзін мұқият тыңдады. Тыңдап болып бас уәзір Қамша сөз алып бүй деді:

	– Бұл өте орынды ой, дәл қазіргідей алмағайып кезеңде кеше ғана басын біріктірген іш пен сырттағы бағын жұрттар, басбұзарлар қайта қаулап кетуі мүмкін. Бұл соларға сес.

	– Арғы атамыз – Бумын, бергі атамыз – Қапаған. Оның жолын қуған – Күлтегін мен Білге қаған. Даңқты данамыз Тоныкөк. Соларға қарап өскен күллі Түркі шығыстағы жиырма төрт тайпа, батыстағы он оқ, жалпы алпыс бес аталы Ашына әулеті ендігіде елдігін елсіретпес, қағандығын қағансыратпас. Атадан қалған тура жолы, ел ұстар төрелігі, заң-жарғысы, мұздай темір құрсанған көк сүңгілі қолы бар елім, қағаным, жалғасқан бұйрықтарым, берен киген бектерім, білгірлерім, апалар мен шадтарым, еркіндерім тұрғанда Түркі елі, төрі мызғымайды. Ендеше, бәріміз болып Тәңір қаған Иреннің әміріне ұйып, шешімін күтейік! – деді Ашиде Елтабір шашақты сарала қамшыны қолына алып отырып.

	– Көк Тәңірім қолдасын, Жер тәңірім жебесін. Абыз, игі жақсылардың айтқаны болсын!– деді Тәңір қаған Ирен.

	Ол жас еді, албырт еді. Тоныкөк оның сол албырттығынан қорқатын. Желкілдеген жас жігіт өз білермендігіне салып кетсе не болар деп алаңдайтын. Сол үшін ол ат өксітіп алыс Таң Күллі-чорды шақырды. Күллі-чор ол кезде Он иеліктің бас бұйрығы еді. Көп іс басынан өткен, Елтеріс, Қапаған қағандардың алдын көрген еді.

	Күллі-чор келгенше орда Табғаш қағанға тағы да елші жіберді. Қағанның барқын жасауға, ауыртасын тұрғызуға шеберлер шақыртты. Арнайы Тәңір қағанның атынан хат жазып көмек сұрады. Хатты алып, орда ұлығы Қылыштегін бір топ адаммен жолға шықты.





ТӘҢІР ҚАҒАНҒА ХАТ




	Табғаш қағаны бұл жолғы үйірмені де құшақ жая қарсы алды. Қарсы алып Білге қағанның барқын жасауға қанша адам жіберу және кімдерді жіберу керектігі жөнінде орда талқысын оздырды. Қағанға арнап үш күн аза тұтты. Соңынан көңіл айтуға патшаның арғы атасы Ли Худың79 басқа ұлдарынан тараған хантегін уәзір Ли Цуанды жіберу, Білге қағанға арнап барық орнату, тарихшы ұлық Ли Роңға құлпытастың қытайша мәтінін жаздыру туралы жарлық шығарды. Қағанның құлпытасына жазатын мәтін дайын болған соң оны өзі қайтадан «чжуэн» үлгісіне келтіріп жазып, оған қосымша Тәңір қағанға арнап тағы да хат жазып берді. Онда бүй делінген:



	Түрік Тәңір қағанға:

	Уақыт зулап өтіп, жерлеу рәсімі де жақындап қалыпты. Көкірегім қарс айырылып, қайғығы қалай батпаспын. Әке-балалық көңілмен жыл айналған сайын сағынышым тереңдеп, құлақ тігіп, жерлеу жайынан да алаңдап отырған жайым бар. Жағдайды айтып Қылыш-тегін келіп еді, жерлеу мүрәсіміне қажетті жабдықтарды сұрап еді. Бәрін мүлт жібермей дайындадық. Ал, енді, Ирен, өзің әке алдындағы перзенттік парызыңды терең сезініп, артқы істерін орындау үшін, мол тартумен жер шалғайына қарамай, ата салтын жалғастырып отырсың. Сондықтан бүгін тағы да өз ағам сартаяқ аға санғұн Ли Цуанды мойшақты шабар ретінде аза тұтуға әрі жерлеу ісін басқаруға жіберіп отырмын. Ли Цуан – өзі ордабасы, әр ісі сенімді, алға қойған мақсатына жетпей қоймайтын жан. Терең көңілдің белгісі әрі алдағы уәделердің дәйегі ретінде оны әдеиілеп жіберіп отырмын. Оның үстіне сенім мен адалдық жағындағыларды ұрпақтан ұрпаққа өнеге қылуға, тыныштық жаршылары арқылы асыра жұртты тәрбиелеуге болады. Сондықтан әдейі ескерткіш тұрғызып, барақ орнату, оның істерін өнеге ету үшін елшілер мен ұлықтарға мәтін дайындатып, мәңгі-бақи өшпесін әрі жүректерге жетсін деп оны өз қолыммен «чжуэнь» үлгісінде жаздым. Көктем келсе де күн әлі суық. Қаған және қасыңыздағы ақылмандар алаңсыз болыңыздар. Сөзімді осымен тамамдаймын.

	Ұлы Таң патшалығының патшасы Таң Суанзоң Кайюань

	жылнамасының жиырма үшінші жылы, шаған айы



	Таң Суанзоң патша Білге қағанның жерлеуі мен Бітік тасын орнатуға бұл жолы бес жүз кісілік үйірме жіберді. Олар Табғаш елінде шаған-жаңа жыл мерекесін өткізе салып аттанып кетті.

	Бұл кезде Орхон бойындағы жұрт қағанның жерлеу рәсімін күн райына қарап тосып отырған еді. Бірақ, Чань-Аньнан аттанған үйірме Хуанхэдан өткенше күн жылып сала берді. Қаған ордасы жедел қимылдап, жерлеу рәсімін олардың келуін тоспай-ақ жүргізе берді. Қылыш-тегін Ли Цуанға:

	– Алдияр, енді асықпай жүрсек те болар. Жол үсті бірде сылбыраң, бірде қатқақ. Ат-көлікке де оңай болмай тұр. Олар қазір қағанды жерлеп қойды,– деді. Ли Цуан басын изеп:

	– Өйтсе, тым асықпасақ та болар. Біз патша ағзамның бұйрығы бойынша жерлеу рәсіміне амал бар үлгерсек пе деп едік. Енді Көк Тәңірінің еркіне кім қарсы келе алар дейсің? – деді.

	Бұл түрікше доңыз жылы, табғашша Ұлы Таң патшалығының Кайюань жылнамасының жиырма үшінші жылының шаған айы еді. Орхонға жеткенше Табғаштар бұл даланың кеңдігіне, ен шалғайлығына таңдай қағумен болды. Бір қиырдан соң бір қиырға жалғасып, көз ұшында бұлдыраған ұлан-ғайыр жазықтар олардың шыдамын тауысты. Осынау кең даланың апшысын қуырып, ат үстінде ереуілдеген, бөрідей жортақы, еліктей сергек, бөкендей ұшқыр желтақым, жанту-кеш дала адамдарының қажыр-қайратына тәнті болды. Ескен жел мен көшкен бұлттың арасында дүниенің бір шетінде бұлдырап, көгілдір, ақбауыр сағымға оранып, ербегей де сербегей көшіп бара жататын, мыңдаған жылқы айдап, ақтылы қой өсірген көшпенді жұрттың тірлігі оларды қызықтыра бастады. Қандай кеңдік, сергектік, тазалық десеңізші. Дала өзі бір дарқандықтың, мәрттіктің үлгісіндей екен. Адамдары да ақпейіл, даңғыл көкірек, турашыл екен. Оларға өз даласы, өз тауы, өзен-суы, жайлауы мен ойлауы, көктеуі мен күзеуі, қара жұрты, жер ошағы, суаты ұнайды екен. Олар осы бетінде өзі өскен даланың әр мезгілінің мінезін, тілін білетін секілді. Даланың әр түп қурайы, тобылғысы, жыңғылы, ұшқаты мен ырғайы, аршасы мен шыршасы олармен сырласатындай. Көктемде шырқау биікке шығып алып сайраған бозторғайы да дала сазын құлаққа құйып, оларға қоңыр жердің өз салтанатын паш ететіндей. Қар астынан бусана оянған сартап дала құс қанатының сағымына балқып, алтын күннің шуағына кеудесін төсей, құшағынан жер иісін, төл иісін аңқыта жайрайды. Жасамыс иіске балқып, даланың тұнық демімен рахаттана тыныстап, Орхон бойына қарай құлаған қалың қонақты алдынан қарсы ала шыққан салт аттылар құшақ жая күтіп алды.

	– Табғаш елшілері келді! Табғаш елшілері келді! – деп сүріне-қабына жүгірген балалар да бұл хабарды біреуден біреуге жеткізіп жатты. Оларға ойын керек-ті. Өмір бойы ата-бабаларының, әке-ағаларының ат жалы, түйенің құмында жүріп айтатын екі сөзінің бірі «Табғаш» еді. Енді, міне, сол табғаштар өз ауылдарына құрметті қонақ ретінде келіп жатыр. Олардың өнерлері ғажап екен. Олар тасты ағашша жонып, қырнап бетіне түрлі өрнектер, жазулар салады екен. Балалардың ермегі күні бойы көз жазбай оларды тамашалау болды. Олардың киімі, күлкісі, жүрген жүріс-тұрысы, отырысы, отырып мәй шеккені, қолдарына балға-қашау алып жұмыс істегені, тарамысына тырысып еш шаршамайтыны, көктем шыға бере сүттіген, жуа, саңырауқұлақтарды теріп келіп, суға қайнатып жегені, торғайдың, қарғаның, қаздың жұмыртқасын шикідей жұтқаны, жыландарды терісін сыпырап тастап кертіп жегені, Орхонның қашаған қызылына қарық болғаны бәрі-бәрі қыр баласына ала жаздай ермек, ойын-тамаша болды.

	Осылайша, Орхонға жеткен Табғаш шеберлері бірден жұмысқа кірісіп кетті. Өткен жолы Күлтегіннің барқын орнатуда көре қалғаны бар түркілер бұл жолы ерте қамданып бәрін тастүйін дайындап қойған екен. Тәңір қаған Ирен әкемнің барқын Күлтегін дегдардың барқынының қасына бес жүз қадам жерге салсын депті. Білге қағанның өлердегі өсиеті де солай еді.

	Шеберлер күні-түні мәңгітас пен әр түрлі мүсіндерді сомдап, шарбақтастарын қалап жатты. Бір күні жұмыс басына Тоныкөк те келді. Ол келгенде Табғаш ордасы жіберген мойшақты сартаяқ аға санғұн Ли Цуан мен тарихшы ұлық Ли Роң орнынан тұрып, екі жұдырығын жүптей кеудесіне қойып сәлем берді.

	– Мәртебелім, хош келдіңіз! – деп бастарын ие тағзым етті. Онысы білім иесіне, білік иесіне деген құрметі еді.

	– Бәрекелді, хош келдіңдер! Іске сәт!–деп Тоныкөк те разы-хоштығын білдірді.

	– Керемет! Бәрі ойдағыдай. Қиналған жоқсыздар ма? – деп ақ сақалын саумалап, олардың әрқайсысына күлімсірей көз жүгіртті.

	– Тәңір қағанның, патша ағзам Суанзоңның тапсырысын абыроймен орындайық деп ынты-шынтымызбен кірісіп жатырмыз, – деді Ли Цуан.

	– Сіздерге рахмет. Айтқан тілегімізді жерде қалдырмай, ту шалғайдан келіп, бізге пайдалы іс істеп беріп жатырсыздар.

	– Патша ағзам бұйырған соң, біз қалай келмейік.

	Рахметіңізді қасиетті Көктің ұлына, алдиярға айтыңыз.

	– Солайы солай ғой, десе де сіз екеуіңіз де жеңіл-желпі адам емессіздер. Біріңіз білдей сартаяқ санғұн, енді біріңіз орда тарихшысысыз. Біріңіз – қарудың, біріңіз қаламның майталманысыз. Сондық сіз екеуіңіздің де қара басыңыз ханға бергісіз, жолдарыңыз үлкен.

	– Бұл сөзді естіп, ана екеуі де едәуір марқайып қалды.

	– Бәрінен де мұнда келіп сіздей дегдарды көргенімізге мақтаныштымыз. Өйткен, Табғаш елі сіздің атағыңызға тәнті. Бір басыңыз қаруды да қаламда да тең меңгерген, білігіне кісілігі сай, елі үшін ісін-күшін берген нағыз ерсіз. Біз екеуміз жиналып сіздің маң-қараңызға да ілесе алмаймыз,– деді Ли Цуан, ол да Тоныкөктің тасын төрттен қойып.

	– Табғаш елінің өнері, білімі шексіз. Халқы ақыл-пәзілатқа бай. Елін кемеңгер, білікті патша басқарғанда ғана халқының бағы ашылады. Табғаш елін Тайцзун Суаңзоң қатарлы білікті, дана қағандар басқарғаннан бері мәртебесі өсіп, төрткүл дүниеге даңқы жайылып келе жатыр. Адам көршісіне тартады. Елде бардың ерніне тиеді. Құт-береке, рыздық біреуден біреуге жұғысады. Менің білуімше Табғаш елі сонау Хан патшалығы заманында бір мәрте осындай күшейген еді. Ол кездің қағандары да, оған ерген бұйрықтары да шетінен саңлақ еді. Олармен аңдыса, араласа жүріп, біздің ата-бабаларымыз да шарболаттай шыңдалып шықты. Енді арамызда мамыражай тыныштық заман орнады, – деді Тоныкөк.

	Ли Цуан өте қу еді. Ол Ли Роңға көзін қысып қойып, Тоныкөк не дер екен дегендей сыр тарта сөйледі:

	– Мәртебелім, сіздің атыңызды біздер Юаньчжень дейтінбіз, әлі де солай атай берсек айыпқа бұйырмайтын шығарсыз?

	– Иә, ол маған Гаузоң патшаның берген атағы ғой. Бұл сөзді естімегеніме де талай жылдың жүзі болыпты. Сол бойынша атай берсеңдер болады.

	– Бәрекелді. Юаньчжень, сіз Тайюаньда тудыңыз ғой.

	– Иә, Тайюаньда тудым, Чань-Аньда білім алдым.

	– Ендеше, туған жеріңіздің дәм-тұзы тартпады ма? Ол жақты сағынбайсыз ба?

	– Мен Тайюаньда туып, Шұғай құзында ер жеттім, бала кезімнен Хуанхэнің қырында ойнадым. Сол жерлерді сағынамын. Әсіресе, Шұғай құзының төрт маусымы, Қара Нарынды қабырғалай ұзақ аққан Сары-жайық, оның мұзының үстінен бірде оңтүстікке, бірде солтүстікке қарай көшкен түйелі көштер көз алдымнан кетпейді.

	– Олай болса, туып-өскен, есейген жеріңізге неге қайт-пайсыз?

	Егер олай етсеңіз, патша ағзам сізді қуана қарсы алар еді.

	– Бәрекелді. Ол ниеттеріңе рахмет. Ол кезде Түркі-есір жұрты Табғашқа қарайтын. Қазір өз алдына бөлек болды. Мен де сол секілдімін. Ол кезде Табғаш қағанға қызмет етсем, енді өз еліме, түркіме қызмет етемін.

	Ли Цуан ақсия күліп:

	– Рас, рас! – деп басын изеді.

	Иоллығ-тегін де осында еді. Ол ескерткішке жазылатын түрікше мәтінді ойып болған екен.

	– Ойлаған жоқпын. Олардың бірінен соң біріне ескерткіш орнатамыз деп. Менің санамды мақтаныш Таң гөрі жұдалық күйі билеуде. Түркі жұрты, елі олардың жоқтығын қатты сезінуде.

	Ол күрсініп төмен қарады. Оны көрген Тоныкөк көңіл-күйін сыртына шығармай іркіп қалды. Не айтарын білмей іштей таусылып, Күллі-чордың келуін күтті.

	Бір күні көптен күткен Күллі-чор да келді. Сол күні Тоныкөк оны елден ауаша алып шығып бүй деді:

	– Күллі-чор, сен де жас емессің. Талайды көрдің. Түркі-есір жерінің ол шеті мен бұл шетінде сен бөрідей жортып баспаған жерің жоқ. Іштегі, сырттағы ағайынның, Алты алаштың жағдайын сенен артық ешкім білмейді. Бүгінде ел басына қиын-қыстау күн туды. Түркі қағанаты еңсесін енді тіктегенде, тіктеп, ата-бабалар жолымен мәңгілік ел құруға бет бұрғанда тағдырдың сынағы көбейді. Елтеріс, Қапаған, Білге, Күлтегін бірінен соң бірі кетті. Олар кетіп көңілге кірбің, санаға селкеу түсті. Ол не десең, Тәңір қаған Ирен әлі жас, албырт. Мен болсам қартайдым. Бүкіл Түркі-есір жұртының аба қазығы, ақылманы болатын, қағанға жол көрсетіп отыратын кісі керек. Оған сенен лайық ешкімді таппадым.

	Күллі-чор сәл бөгеліп барып:

	– Аба тархан, айтқаның жөн, бірақ мен де өзіңнің ізіңді басып қалдым ғой. Оданша жастардың біреуін таңдасаң етті?! – деді.

	– Сен түсін мені. Мен бір күн болса да қағанатты дұрыс ақылмен басқаратын адам болса деймін. Тәңір қаған Ирен әлі жас, ал сен болсаң күш-қайратың бойыңда. Оған көмектес!

	– Япырым– ай... – деп Күллі-чор басын шайқады.

	– Бөгелме! Көне көзден сенен басқа кім қалды?

	– Оның жөн ғой, Білге, бірақ Он иелікті кімге сеніп тапсырасың80?

	– Оған бұрыннан сонда болған Ашиде Елтабір барсын.

	Күллі-чор ақыры оның ұсынысын қабыл алды. Әне-міне дегенше Білге қағанның ескерткіш тасы қойылып, барқы да жасалып бітті. Ол қағанға лайық өте салтанатты болды. Барықтың есігінен тура шығысқа қарай үш шақырым жерге дейін екі жүз отыз балбал тұрғызды. Олар төрт тарапТаң Түркі қағанатына жау болып ақыры жеңілген, жер жестанған қытан, татабы, табғаш, тоғыз-оғыз, отыз-татар, қырғыз, қарлұқ, түркеш, аз, он оқ төрелері мен ағамандары еді. Барқығ бас балбал ретінде Түркеш Сағаның мүсіні қойылды. Іштен шыққан жау жаман дегендей ол Түркі қағанатының Он иеліктегі халқын өзіне біріктіруге көп кедергі болған еді.

	Ескерткіштің ашылуына арнап Тәңір қаған Ирен үлкен ас беріп, ұлан-асыр той жасады. Бұл жолы да дүниенің о шеті мен бұ шетінен, іш пен сырттан ала-құла қаншама халық келді. Бәрі Күлтегін мен Білге қағанның барқын көріп, терең ойға батты. Тітіркенді. Дәл сол күні Күнбатыс пен Күншығысқа шерулеген жүз мыңдаған қол желбірете ту көтеріп, жер қайыстыра қайтып келді. Олар Түркі-есір жерін оның іштегі, сыртағы иеліктерін түгел аралап, ауа жайылғандарының әптігін басып оралды. Жұрт көңілі орнықты. Білге қағанның қасиетті ескерткішіне Күлтегін тасына жазылған сөздердің бірсыпырасы қайта бәдізделіпті. Одан басқа тағы да мына сөздерді жазыпты:



	Түркі бұдыны, ұласқан іні тумаларым, ұрпағым. Мен бөдке (таққа) отырып, төрт тараптағы халықты бейбіт еттім. Өзге елдердің сары алтынын, ақ күмісін, кенерлі жібегін, мас болдырар арағын, өздік атын, айғырын, қара бұлғынын, көк тиінін түркіме, халқыма алып бердім, жасап бердім. Елімді мұңсыз қылдым. Жоғарыда Тәңірі, төменде Жер жарылқағаны үшін елімнің даңқын асқақтаттым. Елімді мұңсыз қылдым. Осылай еткен халқым енді бейнет көрме, толғатпа. Түркі бектері, халқым енді бұл қағаныңнан, бұл бектеріңнен, жеріңнен, суыңнан айырылмасаң жақсылық көресің. Бақытты боласың сен. Өз жеріңде жүргейсің сен, мұңсыз болғайсың сен.



	Мұны оқыған әр түріктің санасына сағыныш ұялап, жанарына жас тығылды. Тәңір қаған Ирен жұрт алдына шығып, Түркі бұдынының тарихын, басқан жолын, бүгінін мақтанышпен тілге тиек етті. Халқының жүрегіне сенім, қуаныш ұялатты. Осынау ұлы жиын дүбірден соң қаған Табғаш елшілерін мол сый-сияпатпен қайтарды. Татулықтың, сыйластықтың құрметі деп тағы да жақсы аттарды сыйға тартты. Кетерінде Ли Цуанға:

	– Өткенде Қамшадан айдатып жіберген аттарымыздың біразы қайта қашып келген екен. Енді бұл аттарға жақсылап ие болыңыздар! – деді.

	Онысы рас еді. Қамша Чань-Аньға айдап апарған елу сәйгүліктің төртеуі желдей есіп туған жеріне қашып келген еді.





ТОҚСАНДАҒЫ ТОНЫКӨК




	Қонақтар аттанды. Киелі Өтүкен мен Орхон даласы тағы да бір түлеп, күмбірлеп, дүркіреп барып тоқтады. Сыртта жау болса, іште арам ниетті, пиғылы бөтен біреулер болса, демі ішіне түсті. Осыншама даңғайыр даланы бауырына бүккен, құлашы кең қағанат оларға ата-бабасынан мұраға қалған. Бұл өз даласы, ежелгі тәңірқұттардың еркін жайлаған сары жұрты еді. Енді қайдан айырылсын. Киіз туырлықты түркі баласы тістесем тісім, тырнасам тырнағым қалсын дейтін жері бұл... Тоныкөктің иығынан ауыр жүк түскендей болды.

	Қартайып ол да шаршаған секілді. Бірақ, өмір бойы азабын арқалаған киелі мұратты орта жолда қалдырып кетпек емес.

	– Ол дүниеге кетсем де артымды дұрыстап кетейін, − деді, − Әйтпесе аруағым тыныш жатпас.

	Көз алдына баяғы Қара қаған елестеді. Оның өлерінде Табғаш аспанына қарап жатып айтқан өсиеттері есіне түсті. Сай-сүйегіңді сырқыратар сөздер еді ол. Оны есіне алса, Тоныкөктің әлі де ұйқысы шайдай ашылады.

	− А, жалған-ай, қара басы торғайдай шырылдап, Табғаш қағанның торында қамалып өтті ғой ол жампоз да. Талай ерді нардай шөгерген, жіпсіз байлаған сол зұлымнан енді ғана көз ашқанда тағы қайтып арбауына түспесек етті. Мұның бәрін біле, көре тұрып ұрпаққа не айтамын? Тоныкөк басыммен артта бір ізім қалмаса, осығұрша өмір сүргенімнің не мәнісі? Елім үшін жаннан кештім, жанпида болдым. Тәңірдің сүйген құлы екенмін. Әлі жасап келемін. Енді, міне, жуан түйе жүндеуден қорықпас дейтіндей жасқа келдім. Жанымда жүрген, пікірлес болған, ата-бабаларының жолын қуған күлік қағандарым, асыл ерлерім, серіктерім түгел ол дүниелік болды. Орхонның киелі тау-даласы, Алатау, Арқас, Еренқабырға, киелі кіндік жерлерім, Алтын жынысы оларсыз қалды. Бүкіл Түркі-есір жұрты оларсыз қалды. Ертең мен де кетермін. Олардың артында қалып, бұл жерді, елді кімге тастап кетермін?! Ей, киелі Өтүкен! Ордалы Орхон! Тыңдашы мені! Мені тыңдап, мына жатқан жұртымды, түркі бұдұнымды Жер рухымен жебегейсің! Оларды енді кісі қолына қаратпағайсың! Өйтсең мен сенің қойныңа қуана кірейін. Далаларым, бауларым, игі қоныстарым, Елім, Төрім, сендер үшін біз аз қан төктік пе? Аз жаманатты болдық па! Ойға да, қырға да шауып, телімделген жұртымды, ниеті, пейілі басқа болып бара жатқан жұртымды бір ниетке біріктіріп, айбынды, әлеуетті ел еттік. Дүниеде сендей асқақ жер жоқ, сендей айбатты ел де жоқ. Бетіңді, етіңді тәккаппар, апайтөс даланың салқын самалы, қымыран желі желпіген түркі баласы, түгел болсаң, бір болсаң, сен ешкімге жем болмайсың! Қуса ешкімге жеткізбейсің. Сенің киең дала! Далаңды ұмытпа. Сенің далаң таккапар, суың тұнық, аспаның зеңгір. Ондай жерден қанаттанған кім кісінің де рухы биік болмақ. Өйткені мінгенің тұлпар, көргенің қыран, жарысқаның жел, пейілің ақша қар.

	Тоныкөк осы ойлармен жүре-жүре Орхон даласының бір биігіне шықты. Ол жерде ұстазы Меңүтай шораның қабірі бар еді. Ол оған тәу етіп ұзақ ойға батты. Алыста мұнартып басына бұлт шөккен Өтүкен, жоталары көрінеді. Одан бері жапырлаған қалың ел. Кешегі аламан-тасыр ауыр қол Орхон бойында неше күн жатақ құрып, енді жан-жаққа тарап барады. Олар Түркіесір жұртының әр шалғайынан, тардұш, түлістен жиналған-ды. Алда-жалда жау-жалам бола қалса, дайын болу әрі қарайған жұртқа Түркі қағанатының айбарын әйгілеу үшін атқа қонған ол сарбаздар елге айбын, жұртқа қалқан еді. Енді олар асты атқарып, лек-лек болып жан-жаққа тарап кетіп жатыр.

	Тоныкөк оларға разы. Айтқан сөзін екі етпеген Тәңір қаған Иренге де көңілі тоқ. Түркі жерінің ұлан-ғайырын сүзіп келген осынау аламан шеру ол ойлағандай олжалы оралды. Тіпті, кей ұлысбасылары бұлар сұрамаса да балаларын кепілге жіберіпті.

	− Бұл жақсылықтың, бірліктің белгісі. Енді алаңсыз ауыртасымды жасата берсем болар, − деді.

	Сөйтіп Иоллығ-тегінге қолқа салды:

	− Менің өтінішімді орында. Мәңгітасымды күні бұрын орнатып кетейін. Айтар сөзімді, түгел сөзімді өсиет етіп өз аузыммен жаздырайын, − деді.

	− Тақсыр, ол қалай болар. Тәңірден бұйрық болса, артыңызда біз болсақ жазамыз ғой! − деді Иоллығ-тегін.

	− Сен жазуы жазарсың-ау, бірақ менің ойымдағыдай қайдан жазарсың. Оның үстіне Тәңір қалауына жіп таға алмайсың. Кәрі керегін, жас керегін өзі білер.

	− Өйтсе, Білге тарханның өз ойы қалай екен? –деді.

	− Сөзімді екі үлкен ұстынға жаздырайын. Табғаш қағансыз сен өзің-ақ жазарсың.

	− Иә, тақсыр. Олардың не керегі бар? Бәрібір олар жазғанымен онысын ешкім оқымайды ғой.

	− Олардың Күлтегінге, Білге қағанға арнап жазғаны жөн болған шығар. Онысы көңіл айту ғой. Ал маған өз түркімнің жазуымен жазылған ұстын болса жетеді.

	Иоллығ-тегін күліп басын изей берді. Абыздың айтқанын екі етпеді. Бас уәзір Қамшамен, Баға тархан Күллі-чормен, орда бұйрығы Сабұқ Көл-еркінмен, тамғашы Тамған-тарханмен ақылдасып, ойларын Тәңір қағанға жеткізді. Тәңір қаған орда кеңесін ашып, Білге Тоныкөктің ауыртасын жасауға, барық-кешенін салуға жарлық шығарды.

	− Ол тасты қағанаттың шығыс жағына − Баянсоқ тауына қояйық. Өйткені, Тоныкөктің ата-бабасы сол жақты жайлаған. Тегінде егіндік жеріміз Сегіз Селенгі, Орхон, Тула өзенінің бойы еді, Телду, Қарға, Бороғу өзендерін бойлап көшіп-қонып жүретін, жайлауымыз Баянсақ, батысқа қарай Өтүкен жотасының Тес суының бойы, одан былай Ханүй, Күнүй арасы қыстауымыз болған дейтін. Ол өзі де солай қарай көп баратын, − деді қаған.

	− Тегінде, чықан әулеті ашиделер тіпті түстіктегі Талқымға дейін жайылған. Ашына әулетімен аралас жүріп, Шұғай құзын мекендеген. Сол кезде әкесі Оғұз бек оны Чань-Аньға оқуға жіберген. Атақты Ышбара Қара қаған оның үйінде қонақ болған, − деді Қамша.

	− Арғы Елтеріс қағаннан, бергі Қапаған, Білгеге дейін, одан дәл қазір де Түркі қағанатын бар ақыл-қайратымен өрге сүйреп келген оның өзі. Мен атама қалайда әйдік ескерткіш орнатамын, − деді Тәңір қаған.

	Бұйрықтар, білгілер, шадтар мен тархандар, еркіндер түгел:

	− Алдияр! − деп бастарын иді.

	Осылайша бүкіл Түркі қағанатының аба қазығы, қаған кеңесшісі, абызы, Бойла баға тархан Тоныкөк дүниеден өтпей тұрып өзінің мәңгітасын, барқын көк түріктің көк жазира жонына, алыстағы ордалы Орхонның шығысына, байырғы тоғыз оғыз, сегіз оғыз бабаларының жері Баянсақ тауының теріскейіне, қасиетті Идұқ-баш қырына орнатты. Осылайша бұл жер де киелі, кіндікті жерге айналды.

	Бүкіл түркі жұрты, елі, шеберлері даланың ақсұры мәрмәр тасын егеп, ұлан-асыр аумақты дүбірге бөлей жүріп, басына құрбан шалып, бие байлап, қасиетті от жағып, ата-бабалар рухына Тәңірден тасаттық тілеп, қан тамызып, бақсы ойнатып, неше түрлі ойын-сауық жасады.

	Барықтың қабырғалары ақ сұры мәрмәрдан тұрғызылып, табанына күйдірілген көк кесектер қаланды. Ішіне Білге Тоныкөк пен ханымының мүсінін, босағасына бас балбал етіп Табғаш Ли Цзай төренің мүсінін орнатты. Барықтың шығыс босағалығынан тура шығысқа қарай екі жүз сексен алты балбал орнатылды. Олар әр жылы, әр айларда Тоныкөктің қолынан мерт болған өзге ел ағамандары, әскербасылары еді.





СӨЗ ИЕСІ, БІЛІК ИЕСІ ӨЗІ ЕДІ




	Баянсақ тауының етегіндегі барық төріне қойылған екі бірдей ұстынның маңдайына Ашиде түріктерінің «Тұмар» таңбасы ойылып, төменге қарай бәдізші-хаткер Иоллығ-тегіннің қолымен Тоныкөктің өз аузынан жазылған мына сөздер нақышталды. Келешекке, ұрпағының ұрпағына арналған, Түркі-есір жұртының ертеңін ойлап, мың көнелікке аманаттап айтылған тағдырлы жазу еді бұл. Ол өсиетінде ұлы абыз бүй деген еді:



	Мен білікті Тоныкөк, Табғаш елінде туылдым. Ол заманда Түркі халқы Табғаш қағанға бағынышты еді. Түркі халқының ханы болмаған еді. Ақыры көтеріліп өз қағанын таппаққа ұмтылды. Артынан бұл көтерілісі сәтсіз болып, Табғашқа қайта бағынды. Сол сәтте Түркі Тәңірі былай деді: «Мен сендерге қаған беріп едім. Оны жойып басқаға бағындыңдар.

	Басқаға бағынғандарың үшін сендерді өліші еттім». Осылайша түркі халқы қырылды, алқынды, жоқ болды.

	Түркі-есір жерінде тақ киесі, бөд киесі қалмады. Ақыры орман-тоғай арасында тірі қалғаны жиналып жеті жүз болды. Оларды басқарушы Құтлық шад еді. Бәріне «Бірік!» деді. Оған мен де үн қостым. Қағанға барып кездесіп ұғысайын деп ойладым. Арық бұқалылар, семіз бұқалылар жырақта ептесер. Семіз бұқа арық бұқаға көмектеседі дедім. Тәңірім білік бергендіктен, өзім қағанмен тіл табыс-тым. Елтеріс: «Білікті Тоныкөк бойла Баға-тарханмен бірге мен өзім қаған болайын», − деді. Біз бірігіп түстікте – табғаштарды, шығыста – қытандарды, терістікте – оғыздарды көп жойдық. Білік иесіне, сөз иесіне мен бағындым. Ойланып сөйледім. Алғашында Шұғай құзын, Қара құмды мекендедік. Қысылсақ киік жеп, қоян жеп, өмір сүрдік. Халқымыз аш болған жоқ. Бірақ жауымыз айналада жыртқыш құстай еді. Біз ортадағы жемтік секілді едік. Сондай күндерде оғыздардан көріпкел келді. Бүй деді: «Тоғыз оғыздар өздерінен қаған көтерді. Табғаштарға Құғ-санғұнды жіберді. Қытандарға Тоңра-семді жіберді. Оларға: азғана түркі халқы шабуылдауы мүмкін. Қағаны батыр. Ақылшысы дана. Ол екі кісі біріксе, табғаш қаған, сені де жояды. Оғыз мені де қырады. Сондықтан табғаштар, сендер алдыңғы жақтан шабуылдаңдар. Қытандар шығы-сынан шапсын. Мен сырт жағынан шабуылдайын. Түркі есір жерінде олар өздері билік жүргізбесін. Осылай бірігіп, оларды жоқ қылайық, − депті».

	Бұл сөзді естіп түн ұйықтамадым, күн отырмадым.

	Қағаныма: «Табғаш, Оғыз, Қытан бұл үшеуі біріге қалса біз қиын-қыспақта қаламыз. Жұқаны жырту, жіңішкені үзу оңай. Ал жұқа қалың болса, жырту қайда, жіңішке жуан болса, үзу қайда? Сол үшін оларды бөлек-бөлек құртайық. Шығыстағы Қытанға, түстіктегі Табғашқа, терістіктегі Оғызға жеке-жеке екі-үш мың қолмен тездетіп соққы берейік», − дедім. Қағаным тыңдап болып: Көңіліңдегіше бастай бер! − деді. Мен қолды Көк-өңіден жоғары өрлей, Өтүкен жынысына қарай бастадым. Тоғладан өгіз арбалы оғыздар келді. Әскері үш мың екен. Біз екі мың едік. Сол жерде соғыстық. Тәңірі жарылқап, біз талқандадық. Олар өзеннен өтерде көп қырылды. Одан тоз-тозын шығара қуып соққыладық. Артынан бәрі қопарыла келіп бағынды. Өтүкенді жайлаған түркі халқы мені білікті Тоныкөк осында келіпті деп жан-жақ Таң келіп бағынды. Біз екі мың едік. Екі бөлік қол болдық.

	Түркі халқы жаралғаннан бері, қағаны таққа отырғалы бері Шандун түбегіне, теңіз өзеніне дейін шабуыл жасап көрмеген еді. Қағаныма өтініп қол аттандырдым. Сөйтіп, Шандун түбегіне, теңіз өзеніне дейін шабуылдадым. Соған жеткенше жиырма үш қаланы талқандадық. Сөйтіп, дәу толқынды теңізден қайттық.

	Табғаш қағаны жауымыз болды. Он иелік қағаны жауымыз болды. Артқы Қырғыз Күшлік қаған жауымыз болды. Күндердің күнінде ол үш қаған тағы кеңесіп: «Алтын жынысы (Алтай тауы) үстінде кездесіп, шығыстағы Түркі қағанға қарсы аттанайық. Оған қарсы аттанбасақ, қашан да олар бізге көрсетеді. Қағаны батыр. Ақылшысы білікті. Қашан болса да бізді мықтап жоятыны анық. Сондықтан үш тарап болып құртайық. Мықтап ойланыңдар. Келіскен ісімізде кемдік болмасын!» − депті. Оған Түркеш қағаны қосылып: «Менің халқым оған дайын. Түркі халқы онсыз да ішінен толқуда. Оғыздар да ортасынан іріп отыр», − депті.

	Сол сөздерін естіп, тағы да түн ұйықтамадым, күн отырмадым. Сосын ойландым. Ойланып ең алдымен Қырғызға қарсы аттанғаным жөн болар дедім.

	Көгмен жолы біреу ғана еді. Оның өзі тұманды дегенді естіп, жер сырын білетін кісі іздедім. Аздардан адам алдым. Ақтермел асуынан астым. Ат үстінен сүңгі бойлар қарды бұза ілгерілеп, кейде атты жетелей жүріп жол салып, орман-тоғай аралап, Ыбар-баштан астық. Он күн жүріп ту тіккен ебтің қасына келдік. Қорушысын өлтірдік. Одан ары Енесай суына жеттік. Сол суды жағалай жүріп, бір жерде адамдарымызды санадық. Аттарымызды ағашқа байлап тынықтық. Сосын күн-түн қатып желе жортып – қырғыздарды бейғам жатқанда бастық. Ханы, қолы жиналды. Соғыстық. Ханын өлтірдік. Қағанымызға қырғыз халқы бағынды. Жүгінді. Біз соңынан келген жолымызбен − Көгмен жынысымен үйге қарай қайттық. Сол кезде Түркеш қағаннан көріпкел келді. Сөзі мынау: Түркеш қағаны «алдыңғы жағынан түрік қағанына қарсы қол аттандырамын. Егер қол аттандырмасам, олардың қағаны алып, батыр, ақылшысы білікті. Қашан да бізді құртады», − депті. Түркеш қағаны тағы да: «Біз көтерілеміз, Он иелік бірде біреуі қалмай шайқасамыз.Табғаш қолы көмекке дайын тұрсын», − депті. Ол сөзді естіп қағаным: «Қолды қозғаңдар!» − деді.

	Маған: «Қолды өзің ерт, қиындықты өзіңше шеш! Мен саған не айтайын», − деді. Біз Алтын жынысында хабар күттік.

	Үш көріпкел тағы келді. Сөздері бір жерден шықты. Түркеш қағаны қол көтеріпті. Он иелік тайлы-тұяғымен келіпті. Жарыс жазығына жиналмақшы болыпты. Ол сөзді естіп қол аттандырдым. Алтын жынысын жолсыз жерден астық, Ертіс суын өткелсізден кештік. Түн қата жүріп, таң ата шабуылдадық. Тіл келді: Жарыс жазығында он түмен қол жиналыпты деді. Ол сөзді естіп бектер қауіптеніп: «Өлімнен ұят күшті, жеңілгенше қайтайық!» − деді. Мен: «Біз Алтын жынысын жолсыздан асып келдік, Ертіс суын өткелсізден кешіп келдік. Бұл содан қиын ба! Неге қашамыз? Көп екен деп несіне қорқамыз? Азбыз деп несіне басындырамыз? Не болса да шабысамыз!» – дедім. Сөйтіп, шабуылдадық. Тәңірі, ұмай, киелі Жер-су бізге бұрылып тұр екен. Оларды талқандадық. Екінші күні тағы да келді. Өртше лаулап, жалын атып келді. Соғыстық. Бізден екі қанаты жартылай артық еді. Тәңірі жарылқағаны үшін көп деп біз қорықпадық. Соғыстық. Тардұш шады екеуміз екі жақтап талқандадық. Қағанын тұттық. Ябғұсын, шадын сонда өлтірдік. Онда елдігімізді қайта орнаттық. Бізден қорыққан олардың халқы бет-бетіне боса қашты. Сол хабарды естіген Он иеліктегі өзге бектер, халықтар бізге мойын ұсынып келді. Алдымызға жүгінді. Бізге келген бектерін, халқын жинастырып жатқан кезімізде, біраз елі бөлініп қашты. Он иелік қолымен оларды соңынан қудық. Інжу өзенін кеше, Тінсі әулетінің жатағына дейін, Беңлік-ек тауынан асырып, Темір-қапыққа дейін қудық. Сол жерден жетіп кері қайтардық. Тәжік, Тоқар, Дулығалы бастаған Соғдақ халқы түсініп келді. Бағынды. Осылайша Түркі халқы Темір-қапыққа Тінсі ұлысы жатақтарының тауына дейін жеттік. Ол жерлерге мен білікті Тоныкөк жетіп келгенім үшін сары алтын, ақ күміс, қыз-қырқын, иір түйе, ақық қазына есепсіз келіп жатты. Табғашпен он жеті мәрте соғыстық. Қытанмен жеті рет соғыстық. Оғызбен бес рет соғыстық. Елтеріс қағанға, Түркі Бөгу (Қапаған) қағанға, Түркі Білге қағанға ақылшы болдым.

	Қапаған қаған жиырма жеті жасында қаған отырды. Түн ұйықтамадым, күн отырмадым. Қызыл қанымды төктім, қара терімді жүгірттім. Күш-қуатымды бердім, хақ! Мен өзім жайшылықта шолғыншыларды да алысқа жіберіп тұрдым. Қырғи қарауылдарды ұлғайттым. Менің басшылығыма жауларым мойын ұсынып келіп тұратын еттім. Ылғи да қағандарыммен бірге болдым. Тәңірі жарылқасын!

	Бұл түркі халқына жасанған жауды келтірмедім. Қалың аттыларды қаптатпадым. Елтеріс, Қапаған қаған иелік етпесе, оларға еріп, мен иелік етпесем, Ел де, халық та жойылар еді. Оларға жақын жүргендігімнен, құрметті елімді жақсы көргендігімнен, ел де ел болды, халық та халық болды. Елтеріс қаған, Білікті Тоныкөк, Қапаған қағаны болғандықтан Түркі-есір халқы даңқты болды. Күлтегін, Білге қаған да оның атын, даңқын шығарды. Түркі халқы енді мұндай бұйік еліңмен мақтан! Өзім қара едім, ұлық болдым. Небір жердегі қағанды халыққа билік айттым. Елдің айғайшысы-ажасы болса қандай мұң болушы еді.

	Бұл сөздерімді түмен жылдарға, мың көнелікке, ұрпақтарыма арнап, еднігәрі түркі жұртының елі елсіремесін, қағандығы қағансырамасын деп мен Білікті Тоныкөк түркі Білге қаған елінде жаздым.



	Осы сөздерді жазып, Тоныкөк үш жылдан соң, түрікше барыс жылының жазында81 тоқсан екі жасында дүниеден өтті. Өтерінде өзін мәпемен көтертіп, Өтүкен тауының бөктеріндегі бір биікке шықты. Ымдап «басымды сәл көтеріңдер!» − деді.

	− Шіркін, кең дүние-ай! − деп ішінен аласатты. Қабағын түйе, суалып болаты қайтқан көз жанарын алысқа, тым алысқа салды. Сағым ойнап, самал сипаған кең даланың төсін, сонау бұлдыр көкжиектің қоңыр жермен жымдасқан көбе тұсын көз ұшымен тінткілеп әлденені іздегендей болды.

	Сол сәтте көз алдында қаптаған қалың қол, қол алдында мұздай сауыт құрсанып, оңды-солды сойқаған төрт арланы – Елтеріс, Қапаған, Білге мен Күлтегін келе жатқандай болды. Бәрінің жорықтан жолы болып қайтқан екен.

	− Көгмен бе, Темір-қапық па, Қыдырхан ба, жоқ әлде Хуанхэнің қырынан ба, әйтеуір бір жақтан келе жатыр ғой бұлар, − дейді ішінен.

	Олар шеттерінен азулы, азбан сәйгүліктерге мініп, қаруларын күн көзінде жарқылдатып, ат тұяғынан шаң боратып дауылдай гулеп келеді. Көгілдір тауларды артқа тастап, ен даламен өңшең көк байрақты, көксауыт, көкжал бөрілер келе жатты.

	− Пай, пай! Әлі тірі екенсіңдер ғой, ерлерім! Бар екенсіңдер ғой, жандарым, сендер барда елім, құтым ортаймас, Түркі төрі аласармас! − деп Тоныкөк бір марқайып қалды.

	Көз алдында сол сурет, сол елес мәңгіге қалып, аппақ сақалшашын жусанды даланың ерке желі желпіп жатып, бұл жарық дүниемен, Ай мен Күнмен, Түркі-есір елімен, жер-суымен мәңгіге қоштасты. Дүниеден жақсы өтті. Тәңірінің ақ бұйрықты өлімі еді ол. Ол өз өміріне, атқарған ісіне, басқан ізіне разы болып аттанды. Оның ақ сақалды бейнесі, рухы, істеген істері, жүрген жолы, жазған хаты түгелдей тарих қойнауында қалды. Өзі айтқандай ғасырларға, мың көнелікке жалғасты.

	Осылайша арада талай заман өтті. Түркі елі қайта түледі. Көне қағанаттың орнына жаңасы келді. Бірақ тоғыз оғыздар құрған қағанат Он иелікке ие бола алмады. Қоян жылы82 Атлақ даласында арабтармен соғыста Табғаш мемлекетінің бағы қайтты. Одан соң Тай-шань тауындағы балгер-құшнаш айтқандай, Таң Суанзоң патша да жаза басты. Әйел затының кесірінен тасы өрге домалап тұрған патшаның ісі кері бақты. Мемлекетін бүлік жайлап, қос астана қолдан кетті. Ли әулетін сол қиын-қыстау жағдайдан тағы да түркілер құтқарды. Бірақ бәрібір шаңырағы бір шайқалған соң қайтып оңалмады. Арада тоқсан жылдан соң Біріккен түркі қағанатын Көгмен асып келген Қырғыздар құлатты. Өгіз арбалы тоғыз оғыздар мен сегіз оғыздар атамекені Өтүкен мен Орхон даласында қалып, өзге түркілер Алтын жынысын айналып, Барқынбелді басып, Шу мен Таласқа қоныс аударды. Қалғаны ата-бабалары ғұндардың жолымен жүріп, Кеңкеріске, одан ары Ит-бараққа, Үш қиянға кетті. Олардың ұлы көшінен соң Жиделі-байсын мен Жетісуға, Қашқарияға қанат жайған Қараханиттер мемлекеті құрылды.

	Ербұлан үстелден басын көтерді. Ойланды. Білге қарттың да әңгімесі осы жерде аяқталды. Алдында көне Қытайдың бір түйеге жүк болатын «Жиырма төрт тарихы» жатыр еді. Солардың ішінен Таң дәуірін қайта қарап шықты. Талай күн, талай түн өзі ішінде жүрген Білге қарттың әңгімесінің әсерінен арыла алар емес. Сөйтсе оның бәрі санасында жаңғырыққан өткен заманның өз елесі екен. Міне, қызық! «Жиырма төрт тарихты» оқып отырып, өзі де көне дүние күмбіріне кіріп кеткен екен. Бұл кітаптарды ана жылы Пекинге іссапармен барғанда Түмен ағасы әкеліп берген болатын. Оның әр бетінен дала иісі аңқиды. Онсыз ол қайдан «жиырма төрт» болсын. Кешегі ұлы манжурлық Цин, оның алдындағы Юань, оның алдындағы Цзинь, Ляо, Батыс Ся, оның алдындағы Көк Түрік, Қидан, Солтүстік Вэй, Чжоу, Он алты патшалық, Ұлы Ғұн мемлекеті бәрі көшпенділер болатын. Онсыз Қытай тарихының дәмтатуы болмаған.

	– Иә, бұл да болса сәтімен келіп қалған баға жетпес қазына ғой, – деді ішінен.





Он екінші тарау


	ЕСІЛ-ГҰРА ЕКІ ӨЗЕН




	Қадымнан қалған қағанат,

	Қазаққа бүгін аманат.

	Терме әннің мәтінінен





ТАҒЫ ДА КҮЛТӨБЕ!




	Арқа төсінде ата-баба рухына тәу еткен ұлы дүбір аяқталды. Ербұлан үшін ол өң мен түстің арасындай болып өте шықса да, одан алған әсері айтып жеткізгісіз еді. Мың екі жүз жетпіс жыл бұрынғы ата-баба ұстынымен жүздесу, көне тарихты қайта шолу оның ойына өріс, қиялына қанат бітірді. Осы үлкен конференциядан соң студенттердің республикалық ғылыми конференциясына дайындыққа кірісіп кетті. Алтынай мен Жасұланға қоңырау шалды:

	– Ертең кездесейік, жазған-сызғандарыңды ала келіңдер, – деді. Сөйтті де Қарекеңе тартты. Университеттің бас ғимаратының кіре беріс оң қанатындағы үлкен, еңселі кабинетте отыратын Қарекең бүгін де өте көңілді екен. Көңілді болатыны мәдениет министрі мен университет ректоры оның жазу тарихы мұражайын дайындауға сіңірген еңбегін өте жоғары бағалапты.

	– Қареке, еңбегіңіз жана берсін! – деп Ербұлан оны осы мерейлі сәтімен құттықтады.

	– Рақмет, бауырым! Жазу тарихының мұражайы көп адамға ой салды. Келушілер төл мәдениетіміздің қазыналы қатпары тым тереңде жатқанына куә болды.

	– Дұрыс айтасыз. Мұражайдың ашылуы Күлтегін ескерткішінің жеткізілуімен орайласа кеткені қандай жарасым тапты.

	– Бұл өзі бұрыннан солай ойластырылған шаруа.

	Келген қонақтарға да, студент жастарға да берген әсері айрықша болды деп ойлаймын.

	– Студенттер қызыға ма екен?

	– Қызыққанда қандай. Олар менен мәңгітастағы көне түркі және қытай жазбаларының мағынасын, тарихи оқиғалармен қандай байланысы бар екенін сұрауда.

	– Бұл қуанарлық жағдай екен.

	– Дұрыс айтасыз. Жақында тура осы тақырып бойынша гуманитарлық факультет студенттерінің республикалық ғылыми конференциясы болмақшы. Соған өзіңіз де ат салысыңыз. Құрметті қонағымыз болыңыз.

	– Қуана-қуана келісемін.

	Осы кезде кабинетке баяғы Ақаң мен Қойшы-екең кіріп келді.

	– Ой, бәрекелді! Қарекең сол тастарымен аюдай алысып жатқан шығар, – деп есіктен кіре сөйлеген Ақаң амандасып, төрге келіп отырды. Оның қарсы жағынан Қойшыекең жайғасты. Мән-жай сұрасқан соң олардың әңгімесі кешегі конференция жайына ауысты. Қарекең секілді олар да көңілді екен.

	– Қарекең аю болғанда да Алтайдың қоңыр аюы ғой, алты ай қыста табанын жалап жата беретін, – деді Қойшы-екең де әңгімеге араласып.

	– Өйтпесе жұмыс біте ме, мына тұрған дүниенің бәрі көз майыңды тауысып, ынта-жігеріңді сарқымасаң, саған оң бетін бермейді.

	– Қареке-ау, бұл жазулардың солғұрлы не кілтипаны бар?

	– Бәле, Ақа! Бір ғана Ел-етмиш Білге қағанның үшінші ескерткішінің Селеңгі тасы немесе Мойынчор ескерткішіндегі 156 қатені әлем ғалымдары күні бүгінге дейін бір ғасыр бойы қайталау, қате басумен түркология әлемінде адасып жүр. Күлтегін ескерткішінде 12 қате, Тоныкөк ескерткішінде 11 қате тек қана аудармасынан байқалып отыр. Түрфан, Дүнхуаннан табылған жәдігерліктердің мүлт кеткен қателерін жіпке тізсек, талай айғақтарды алға тартуға болады. Міне, осы қателермен мықтап тұрып айналысу үшін үлкен қажыр-қайрат керек.

	– Дұрыс айтады!

	Қойшы-екең Қарекеңді ынта қоя тыңдап жөптеп қояды. Ал Ақаң насыбайын ерніне басып әлдебір ауыр оймен отыр. Сәлден соң ол Қарекеңе қарап:

	– Мына бір нәрсені естен шығармауымыз керек. Кеңестік түркология шындыққа жетуден гөрі шындықты әдейі күрделендіруге көбірек қызмет етті емес пе. Сол себепті, түркология дамыған сайын түркі халықтарының тарихына байланысты кереғар пікірлер одан сайын көбейе түсті. Бізді толарсақтан тұралатқан осы ғой, – деді.

	– Ол рас, көне жәдігерлерге өз көзімізбен, өз көңілімізбен қарамасақ, елдің шайнап бергені тамақ бола ма. Кеше мәдениет министрі де көне түркі ескерткіштерін тарихи тұрғыдан зерттеу керектігін айтты.

	– Ендеше бұған үкіметтің де ықыласы ауған екен, – деді Ақаң Қойшы-екеңнің сөзін одан ары сабақтап. – Ойылып отырып істейтін жұмыс шаш етектен, жігіттер. Сен, Қарсақбай, әлгі атласты не қылдың?

	– «Орхон ескерткіштері» атты атластың бірінші томы дайындалып жатыр. Қазір сол атласқа беретін суреттерді мәтіндерімен салыстыра талдап, реттеп қойдық.

	– Қарекең жалықпайды, шаршағанды білмейді.

	– Қанша дегенмен Петербург мектебінен шыққан ғой.

	– Петербург жайында қалсын, адамның өзінде ықылас, ынта болмаса бәрі бекер ғой, – деп Қарекең бәріне күле жауап беріп жатыр.

	– Қареке, осы сенің Кляшторныймен де түз-дөңбегің жараса бермейді ғой деймін.

	– Біз Ұбсы көлінің бойында төбелескеміз. Отырғандар ду күлді.

	– Әй, Қареке, сенен қайдағы шығады.

	– Жастықтың буы ғой, әйтпесе мүйізі қарағайдай ғалыммен, оның үстіне түкірігі жерге түспей тұрған қызыл империяның өкілімен айқасып нем бар еді. Кеудемізді үшкір таспен ұрып жүрген күннің желігі ғой ол.

	– Кеше келгенде кездестің бе?

	– Әуежайға барып өзім күтіп алдым, қонақүйге орналастырдым.

	– Саған ренжіп жүрген жоқ па екен?

	– Ей, жоға. Ол кезде оның да жастау кезі. Ондай-ондай болады ғой.

	– Сонда не нәрсеге келіспей жүрсіңдер?

	– Баяғы ғылымдағы талас-тартыс, әйтпесе әкесі Григорийден қалған бес бересі, алты аласы бар дейсің бе.

	Бәрі қыран-топан күліп жатыр.

	– Атлас демекші, бұл бір үлкен игілікті шаруа болайын деп тұр. Осы іске ректордың өзі қолдау білдіріп отырғанына мың да бір рақмет. Шығарған соң қазақ, орыс – екі тілде бірдей шығарыңдар. Жаңағы Сергей Григорьевич сияқтылар көрсін, – деді Ақаң.

	– Міндетті түрде. Алла жеткізсе Орхон ескерткіштері бойынша әлемдік ең үздік зерттеулерді негіз еткен соңғы атлас болады.

	– Бәрекелді! Еңбегіңнің жемісін көр. Құлдай істеп, бидей іш, Қареке, – деді Ақаң.

	– Рақмет, Ақа. Бір қуанатыным, – деді Қарекең, – енді Орхон мұраларын ешкім бізден тартып ала алмайды. Біздің ұрпақ бөрілі байрақ көтеріп, шығыс пен батысқа қанат жайған, басы барды идіріп, тізесі барды жүгіндірген түркі бабаларының «Мәңгілік ел», құдіретті «төр» құру еркіне мұрагерлік етіп, тәуелсіз елдің айбатын асыратын болады.

	– Айтып-айтпай, біз бұрын шыққан тегіміз, елдік негізіміз не екенін білмей келсек, енді өткен мен қазіргінің арасына жарық сәуле түскендей. Ол сәуле қараңғылықты қақ жарып, біздің көкірек көзімізді ашты. Қаншама жыл «соқыртеке» ойнап жүріп, енді ғана «Біз кімбіз, қайдан шықтық және қайда барамыз?» деген сұраққа жауап тапқандаймыз. Дегенмен, тәуелсіздікке жетуін жетсек те, ол тәуелсіздікті сақтап қалудың жолы әмәнда өр болып тұр. Құдды Тоныкөк бабамыз айтқандай, бүгінде жауымыз айналада жыртқыш құстай болса, өзіміз ортадағы жемтік іспеттіміз. Оған несіне арланайық. Сегізінші ғасырда солай болсақ әлі сол кептеміз. Кім талап жемеді бізді. Жемтік торыған сол тазқара құстар айналамызда сілекейі шұбырып, әлі де баспалап, бағып отыр. Сәл-пәл тайып кетсек, табанына салып тарпып жегісі бар.

	– Иә, дұрыс айтасың, Қойшы-еке! Тоныкөк бабамыз мына бір сөзінде: «Жұқаны жырту, жіңішкені үзу оңай. Ал жұқа қалың болса, жырту қайда, жіңішке жуан болса, үзу қайда?» – депті. Бұл сөздің мағынасы береке-бірлігі бар елді жау алмайды дегендік қой. Естеріңізде болса осы мәндес бір сөзді Шыңғысханның шешесі де айтқан болатын. Ұлдарын жинап алып, бірнеше жас шыбықты ортаға тастап қойып, балаларына бір-бір шыбықтан беріп, «сындырыңдар» дейді. Балалары оны бірден сындырып тастайды. Сосын Уәлін кемпір бір уыс шыбықты беріп сындырыңдар дейді. Ешкім оны сындыра алмайды. Бұл да жоғарыда Тоныкөк бабамыз айтқан ойды меңзейді. Соған қарағанда түстіктегі қалың жаумен ылғи да бетпе-бет келе беретін сонау ұйқы-тұйқы заманда ел ішінің, рудың, ағайын-туыстың береке-бірлігін осылай образдап көрсету солтүстіктегі көшпенділердің өмірлік ұстанымы болса керек, – деді Қарекең.

	– Көп қорқытады, терең батырады дегендей, батысы мен шығысында от пен судай екі үлкен күшке ылғи да дөп келіп отыратын көшпенділер тек көшпенді болғаны үшін өздерін сақтап қала алды.

	– Ал бүгінгі таңда ше?

	– Бүгінгі таңда көшпенділер ұрпағы көшпейтін ұрпаққа айналды. Көшіп жүру елді қорғаудың бірден бір алғышарты болудан қалды.

	– Мұндайда не істеу керек?

	– Ата-бабаларымыз айтқандай қилы-қилы заман болды, қарағай басын шорТаң шалды. Белгісізден би шықты, белдеусізден үй тіктік. Кешегі көк түріктің тікелей мұрагері, оның алты есір жерін, алтын төрін жайлаған қазақ елі отарлыққа ерте түсіп, толықтай отырықшы халыққа айналдық.

	– Не себепті?

	– Иә, не себепті?

	– Сол Уәлін кемпірдің қолындағы бір уыс шыбық болып біріге алмадық. Тоныкөк баба айтқандай жуан болмадық.

	– Немесе Табғаш жұртына жақын қонып, жайсыз билікке үйір болдық. Тек Өтүкен қойнауынан керуен аттандырып қойып қана отырмадық.

	– Ол бір ғана Табғаш қағанның кезі ғой, – деді Ербұлан да сөзге араласып, – ал одан кейін Түркі жұрты не болдық?

	– Біреуіміз ойға, біреуіміз қырға тарттық. Қытайға кірім болдық. Қыдырханнан Қырымға дейін шылдай тоздық. Алыстағы Анадолыға дейін жеттік. Түркі баласының бөлек-бөлек жортқан қолдары тым тебінді болды. Бірақ сол тебінді қолдар қыранның тегеурінніндей біріге алмады. Алтайда, Жоңғария мен Қашқарияда, Мауреннахрда, Арқада, Жетісуда бөлек-бөлек мемлекет құрдық, – деді Қойшы-екең,– Оның соңы «тұтас Түркістанидеясы» болып, ақыр аяғында ол да күйреді.

	– Бірақ бәрібір біздің бабаларымыз – қазақ ру-тайпалары ежелгі мекен – Ергене-көң мен Алтайдан, Арқа мен Атыраудан алыс кетпедік. Ата-бабалардан қалған эпикалық көшпенді дәстүрді өткен ғасырдың елуінші, алпысыншы жылдарына дейін сақтадық, – деді Ақберен ағасы.

	– Сонда көшпелі өмір салтынан қол үзгеніміз, кері кеткендігіміз бе? – деп Ербұлан пікірсайыс одан әрі қыза түссін дегендей әңгіме ауанын басқаға бұрды.

	– Бұл арада ешкім кешегі көшіп-қонып жүрген, жалаң мал шаруашылығын негіз еткен кезін аңсап отырған жоқ, – деді Ақаң, – қазақ қоғамы үшін отаршылдықтың да пайдасы болды. Ұлтты оятты. Маманданған, кәсіби, білікті ұрпақ қалыптасты. Бұл біз жүріп өтуге тиісті жол болды. Тағдыр пешенемізге осыны жазды. Бірақ халықтың мыңдаған жылғы дәстүрлі өмір салты өзгерген жерде оның дәстүрлі мәдениеті де, дүниетанымы да өзгереді. Сөйтіп, Күлтегін тасында айтылғандай, Орыс империясы мен Кеңес Одағы үшін «ісімізді, күшімізді бердік». Аты-жөнімізді, тілімізді өзгертіп, орыс болып кете жаздадық. Көшпелі өмір салтын түптің түбінде технократтық даму жеңді. Табиғаттың өзіндей табиғи өмір салт жеңілді. Енді бір қырынан осының бәрі тұтас этностың тарихи жадының көмескі тартуына себепші болды. Өткен мен жаңаны шабыстыра ойлап отырып менің күйіп-пісетінім де сондықтан. Құдай-ау, бұл технократтық даму дегенің ұлттық құндылықтардың бәрін кеміріп, жалмап, обып, құртып барады. Ғаламдасу үрдісі дегенің тағы бар. Осы күні ішіңнен шыққан балаға «біз осындай болып едік» деп нандыра алмайсың.

	Әңгіме енді қызғанда сырттан сәлем беріп Ханекең кіріп келді. Күйіне сөйлеп отырған Ақаң Ханекеңнің қолын алып, айшықты мүйіз шақшасын қағып-қағып жіберіп, таңдайына насыбай басып алды. Ел амандасып болғанша өзімен-өзі отырып, жаңағы ойын одан ары қорыта түсті. Отырғандар да Ақаңның сөзінің артын бағып, аузына қарап қалған.

	– Демек, біз әлі түбіне дейін зерттеп болмаған түркі дәуірі – қазақ мемлекеттілігінің тарихында айрықша із қалдырған кезең. «Түркі» атауын түпкі тектік жиынтық атау десек те, дәл осы кезең қазақ ұғымындағы «алты алаштың» дамыған, өскен кезі. Шәкәрім бабамыз:«Қазақтың түп атасы батыр Түрік, Арабсың деген сөздің түбі шірік», – демей ме! Түркі тілдес халықтар арасында «Алаш» атауы тек біздің қазақта ғана ұлттық этнонимдік мәнде қолданылады.

	– Ал Қырым татарларын қайтесіз, оларда тіпті алаш деген ру бар ғой? – деп Қойшы-екең бір бүйірден қойып қалды.

	– Бірақ олар «Алаш» ұғымын жалпы ұлттық деңгейде соншалықты әспеттемейді. Бізде «Алаш» сөзінің «Қазақ» атауына синоним екені де, әрі исі қазаққа ортақ ұран болуы да сөзімізге дәлел болмақ. Мәшһүр Жүсіптің жазуынша қазақ «жүз» деген атты руға, «Алаш» деген атты ұранға қойған. «Алаш! Алаш!» деп жауға шаппағанда әкең де болса ұрып жық деп бата қылған. Алаша ханнан бұрын қазақ ел болып, жұрт болып өз алдына отау тікпеген. Міржақып Дулатовтың: «Алыстан Алаш десе аттанамын, Қазақты қазақ десе мақтанамын», – деуі де сондықтан.

	Осы кезде манадан Ақаңның сөзіне қосылып, басын әлсін-әлсін изеп отырған Қарсақбай:

	– Ақа, кешіріңіз, осы «алты алаш» сөзі көне түркі дәуірінде қолданыста болыпты. Ол қалай десеңіз, Түркі қағанаты алты бірдей тайпа бірлестігінен құралған. Олар: тоғыз-оғыз, түркеш, отыз-оғыз, басмыл, қыпшақ, қарлұқ. Бұл тайпа бірлестіктері тағы да «алты есір» деген атпен белгілі болған. Ал, олардың әскербасылары «алач» деген атпен аталған. Осыдан барып «Алты Алаш» ұғымы пайда болған. Білге қаған өлгеннен кейін «алты алаштың» таңбасы Орхон ескерткіштеріне бәдізделіп, салынған. Өкінішке орай сол алты алаштың қағанат билігіне таласуы салдарынан кейін келе Түркі қағанаты құлады. Бірақ қағанат құлағанымен, «Алаш» сөзі біртұтас елдіктің клича-ұраны ретінде қазақтардың арасында сақталып қалды.

	– Мұның өте дұрыс тұжырым! – деді Ақаң сөзін одан ары сабақтап, – арысы Рашид-ад-Диннен, берісі өзіміздің мына отырған Қойшы-екеңе дейін қаншама тарихшылар «Алаш» сөзін тарихи тұрғыдан қарастырған. Демек, ол – біздің мемлекеттік нышанымыздың бастауы, түркілік тегіміздің айқын дәлелі. Сол себепті, қазақтар көне түркілердің тікелей ұрпағы, ал қазіргі Қазақстан көне Түркі мемлекеттілігінің жалғасы деуге толық негіз бар.

	– Бұл генетикалық тұрғыдан да анықталған мәселе ғой, – деп профессор Хангерей де Ақаңды қолдап қояды.

	– Сіздер ойлаңыздаршы, – деді Қарекең, – исі түркі жұртында үйге келген қонағына кәделі ас ретінде қойдың басын тартатын бірден-бір халық кім? Ол – қазақ. Солай ғой.

	– Солай!

	– Оған таласымыз жоқ.

	– Бәрекелді! Ендеше, көне түріктерде де кәделі ас ретінде қойдың басын тарту әдеті болған. Біз мұндай дерекке Білге қаған ескерткішін ашу кезінде қол жеткіздік. Қойдың басы мен қалған мүшелері салынған күміс табақ қаған мен ханымның мүсінінің алдына орнатылған ақыр тастың үстіне қойылған екен.

	– Міне, қызық!

	– Күлтегін өлген соң бір жылдан кейін оның төрт мың жылқысы, алтын-күмісі түгелдей оның қол астындағыларға таратып берілген. Мұны қазақ өлген кісінің жылдығы, асы демей ме? Ай-күн, әлеті толғанда өлген адамның бір жыл бойы тұлдаған атын асына сойып, киім-кешегі мен ұстаған мүлкін, белгі салған малын туған-туыс, дос-жарандарына, ел-жұртына таратып беру қазақ ішінде күні кешеге дейін келген әдет қой.

	– Апырым-ай, деген!

	– Ақаң айтқандай, күні кеше қол үздік қой бәрінен.

	– Енді, міне, кібіртіктеп, жоғымызды түгендей алмай отырмыз. Бұл Ұлы Абай айтқандай «өзімдікі дей алмай өз малыңды» дегеннің кері де.

	– Осы нәрсені неменеге дәлелдеп әуре-сарсаң боласыңдар. Жылт еткен ұқсастыққа, бірер белгіге бола таң қалудың түк те керегі жоқ. Түбіміз, жан-тәніміз, діліміз бір болғандықтан ұқсамай қайтушы едік. Кімде-кім өз әкесіне, ұлы әкесіне ұқсаса оған таң қалуы керек пе? Бұл да сол секілді емес пе? – деп Ақаң алақанын жайып жіберіп, көзін әлдекімге қадап, қызыл шеке бола қалды.

	Дегенмен, ғылым үшін сөзіміз дәлелді, ісіміз дәйекті болғаны дұрыс қой, – деді Қойшы-екең.

	– Мен бір нәрсеге ғажаптанамын, – деді Ханекең, – «Жаңаның бәрі – ұмыт қалған ескі» деген екен бір ғұлама. Сол айтпақшы, менің мына тұрған Күлтегін ескерткішіне таңым бар. Мың екі жүз жетпіс жыл болғанына қарамастан бұл ұстын жұртты көне түркі тарихына қатысты бірден-бір дерек екендігімен тәнті етеді. Сырлы аяқтың сыры кетсе де сыны кетпейді дегендей оның тұлғасынан, жасалу шеберлігі мен түрлі барельфтерінен және мәтіндерінің көркем бәдізделуінен өз заманының ғажайып өнер туындысы екенін көруге болады.

	– Ханекең айтпақшы, мың жылдан астам уақыттан бұрынғы тарихи оқиғалардан дерек беретін бұл ескерткіштің ішіне бүккен сыры көп, – деді Қарекең, – осынау тұңғиықты түгел түсіну үшін ондағы түрікше мәтіннің әрбір сөз-сөйлемінің астарына терең бойлауға тура келеді.

	– Бірақ ескерткіштің артқы бетіндегі қытайша мәтіннің мән-мағынасын қалай түсінуге болады? Табғаштар онда не туралы жазды екен? – деді Хангерей.

	– Оны мына жігіттен сұраңыз, – деді Қарекең бағанадан ағаларының әңгімесін ынта қоя тыңдап отырған Ербұланды көрсетіп, – оның мағынасын бір білсе, осы жігіт біледі. Қытай мен Жапонның – бүкіл шығыстың оқуын бұдан артық ешкім оқыған жоқ. Өзі қытайлық Таң дәуірінің маманы.

	Қарекеңнің сәл асыра мақтап жібергеніне өзін ыңғайсыздау сезінген Ербұлан көзілдірігін қолымен көтеріп қойып, сөзін жинақы қайырды. Үлкендердің алдында көсілу-ді жөн көрмеді.

	– Түрік қағанаты құрылып, сексен жылдан кейін Шығыс түріктер Таң империясының уысына түседі. Олардан соң Батыс Түркі қағанаты Таң империясының отарына айналады. Бірақ арада елу жыл өткенде Шығыс түріктер Таң империясынан тәуелсіздік жариялады. Мемлекетін қайта құрды. Он жылдан артық күресіп, батыс түріктерді де өзіне қосып алды. Осы кезде түріктер тибеттердің Таң үстемдігіне бірлесіп қарсы тұру талабын кері қағып, соғыстан шаршаған халқын ес жидырмақ болады, әрі Табғашпен–Таң ордасымен де бейбіт өткісі келеді. Өкінішке орай, талантты қолбасшы Күлтегіннің өмірі ұзаққа бармайды. 731 жылы күзде қайтыс болады. Сол кезде император Таң Суанзоң оның кесенесін салуға, ұстынын оюға көмектесу үшін арнайы шеберлер жібереді. Император Таң Суанзоңның өзі хаткер адам еді. Ол Күлтегінге арнаған қазанамасын қағаз бетіне қытайдың «лишу» үлгісімен жазып беріп, ұстынға да осылай түсіруді тапсырады.

	– Осы оқиғаларды қытай деректері растай ма?

	– Растағанда қандай, Күлтегінге ескерткіш орнату туралы Білге қағанның Таң ордасымен қалай байланысқаны және императордың кімдерді жібергені, ескерткішті қандай дәрежеде орнатқаны туралы түгел жазылған.

	– Бұл туралы Күлтегін ескерткішінің түрікше мәтінінде де айтылады ғой?

	– Иә, онда да айтылады. Күлтегін қой жылы тоғызыншы айдың он жетісі күні о дүниеге ұшты. Тоғызыншы айдың жиырма жетісі күні жерледік. Барқын, бәдізін, бітік тасын мешін жылы жетінші айдың жиырма жетісі күні біз парықтап аяқтадық. Күлтегін өзі қырық жеті жасында өтті... Мен мәңгітас тіктім. Табғаш қағаннан бедерші келтірттім, бедерлеттім. Менің сөзімді сындырмады. Табғаш қаған орта бедершісін жіберді. Оларға айшықтатып барық тұрғыздырттым. Ішіне-тысына сурет сыздыртып, мүсін жасатқыздым. Тас қалаттым дейді.

	– Демек, қытайлар сол келісінде осы иероглифтерді қашап кеткен ғой?

	– Дәл солай.

	– Ендеше, онда не туралы жазылған?

	– Онда Таң ордасы мен түркілердің сонау ғұндар заманынан бергі қарым-қатынасы қысқаша пайымдалып, Таң мемлекеті кезінде, әсіресе Суанзоң патша өзі билік құрған кезде екі арада бейбіт қарым-қатынас орнағаны және оның әр екі жақ үшін тиімді болғаны, осынау бейбітшілікке жетуде Күлтегіннің де қосқан үлесінің зор екені, бірақ оның мезгілінен бұрын дүние салғаны, бұған өзінің қатты қайғыратыны жазылған және де осындай игі қатынастың бұдан былай мәңгілік жалғасын таба беруін тілеген.

	– Ойпыр-ау, бұл өзі тұнып тұрған саясат екен-ау, – деді Ақаң кеткісі келіп орнынан қозғалақтай бере, – сен енді осының толық ғылыми аудармасын жасап, мына Қарсақбайға берсеңші. Атласына кіргізсін.

	Қарекең рақаттана күлді.

	– Ақау-ау, мен бұл жігітке баяғыда-ақ бұл тапсырманы бергем. Қазір бұл бүкіл көне түркі ескерткіштеріндегі қытай жазбалары бойынша ғылыми жұмыс жазып жүр.

	– Ә, бәсе! Сен Қарсақбай екенің рас болса бәріне қапысыз қамданатыныңа сенемін. Әй, бірақ осы Қарекең қазақ емес. Мұның түрі, жұмыс істеу мәнері, ойлануы мүлде басқаша. Осының түбінде бір шикілік бар. Осы өзі он сегізінші ғасырдан бастап Моңғолияға жиі барған фин-угорлардың тұқымы емес пе!

	Отырғандар ду күлді.

	– Болса болар, болса болар! – десіп жатыр бәрі де.

	Оған күйіп-пісетін Қарекең емес, тағы да тармаяқтай күліп, Ақаңның өзіне қарсы шабуылға шықты.

	– Менің қазақ екеніме еш күмән жоқ, әкем Абақ керей, шешем-ақ найман, туған жерім – Қазақстан басқа ешкім аяқ баспайтын Баян-Өлгей. Бірақ мен – сіз құсап мен нағыз қазақпын, нағыз соңғы көшпенді қазақтың ұрпағымын деп өз-өзімді жарнамалап жүрген жоқпын. Ұрының арты қуыс демекші, соған қарағанда өзіңізде бір шикілік бар-ау деймін. Сіздің де түріңіз, жүріс-тұрысыңыз, ойлау және сөйлеу мәнеріңіз Бартольд, Семенов Тян-Шанский секілді он тоғызыншы ғасырдағы қазақ жерін зерттеген орыстың ақсүйек зиялыларына ұқсайды. Сенбесеңдер, қараңдаршы! – деп елді қыран-топан күлкіге қарық қылды.

	Мұндайда Ақаң есе берген бе, қыза сөйлеп орнынан тұрып кетті:

	– Тфу, сендер де қызық екенсіңдер, жігіттер, басқа емес Қарсақбайдың фамилиясына қарасаңдаршы. Өзі сарт, өзі қожа. Оған мұның моңғолдығын, сарылығын қосыңдар. Сонда не боп шығады бұл. Тым құрығанда қазақтың еврейі болмай ма!

	– Жә, жә, қойдым, Ақа! – деп Қарекең темекісіне қол ұзатты.

	– Ақаң сізді батыс ғалымдарынша жұмыс жасайды дегені ғой. Сіздің зерттеу әдісіңіз бір басқа емес пе!

	– Сонда не біреу еврейге, еуропалыққа ұқсамаса ғалым болмай ма?

	Жұрттың бәрі емін-еркін күлісіп, Қарекеңнің кабинетінен шықты. Қарекеңнің жұмысқа қатты отырарда далаға шығып, «Marlboro»-дан бір талын шымыратып алатын әдеті бар еді. Әдеттегідей сыртқа беттей беріп, Ербұланды қасына шақырды.

	– Жә, сен әлгі қытайша мәтіннің электронды вариантын дайындадың ба? – деді оған бірден шүйліге кетіп.

	– Иә, дайындадым!

	– Дайындасаң дереу баспаға берейік. Көрдің ғой, мәселенің қаншалықты маңызды екенін. Біз бұған кешенді түрде қарауымыз керек. Әрине, студенттердің де біле бергені дұрыс. Нағыз елдік тәрбие осыдан басталуы керек. Әлгінде Ақаң айтты ғой, тұнып тұрған саясат деп. Есіңде болсын, тарих – үнемі қайта айналып келіп отыратын процесс.

	– Түсіндім, Қареке!

	– Ербұлан, байқайсың ба, Күлтегін тасымен бірге бізге нағыз көк түріктің рухы, мемлекеттілігінің айбыны келгендей. Бұл конференция соны паш етті ғой деймін.

	– Айтпаңыз, мен оның әсерінен ұзаққа дейін арыла алатын емеспін. Арман-мұраттарымның бәрі көк бөрі боп ұлып, өкініш-өксіктерім көк бөрі боп қыңсылайды. Солтүстіктің қарлы даласындай даңғайыр көңілімде үйір-үйірімен ылғи да бір көк бөрілер жортып жүреді.

	Қарекең күлді:

	– Сен ғылым адамысың, ондай мифологияны қойсаңшы.

	– Қоя алмаймын, Қареке, бұл миф емес, қақсал тарихтың өз сөзі. Сенің бармақтарың сипалап тапқан әр сөздің астарында үлкен, терең тұңғиық жатыр. Соған көзің жете ме, Қареке?

	– Жетеді.

	– Сен Орхонның әр тасына жан бітіре аласың ғой?

	– Бітіре аламын.

	– Сен әр көне қонысты көргенде, ондағы мың жыл бұрынғы ескерткіштерді оқығанда сол заманның ұсқын-келбетін, көне бабалардың рухын, күш-қайратын сезіне аласың ба, Қареке?

	– Сезінемін!

	– Ендеше, бұл да сондай сезім. Тек мен ғана емес, көк бөрі рухы біздің байтақ даламызды кезіп жүр. Күнбе-күн мен онымен жолығатын тәріздімін.

	Екеуі әңгімелесе жүріп, жазу тарихы мұражайына келді. Күлтегін ескерткішіндегі жазбалардың банерін қоятын жерді таңдады.





ЖАС ТАЛАП




	– Жақсы жазыпсың! – деді Ербұлан Жасұланның мақаласын шолып шығып, – Конференцияда сөйлеушілер көп болады. Сен негізгі мәселелерге ғана тоқталсаң жеткілікті.

	– Елдік пен ерлік тарихы! Мен осы мәселені аша алдым ба?

	– Менің де саған аша түс деп отырғаным – осы екі мәселе! Сондықтан қысқа да нұсқа қайыр. Деректерді сөйлет. Түріктер қандай ел құрған және қандай ерліктер істеген деген мәселе бір айтқанда тыңдаушының жадына өшпестей әсер ететін болуы керек. Жалпы жаман емес!

	Жасұлан ойланып қалды.

	Ербұлан мақаланы қайта алдына алып қабағын түйіп, бір-екі жерін қарындашпен қоршап, сызып-сызып тастады.

	– Мына мазмұндар артық секілді. Онсыз да баяндамаңның көлемі екі-үш бетке асып тұр. Әлі де ықшамдай түскенің жөн.

	Жасұлан кафедрадан енді шыға бергенде Алтынай да жарқ етіп жетіп келді. Қою, қолаң шашын иығын жаба толқындатып қоя берген ол бүгін өте көңілді екен. Үстіндегі костюмі мен юбкасы да қыпша беліне құп жарасып тұр.

	– Алтынай, мұнда кел! – деп Ербұлан ұшып тұрып қасынан орын ұсынды.

	– Қалай, тапсырманы орындадың ба?

	– Орындадым, ағай.

	Алтынай сүйріктей саусақтарымен сумкасының аузын ашып, жазған баяндамасын алып үстелге қойды. Ербұланға жақындай келіп, сәл-пәл сүйкене отырды. Еңкейіп, баяндамасы жайында әлденені айтып жатты. Қыздың тұла бойынан аңқыған әдемі француз әтірінің хош иісі жігіттің жан сарайын жаулап, бойын булап бара жатты. «Қой, қай-қайдағыны ойламай-ақ қояйын, жас болған соң емін-еркін отыратын шығар», – деп Ербұлан бойын билеп алды.

	– Кел, кәне, көрейін, – деп баяндаманы басынан аяғына дейін мұқият қарап шықты.

	– Жарайсың! Сол замандағы түрік-қытай байланысын өте объективті және жан-жақтылы, жинақы қарастырғансың. Есіңде болсын, тарих үнемі қайталанып отыратын процесс. Тарихқа деген тура пайым мен қорытындылар сол үшін керек секілді.

	– Мен азды-көпті Таң дәуіріне дейінгі ғұндар мен Цинь, Хан патшалықтарының қарым-қатынасы туралы да тоқталып өттім.

	– Оның өте дұрыс. Хань, Таң дәуірі – Қытайдың тарихтағы ең күшейген кезі. Қазіргі Қытай-Қытайдың тарихтағы үшінші рет дәуірлеуі. Ал ғұн, түркі қағанаттары дәуірі де біздің ата-бабаларымыздың ең құдіреттенген кезі. Бүгінгі Қазақстан – екі жарым мың жылдық тарихымызда біздің үшінші рет дәуірлеуіміз. Осынау кезеңдердің бәрінде біз Қытаймен байланыспай өмір сүрген емеспіз. Біз қалайық немесе қаламайық, Қытай біздің сыртқы саясатымыздың басты бағыты болған және бола да бермек. Енді қараңыз, осынау кезеңдердегі тарихтың ұзын ырғасы, жүрісі мен мазмұны, арадағы қарым-қатынастың амалы негізінен бірдей болған. Бүгін де солай.

	Алтынай көзін төмен тайдырды. Бяндаманың бір жерінде осындай ойларды айта кетсем бе деп өзімен-өзі болып отырып қалды. Осы кезде Ербұлан оның сол ойланған, тұнжыраған бейнесінен көз алмай қарауда еді. Оған осы бір балғын жас қыздың барлық қимыл-қарекеті, тіпті оның сабау кірпіктерін төмен жауып ойланған кезіне дейін ғажап сұлу, һәм инабатты болып көрінді. Өзінің осы күнге дейін махаббаттан жолы болмай жүргеніне налыды.

	Пекин, Токио қалаларының жоғары оқу орындарында білім алып, мұхиттың ар жағында стажировкадан өткен, әлдеқашан Phd докторлығын шетелде қорғаған Ербұлан дәл осы мәселеде сәтсіздікке тап бола беруші еді. Дегенмен, әлі де болса отыздағы орда бұзар жастамын, мүмкіндігім мол деп көңілі тоқ жүретін. Өз елінің аруларына құрық салғысы келетін.

	– Жалпы мына жазғандарың менің көңілімнен шықты, – деді Ербұлан Алтынайға тура қарап. – Егер қаласаң болашақта осы тақырыпты одан әрі қаузауыңа болады.

	– Менің тарихпен айналысқым келмейді, ағай.

	– Енді немен айналысқың келеді?

	– Саясатпен.

	– Мәссаған!

	Ербұлан төбеге ұрғандай отырып қалды.

	– Рас, ағай. Сен саясатпен айналыспасаң, саясат сенімен айналысады деген бар емес пе?

	– Сен кешегі саясаттың бүгінгі тарих екенін, ал ертеңгі саясат бүгінгі тарихтың жемісі екенін білесің бе?

	Алтынай ойланып қалды. Ербұлан «бұл қызға енді не десем екен?» деп сәл бөгеліңкіреп отырды да:

	– Уақыт жақындап қалды. Әлгінде айтқан ойларға сәйкес кей жерлерін толықтырарсың. Уақыттың тығыздығына байланысты тарихты түгел сарқып, баяндап шығу міндетті емес. Кезеңдерін, ерекшеліктерін, бүгінгі күнмен байланысын ашуға тырысарсың. – деді.

	– Ағай, көп рақмет! Мен кетейін. – деп Алтынай сумкасын қымтай ұстап, басын ізетпен иіп, күлімсіреген күйі шығып кетті.





АРМАННЫҢ АППАҚ КЕПТЕРІ




	Арада бірнеше күн өтті.

	Конференция уақыты да таяп қалыпты. Ербұлан тықыршып:

	– Алтынай қайда? – деп елеңдеп сағатына қарай берді. Алтынай осында жүр екен. Дәлізге шыққанда құрбыларымен тұрған ол бұған риясыз жымиып, қолын нәзік қана бұлғап қояды.

	– Құданың құдіреті! – дейді Ербұлан өз-өзіне күбірлеп. – Бұл өзі түсініксіз нәрсе болып кетті ғой. Бір нәрсе десем, қалай болар?

	Оның үстіне өзі тағы да кеткелі жатыр. Шетелге. Бұл жолы неміс түркологиясын оқуға Германияға аттанбақ. Немістер, француздар, ағылшындар, орыстар, жапондар көне түркі тарихын терең біледі. Түріктер де кенде емес. Қытайлар, олар да алда келеді. Өйткені, деректердің көбі соларда. Дегенмен, жапондық ұстазы оны Тұрфан, Дунхуаң ескерткіштерін зерттеуге жұмсады. Шетелден грант алып берді. Енді, міне, еліне келе бере тағы кететін болды.

	Бір кезде Алтынай ботадай тайпалып бұған қарай тұра жүгірді.

	– Ағай, мен жазып болдым, сіз үстінен бір қарап бересіз бе?

	– Кәнеки, қарап жіберейін. Уақыт тығыз. Екеуі жіті басып, оның кафедрасына келді.

	Алтынайдың көп нәрселерді көріп, зерттеп едәуір өскені байқалады. Тіл қолданысы да жаман емес. Жазғаны бас-аяғы тұжырымды, пікірге бай, мазмұны терең дүние екен. Бірақ осы тұста Ербұланның есі шығып кетті. Жүрегі атқалақтап ырық берер емес. Екеу ара қалған сәттен пайдаланып Ербұлан оған:

	– Алтынай, еркежан! Мен сені шет елге алып кетейін!– деді. Алтынай түкке түсінбеген бейнеде оған жалт қарады.

	– Қайда, қайда дейсіз, ағай?

	– Германияға! Сен барасың ба? Барсаң алып кетемін.

	– Бара алмаймын.

	– Неге бара алмайсың?

	– Әке-шешем алысқа жібермейді.

	– Неге жібермейді. Сен онда оқуыңды жалғастыратын боласың!

	– Жоқ, ағай, мен үйде жалғызбын. Әкем аурушаң, оған қарауым керек.

	Ербұлан сәл-пәл көңілденіп қалды.

	– Егер мұндай жағдайың болмағанда барар ма едің? Алтынайдың жүзіне қан ойнап шыға келді.

	– Неге маған өзіңізбен бару туралы айтып отырсыз?

	– Өйткені, мен сені көзімнен таса қылғым келмейді.

	– Қызық екен!

	Қыз күлді. «Не айтып тұрсыз?!» дегендей оның сөзін жай күлкіге, қалжыңға айналдырып, ептеп кетіп қалуға ыңғайланды.

	– Рас айтам, Алтынай. Шын сөзім. Сен қалайда ойланып көр. Бір амалын тап. Мен сенің оқуыңды ары қарай жалғастыруыңа бар күшіммен көмектесемін. Оған мүмкіндігім бар.

	– Рахмет, керек емес, ағай. Барсам өзім-ақ барамын. Бірақ, қазір отбасылық жағдайыма бола бара алмаймын. Осында оқығым келеді.

	Ербұлан басын шайқады. Тай тепкендей болды.

	– Ал, ендеше, оң мен солын әлі парықтамаған, жарға ойнаған лақтай ерке қызға сұқтанып нең бар еді, өзіңе де сол керек! – деп Ербұлан орнынан тұрып кетті. Жас жігіттің беті ду-ду етіп өртеніп барады. Еңкейіп отырып Алтынайдың мақаласының бір-екі жеріне белгі қойды. Бірақ сонда да үмітін үзбек емес-ті.

	– Мына мазмұндарды әлі де жетілдір. Мына абзацты алып таста, – деді. Сөйтті де қаламын үстелге тастай салып, қағаздарын жиыстырып бір жаққа кетуге оңтайланды.

	– Іске сәт, Алтынай, бәйгеде ағалап алға шығарсың деп үміттенемін.

	– Рахмет ағай, үмітіңізді ақтауға тырысамын! – деп Алтынай ақ жарқын жүзі жайнап, түк болмағандай кабинеттен шығып кетті.

	Конференция ойдағыдай өтті. Жасұлан бас жүлдені иеленсе, Алтынай екінші орынды місе тұтты. Ол да оңай нәтиже болған жоқ. Бірақ бәрібір нәтиже жаратты. Төралқаның бағалауына, марапатына ие болды.

	– Өте өзекті мәселені көтерген. Біздің қоғамымызды дамыту үшін бүгінгі таңда экономикалық өрлеу қанша қажет болса, тарихи сананы қалыптастыру және оны ұлт игілігіне қызмет еттіру соншалықты маңызды. Ол біздің рухани мәйегіміз. Елдігіміздің негізі. Онсыз тәуелсіз мемлекет қалыптастыра алмаймыз, Сондықтан Алтынайға жасаған баяндамасы үшін екінші жүлде тағайындалды. Меніңше, ол бас жүлдеге де лайық жұмыс, – деді төрайым.

	Жұрт жабал шапалақ соғып, оны жеңісімен құттықтады. Сол сәтте бойлы-сойлы, қылқандай қара жігіт сахнаға көтеріліп оны бетінен сүйіп құттықтады. Ол факультеттің белсендісі Жандос деген студент жігіт еді. Ойын-күлкіге, әзілге шебер Жандос оны үйіріп-айналып, нәзік саусақтарының ұшынан ұстап төмен қарай жетелей жөнелді. Ербұлан да орнынан ұшып тұрып, Жасұлан мен Алтынайды құттықтап, оларға ризашылығын білдірді. Екі бірдей студентінің жүлде алғаны оның мерейін бір көтеріп тастаған еді. Комиссия тарапынан оның да атына жақсы сөздер, құттықтаулар айтылды. Ректордың марапаты тапсырылды.

	***

	Ол күн солай аяқтап, ертеңінде Ербұлан Қарекеңнің шеберханасына келді. Қарекең сол баяғыдай көміліп отыр. Өз сөзімен айтқанда көне таңбалармен аюдай алысып отыр. Монғолияның Саян, Ханғай тауларының аюы ма, жоқ әлде Алтай аюы ма, белгісіз. Әйтеуір сол таулардың мөлдір суларының балығын жеп, арқасын қарағайға қасып өскен аю.

	– Кететін болдың ба? – деді Қарекең салған жерден, – Түмен ағаңнан естідім.

	– Иә, бір мүмкіндік болып тұрғаны.

	– Өте дұрыс, – деді Қарекең, – Атың барда жер таны желіп жүріп деген. Сен жассың. Оны-мұныға қарама, осындай басың бос, жас кезіңде көбірек жүріп, тіл үйреніп, бесаспап болып шыққаның жөн. Әсіресе, түрколог болам деген адам өз ана тілімен және түркі халықтарының тілімен қоса тағы бірнеше жетекші шет тілін білгені дұрыс. Біздің тарихымыз тастарда, көне қорымдарда, қалаларда, киіз кітаптарда жатыр. Әсіресе Дунхуан-Тұрфан жазбалары он тоғызыншы ғасырда-ақ шет елдердің мұражайларына тоғытылған. Оларды кезінде азуы алты қарыс еуропалық дамыған елдер түйелі керуендерімен Орта Азиядан алып кеткен. Ол кезде бізде тарихи мұраларды сақтап, қалпына келтіру былай тұрсын, оларға деген дұрыс көзқарас та қалыптаспаған болатын. Иә, оны несіне жасырамыз. Құдайға шүкір, енді ел болып, туған тарихымызды түгендеп жатырмыз ғой. Мұндай кезде ғылыми кадр керек. Бет алысың өте дұрыс, алған бетіңнен қайтпа!

	– Рахмет, аға, сіздің де жұмысыңызға сәттілік тілеймін.

	Осы жылдарда сіздің маған жасаған қолдауыңызға көп рахмет. Сіз ел үшін талай істі еңсердіңіз.

	– Менше, біз жұмыстың басын ғана қайырдық. Енді Білге қаған мен Білге Тоныкөктің ескерткішін де әкелсек пе деп, соған жұмыс істеп жатырмыз.

	– Оларды нақ қадір тұтар Отаны, түркінің қара шаңырағы біз емес пе!

	– Иә, моңғол халқына да рахмет! Олар ата-бабамыздан қалған сол мұраны шашау шығармай бізге жеткізіп берді. Қыр сахарадағы әр белгіні кие тұтқан халық қой олар.

	– Моңғол халқын, олардың жастарын жақсы көремін. Менің де бір монғол досым бар еді. Ол өзінің Моңғолиясын, киіз үйін, жайлауын, даласын мақтан ететін. Шетелдегі моңғол жастарының ешбірі түптің түбінде өз еліне, Моңғолиясына қайтпай қалмайды.

	Сөйтіп тұрғанда мұнда тағы Ақаң мен Қойшыекең келе қалды. Екеуінің кабинеті де Қарекеңнің қасында екен. Ақаң бұлармен сәлемдесіп, аспай-саспай келіп, насыбайын атып, бір түшіркеніп алып сөз бастады.

	– Ал, жігіттер, жұмыс-шаруаларың қалай?

	– Ойдағыдай Ақа, шетелге шығайын деп жатырмын, – деді Ербұлан.

	– Естідім. Жолың болсын, бауырым. Елге маман керек.

	Мына Қарекеңдерге өзіңдей ізбасарлар керек.

	– Қарекеңдер көне заманның білгесі ғой!

	– Жоқ, – деді Қарекең, – Көне заманның абызы, Білге Тоныкөгі ол мына Ақаңдар десе болады. Тек заманы ғана басқа.

	Отырғандар түгел күлді.

	– Рас айтам, – деді Қарекең сөзін ары қарай жалғап, – Бұл кісілер – жұрт аузына қараған кісілер. Ел үшін, жер үшін мұртын көкке шаншылтып, кеңес құрар кездері! Бұлар қателессе, ел де қателеседі. Замана көші адасады, не жүрісінен жаңылады. Иләйім, осындай аузы дуалылар аман болсын.

	– Бұрынғының арты, кейінгінің қарты дегендей... – деп Қойшы-екең бәріне көз сұғын сала қарап қояды.

	– Ағалар, шай дайын! – деді қыздардың бірі есіктен сығалап.

	Олар өре түрегеліп, түскі әлетте өздерінің шай ішетін бөлмесіне қарай беттеді. Қыздар дастарханды жайнатып қойған екен. Әлгі әзірде Ербұлан ала келген пәкет бар еді. Оның үстіне тоңазытқыш та толып тұрған.

	– Күн сенбі, тәуелсіздік мерекесі де таяп қалған екен. Оның үстіне, мына жігіт алысқа аттанып барады, жолы болсын деп бір-екі стақан алып қояйық! – деді Қарекең.

	– Бәрекелді, жолы болсын азаматтың! – деп ағалары ақжол тіледі.

	– Ең әуелі еліміз, Қазақ қағанаты аман болсын! Сол елдің сіздер секілді білгілері, бұйрықтары, еркіндері, ұласқан шадтары мен тұдындары, қара бұдун халқы аман болсын! – деді Ербұлан.

	– Ежелден елді халық едік, еліміз аман болсын, қағанды халық едік, қағанымыз аман болсын! – деді Қарекең.

	– Алдымызда Алтын жынысынан, артта Атырауға дейінгі, кері Түн ортасынан, түстікте Інжу дарияға дейінгі жеріміз аман болсын. Сол елім деп еңіреген ерлерім аман болсын! – деді Қойшы-екең.

	Сол кезде түскі самырға келіп қалған Ханекең тілекке араласа кетті:

	– Біз Тоныкөк секілді бодандықты да, бостандықты да көрдік. Оу, Қазақия, үсте Көк аспан, аста қара Жер жаралғанда екеуінің арасында менің елім жаралған. Сол еліміз, Қарекең айтатындай, мың көнелікке, түмен жылдарға жалғаса берсін. Сен жігіттің оқуың, қызметің табысты болсын. Елге абыроймен орал!

	Олар осылай деп Ербұланға ақжарылқап тілектерін айтып аттандырып салды. Ол да ағаларына дән риза еді.

	Кететін күні Астана әуежайына Түмен ағасы шығарып салды. Кетерден бұрын Түмен оны «Шалдың бұрышына» алып келіп шашлықпен қонақ қылды. Шалекең әлі сол қалпында. Бірақ ашулы екен.

	– Бір тілшілер келіп мазамды алды. Анауың дұрыс емес, мынауың дұрыс емес, газетке жазамыз дейді. Мә, жазасың! дедім. Жазыңдар, менің жасымда мына құсап жұмыс ісеп, қызмет қылып жүрген қай шалды көрдіңдер! Мен бір аяғымды соғысқа бергем, Кеңес үкіметі үшін. Өмір бойы марапат көрген емеспін. Керек болса енді бір аяғымды алыңдар! – дедім. Осындай бір пәленбайскийлер қайдан тәрбие алып шығады! – деді шалекең құныперен болып.

	– Болды, болды, олар сізді қайдан білсін. Қорқытсақ, үркітсек, бізге жақсы қарайды дейтін болар, – деді Түмен басу айтып.

	– Атасының басы, қорқытатын адамын тапқан екен! Фашистердің ажал оғынан қорықпаған мен осындағы бір-екі боқмұрыннан қорқады дейсің бе!

	Шалекең мысқылдай күліп, басын шайқады:

	– Ал, жігіттер, не керек?

	– Бізге бір-бір дәу шашлық және жүз граммнан әкелсінші.

	– Мен ішпеймін,-деді Ербұлан азар-безер болып.

	– Жарайды. Сен жол жүріп барасың. Сен үшін мен ішейін, – деді профессор Түмен ақжарылқап көңілмен.

	– Айтпақшы, бұл жігіт шетелге кетіп барады. Бірнеше жыл сонда болады. Ақжол тілеп келіп отырмын.

	– Мен бекер айтпаймын, бұл жігіттің болашағы бар деп. Мұнда бала-шағаң бар ма? – деді шалекең өз-өзінен разы болған көңілмен.

	– Жоқ. Әлі бір жөні болмай келеді.

	– Менің үш қызым бар еді. Осындай жігіт кез келмеді ғой үшеуіне де! – деп шалекең басын шайқады. – Жарайды, жолың болсын. Ол жақта мына бәлені татпай-ақ қойғаның дұрыс.

	Олар тамақтанып болып, тізгін ұшымен әуежайға келді.

	Сол жерде Ербұлан Алтынайды ту сыртынан көріп қалды. Ол тіпті құлпырып кетіпті. Жандос екеуі құшағын жазбай, электр сатымен сүйісе көтеріліп барады екен. Не істерін білмей қазықтай қатып қалды Ербұлан. Үміті біржола сөнді.



	Ақ қайың қызғылт жапырағын

	Көпірте тұрды себелеп.

	Арманның аппақ кептері

	Қонбайды қолға, не керек!? –



	деген әлдебір ақынның өлең жолдары есіне түсті. Профессор Түмен мұны жеңінен түрткілеп:

	– Саған не болды? – деп аң-таң болып тұр.

	– Жай әншейін, бірдемемді ұмытып кеттім бе деп қалдым, – деп Ербұлан сөзді басқаға бұрып жіберді. Алтынай мұны көрген жоқ. Жандоспен емін-еркін құшақтасқан бойы күту залына кіріп кетті.

	Бір кезде алып әуе лайнері аспанға көтерілді. Ол қарт құрлық Еуропаны бетке алып еркін самғап келеді. Ербұлан ұшақ терезесінен қар жамылған Қазақияға қарады. Ежелгі қағанат, ұлы түркілер бесігі өзінің жаңа ғасырларын қарсы алып демін ішіне тартып жатқандай. Сол сәттен бастап оның жүрегінде сол далаға, оның адамдарына деген сағыныш сезімі қайта оянды. Ішінен Алтынайды да кешірді.

	– Хош бол, Алтынай, жарқыным, туған еліңде бақытты бол, бақытты бол сен! – деді емін-еркін елжіреп.

	Дамыл-тағат!



	23 тамыз, 2009 жыл. Өскемен.

	21 наурыз, 2012 жыл. Астана.





ПАЙЫМ СӨЗ


	(Автордан)





ШАБЫТ ҚҰСЫ




	Маған осы романды жазуға шабыт берген қазақтың жаңа ғасыры, жаңа ғасырда Қазақ елінің бұрын ешқайда, еш уақытта болмаған жаңа бастамалары болды. Тәуелсіздіктің алғашқы жылдарында біздің көкірегіміз елдікке деген мақтаныш пен келер күнге деген сенім, асқақ рухқа толы болды. Сол рухтың жебеуімен елге, жұртқа қажетті, келешек ұрпақ оқитын, тәуелсіз бүгініміз бен өткенді, келешекті байланыстыратын сүбелі бір дүние ұсыну арманым болды. Ол кезде біраз жас буын, ұлттық элита – өзімізден бір көйлек бұрын тоздырған зиялы ағаларым қазақ елінің жаңа Астанасына жиналған еді.

	Астанаға қызмет бабымен келген мен де сол ағаларымның қасында бірге жүріп, бірге тұрып олардан көп игі өнеге, ұлағат үйрендім. Астана рухы, жас тәуелсіз мемлекетке деген ыстық ынта, керемет шабыт жүректерге нұр құяр еді. Қазақ елінің жаңа астанасы, жасампаз ойлар, игі бастамалар еліміздің кемел келешегіне қанат қақтыратын. Осынау ортада жүріп, әр күнің шабытқа, әсерге толар еді. Жаңа, заманауи, зайырлы, бақуатты мемлекетті құрумен бірге оның рухани болмысын айқындауға деген құлшыныстар қайран қалдыратын. Қазақ елінің интеллектуалды элитасы сол туралы ойлап, сол туралы әрекеттенетін. Жас астанада кешкі қызметтен қайтатын уақыт болғанда да кабинеттердің шамы әлі де жарқырап тұрар еді. Өйткені, мемлекет басшысы әлі талай уақыттарын қызмет кабинетінде өткізетін. Жас мемлекетті қалыптастыруға, құруға деген ынта-жігерде шек жоқ еді. Қазақ халқының интеллектуалды мүмкіндігі енді ашылған еді. Талай жыл отаршылдық үстемдіктен бой жазған интеллектуалдық еді ол. Енді өзінің ұлан-байтақ Сарыарқасына емін-еркін ие болып, бауырын еркін жазған жампоз, дүлдүл еркіндік еді ол.

	2001 жылдың жазында осында Күлтегін ескерткішінің Жапонияда жасалған ғылыми көшірмесі жеткізілді. Астана киелі көк түріктің рухын, елдік дәстүрін қабылдады. Бұл дүниені дүбірге бөлеген көне ғасырлар эстафетасының жалғасы еді. Көне түркі рухының келуі талайды ұйқысынан оятты, жүйке тамырын селт еткізді. Көкірегін шел басқан талайдың ақ сайтанын қақты. Өйткені, біздің тарихымыз, елдігіміз, ұлттық ой-әлеміміз қайтып келген еді. Бұл елдік, тәуелсіздік текті жерге, ата-бабалар қан төккен, ту тіккен, елдік құрған рухани тынысы кең, дәстүрі бай, құнарлы жерге орнаған еді. Қазақтар, түркі бауырлар – бәрі бұл іске шын көңілден қуанды. Бұл кемде-кем, өте айтулы, дүбірлі оқиға еді. Осылайша осынау ірі рухани өзгерістерден, сілкіну мен тебіреністерден соң менің кейіпкерлерім санамда біртіндеп пайда бола бастады. Олар қасымда жүрген, қазақ елінің тәуелсіздігін аңсаған, оны көздері көрген және оның қабырғасын қаласқан, өткенге де, келешекке де айтарлары көп азаматтар еді.

	Ең басты оқиға Елбасының қолымен қойылған алып ескерткіштің, киелі ескерткіштің, бүкіл түркі бас иген киелі ұстынның орнатылуы еді. Оны Астанаға жеткізіп, тұғырына қойып тұрып Президенттің айтқан жалынды сөздері енді ғасырлардан ғасырларға жаңғырығып, екпіндеп, күш алып жетеді деп сенемін. Мен оны осынау тарихи романға сол қалпында кіргіздім. Өйткені, ол біздің тарихымыз бен елдігіміз үшін ең басты, ең негізгі сөзді айтты. Президенттің қатысуымен өткен сол ұлы дүбір жыл өткен сайын алыстап артта қалар. Бірақ оның аузынан естілген сол салтанатты сөздер ғасырлар қойнауында жаңғырығып, келешекке естіліп тұратын, әрі бізді және біздің ұрпақтарымызды әрдайым бабалар рухымен жебеп, ұйқымыздан оятып тұратын болады.

	Президент киелі көк тасты қазақтың өз төріне тікті. Содан бастап бұл төр – киелі төрге, бүкіл түркі бауырлар көз тіккен төрге айналды. Астана – қазақ елінің ендігі бас қаласы көне мен жаңаның, тарих пен келешектің тоғысқан тұсына айналды. Алла қаласа, Президент тұғырына қойған киелі көк тас енді ғасырлар бойы осында тұрады. Қазақ халқы осынау құт-киесінен, өзінің нақ ата-бабасының асыл сөзінен көз жазбайды. Кезінде Күлтегін бабам Есіл-Нұра екі өзеннен ат суарса, бүгін оның ұлы рухы, киелі рухы бізді қорғауда. Енді оның мың қайталап айтқан өсиет сөздері құлағымызда жаңғыра бермек. Осынау мәңгілік сөзге, киелі тұғырға маңыз бере отырып, ер түріктің өз жеріне, суына мың мәрте жүгініп, тәу еткің келеді.

	Көк түріктің киелі Отаны кешегі Кең-керістің төсінде бүгінгідей Ақ Ордасын орнықтырған қазақ елі ғажайып кереметтердің бастамасына айналды. Халық өз бостандығын, тәуелсіздігін салтанат етуде. Ежелден өзінің Сарыарқадай сайқын төрін ен жайлап, еркін жүрген бостанелге бостандық қандай жарасады деші! Бұрындары жыл құстары көк барқын белдері мен айна көлдеріне дамылдап, шырқау биігінде тыраулаған қайран Сарыарқа енді аз-кем құнысып жатып, құшағын қайта жазғандай. Мағжан ақын айтқандай, ол – күллі түркінің қара шаңырағы, алғаш күл төккен, көң салған қара мекені, ұйық Отаны! Демек, сол қара шаңырақтың түтінін түзу ұшыру, алты алашқа жаршы болу, олардың бәрінің басын бір жерге тоғыстырып отыру ең әуелі қазақтың ата-баба аруағы алдындағы қасиетті борышы болмақ.





ТОЛҒАУЫ ТОҚСАН ТАРИХ




	Сарыарқа! Киелі кең-керіс. Ол туралы мың мәрте толғансаң да айтар ойың, тәтті сезімдерің сарқылмақ емес. Оның мың бұралаң тарихы, есте жоқ ескі күндерінің елесі, ХІІІ ғ. саяхатшылары таңдай қаққан салқар төсі, жер бетін жапқан қалың жылқы мен түйе табындары көз алдыңа елестегендей болады. Ол – ер түріктің киелі мекені Өтүкеннің, Алтайдың жалғасы, жая-төсі.

	Кезінде Батыс түріктің астана-байтағынан тура терістікке қарай мың шақырым қашықта жатса да, түріктер бұл мекенді көзінің қарашығындай қорғаған. Бұл олардың жайқын нулы, тұнық сулы мекені, жаз-жайлауы еді. Жақсы аттарын, түйелерін түлетіп, қойларын семіртетін, табындарын мың-мыңдап төлдететін салқын сауыры еді. Оңтүстіктегі қаған ордасы Әулие-Атадан Есіл-Нұра екі өзеннің бойына жеткенше көне түркінің он оқ тайпалары, бірде қара түркештер, олардың ержүрек ұландары ат үстінде садақ тартып, саят құратын. Көктем келе табындарын таң бозынан өргізіп, ұзақ салқар көш болып Арқаның салқам төсіне қарай асығатын. Көбінесе мал өсіруді кәсіп те, нәсіп те еткен олар үшін дүниенің төрт қиырында мұндай жайлы мекен, жер шұрайы жоқ еді. Сол себепті, олардың ата-бабалары мыңдаған жылдардан бері осы өлкені мекендеп, даланың тұнық демімен рақаттанатын. Түйеге, өгіздерге жеккен биік доңғалақты телеген арбаларды айналып қаратамақ найза ұстаған қылқандай жігіттер, ауыздықпен алысқан азбандарын ойнатып, ен сахараға, оның бұдыры мен қиырына масаттана көз тастайтын. Осының бәрі Тәңірі қолдаған түріктің өз жері, асыр салар алтын төсі, күн сүйген Отаны еді. Көшпелі қаған ордасы жусанды даланы бауырлай солтүстікке жылжып отыратын. Жылжып келіп Сарыарқаны сауырлай, оның теріскейіне жайыла қоныс тебетін. Шығыстан Батысқа қарай Тарбағатай, Сауыр, Қалба сілемдерінен басталып Қарқаралы, Қызыларай арқылы Бұғылы, Тағылы, Ортау, Кертау, Қызылтау, Оғызтау болып сілемдене созылып, Ұлы таумен тұйықталатын осынау табиғи жон-арқада жаздай асыр салып, қыс қаһарына мінгенде Шу мен Таласты, Балқаш пен Қаратауды мекендейтін.

	Ол заманның ұландары ат жалын тартып мінгеннен бастап ел қорғауға жарайтын. Бейбіт күнде де керегенің басында олардың бес қаруы, ат әбзелі дайын тұратын. Елінің қай шетінен шаң шықса, ру-ру болып құралып, одан тұтас тайпа, ұлыс, ел болып аттанатын. Сан тарам бастаулардан құралған ұлы дария секілді бұл табиғаттың заңы еді. Тайпалар мемлекетке, оның басшысы қағанға бойсұнатын. Әр рудың, тайпаның өз таңбасы, байрағы, қол бастайтын көсемі, сөз бастайтын шешені болатын. Ел басына күн туғанда олар бір ғана бөрілі байрақтың түбіне топтасатын. Ту түбінде тұрысатын. Түркі заманында сондай болса, ғұн, тіпті арғы ермегей сақ заманында да сондай болатын. Жетісу мен Арқаны, Алтайды жайлаған шошақ бөрікті сақтардың кезінде олардың елі мемлекеттіктің биік деңгейіне көтерілген еді. Осыншама кең жерді иелігіне ала отырып, олар сыртқы жауларына да пәрменді тойтарыс жасай алған-ды. Бұл кезде көрші Қытай мен Ресейде, Еуропаңда әлі басы бірікпеген көптеген бектіктер-кньяздер өмір сүретін.

	Белгілі болғандай, тарихтың мәлім бір кезеңіне дейін, атап айтқанда, орта ғасырға дейін жер бетінде, әсіресе еуразиялық кеңістікте көшпенділер өркениеті басымдықта болып келді. Көшпенділер бар жерде шағын, бір-бірінен ауашаланған қала мемлекеттерінің, кньяздердің өмір сүріп тұруы мүмкін емес еді. Бұл олардың тақиясына тар келетін. Көшпенділер үшін құлашын кеңге жайған ірі мемлекеттер, империялар ғана жарасатын. Демек, орталықтанған анағұрлым аумақты мемлекет құру – көшпенділердің ел басқару мәдениетінен қалған дәстүр. Көшпенділер батыс пен шығысқа өздеріне ұқсаған алып мемлекеттер құру тәжірибесін қалдырды. Бұл адамзат өркениетіне қосылған өлшеусіз үлес!

	Кейін келе адамзат тарихында ең алғаш алға озған көшпенділер өркениеті өз миссиясын аяқтады. Ендігі жерде көшпенділер құрған ірі империялардың орнына отырықшы өркениетке сүйенген жаңа империялар келді. Сол себепті, ежелгі Тұран жұрты осынау жаңа империялардың шылауына түсті. Кезінде жер жүзіне салтанатын паш еткен Түркі қағанатының дәуірі келмеске кетті. Түркі қағанатының жойылуымен түркі қауымы да тұс-тұсқа бытырап кетті. Олардың даңқты тарихы даланың ескен желі мен көшкен бұлтына ілесіп, адамдар санасынан ғайып болды. Тіпті, арада екі-үш жүз жыл өтпей жатып олардың кейінгі ұрпақтары сол бір жауынгер ата-бабаларын ұмыта бастады. Тарих кері айналды. Түркі баласының тағдыры алмағайып, қиын да қидалы кезеңге дөп келді. Бұған алдын ала көз жеткізген және өз өсиет сөздерін Орхон бойындағы мәңгітастарға жазып кеткен кемеңгер қолбасшы Күлтегін, Білге қағандар мен атақты Тоныкөк дананың мұраты, ой-арманы түркі даласының бүгінгі мұрагері біздердің ойымызбен ұштасып жатқандай еді.





МЕНІҢ УНИВЕРСИТЕТІМ




	Астанаға ғасыр басында Күлтегін ескерткіші келсе, араға он жыл салып Тоныкөк, Білге қаған ескерткіштері де келіп жетті. Оның бәрі – қазақ елінің өткен тарихына деген ықыласының, қызығушылығының жемісі. Осы алып, мәңгілік тас ұстындар өзім қызмет ететін Еуразия университетінің бас корпусына қойылған. Онда халқымыздың екі мың жылдық жазба тарихын, елдік тарихын паш ететін шағын мұражай бар. Көлемі шағын болса да мен бұл мұражайдың келешегіне үлкен үмітпен қараймын. Бұл ұлы ойлар мен жасампаз жобалардың басы ғана. Келешекте университет жанынан студенттеріміз бен жалпы көпшілікке, осында ат басын бұратын қонақтарға арнап халқымыздың елдік тарихынан сыр шертетін үлкен мұражай жасақталады деп сенемін. Онда университет ғалымдарының ғылыми-зерттеу нәтижелері мен жиналған экспонаттары, экспозициялары қойылатын болады.

	Бүгінде жыл сайын университетімізде Күлтегін күні атап өтіледі. Ол Күлтегін ескерткішінің келген күнін есте қалдыру, сол арқылы келер ұрпақтың жадына осынау ұлы есімді сіңіру мақсатында қолға алынған шара. Күн өткен сайын бұл шараның мазмұны мен формасы да әр алуандана түспек. Бірақ басты желі халқымыздың тарихи танымын тереңдетіп, келер ұрпақтың патриоттық сезімін күшейту болмақ. Бұдан он бір жыл бұрын айтылған Президент тапсырмасы да сол мақсаттан туындайды. Ұлы ойлар екі айтылмайды.

	Дәл сол жылы, Еуразия университетінің бас ғимаратының кіре берісіндегі үлкен атриумға Көк түріктің кемеңгер даналарының сөзі алтын әріптермен жазылды.

	Мен сонда сабақ бере жүріп, осы атриумнан өткен сайын сол жазуларға еріксіз назар аударар едім. Сол кезде менің жүрегімді тәуелсіз еліме, оның ертеден желі тартқан сан тарам тарихына деген мақтаныш сезімі кернейтін. Әр кез бабалар сөзіне ұйып, оның ақыли кереметімен жігерленер едім. Қайран бабаларым-ай, мың жылдың ар жағында жатса да түркі жұртының, елінің ертеңін ойлап, өзекжарды өкініші мен өсиеттілегін тас бетіне өлместей етіп өрнектеп кеткен екен ғой. Өзіміз өлсек те сөзіміз, түркі жұрты, Төрі (Үкіметі) өлмесін деген болар. Қандай құдіретті, салтанатты сөздер десеңші! – деймін іштей, – Олардың ендігі ұрпағы, жиырма бірінші ғасырдың босағасын аттап тұрған біздер түркі бабаларымыздың өзекті өртеген сол өкініші мен өсиет-үнінен ғибрат, сабақ алдық па? Бүгінде өз қолымызбен құрған Қазақ қағанатының төрт құбыласы түгел, іргесі бүтін, белбеуі берік десек те, бізге қарап қараңғыда қарманған жат көзқарастар, жаман пиғылдар жоқ деп айта алмаймыз. Өз кезінде қарлы Алтайдан Қытай қамалына, Қыдырхан қиясынан Темір-қапыққа дейін салбуырлап зар желген түркі бабаларым Бұланай асып бекер бөрі болған жоқ. Тарпаң табиғаттың қыспағы мен тарихтың талқысын көре-көре көсем болды. Табиғатпен де, адаммен де аңдыса, айқаса жүріп, арланға айналды. Бір кездері өздерін құтты мешін қонысынан айырған ата жауларына жасындай тиді. Ол өмірі қайтпайтын, атадан балаға жалғасқан, жүрекке шер-шемен боп байланған, қыңсылы жанды жеген құсалы кек еді. Осылайша қарлы Алтай мен басын бұлт бүркеген Боғда баурайын ен жайлап, «Мәңгілік ел», өмірлік қағанат құруға қамданды.

	Ғұндар, түркілер! Олар айшылық алыс жолдарда алты малта ас қылып, арып-шаршауды білмейтін, тақымы қайың-ның безіндей қатты, жаны сірі нағыз ерлер еді. Тәңірқұт немесе қаған оларға шексіз сенім артатын, әр жолғы жорықтан қайтқан сайын оларды олжадан құр қоймайтын. Түркі қолының әр сарбазы өз Отанына – Ханғай мен Алтай етегіндегі өз үйіне, бала-шағасына олжалы оралатын. Несі бар, тарихтың шындығы солай. Ол заманның заңдылығы кім күшті болса, жер, су, қарайған халық сонікі. Сен біреуді бағындырмасаң біреу сені бағындыратын. Сен біреуді құлданбасаң, ол сені құлданатын. Арадағы қарым-қатынас бүгінгідей жалпыға бірдей дипломатиялық әдепке келе бермейтін. Түріктер табғаштардың әлсіреуіне мүдделі болса, табғаштар түріктердің шетінен ит көзі түтін танымас болғанын қалайтын. Еш уақытта түркілердің өз алдына ел болып, еркін дамуын, күшеюін қаламайтын.

	Иә, мына тұрған жазудағы: «Табғаш қағанның алдауына сенгендіктен, арбауына көнгендіктен, інілі-ағалының кектескендігінен, бектер мен халықтың ымырасыздығынан түркі халқы елдік құрып отырған елін күшпен жойды, қағандық құрып отырған қағанын жойды, табғаш халқына бек ұлдары құл болды. Сүліктей қыз ұрпағы күң болды, түркі бектері атын жойды, табғашшыл бектер табғаш атын тұтынды», – деген жолдар соның айғағы еді.

	Міне, осындай атадан қалған асыл, ең негізгі, мәнді, тарихи салмағы ауыр сөздер ұрпаққа ұлағат етілуде. О заман да, бұ заман, ешбір ата-бабамыз тас бетіне мәңгітас етіп осындай толғауы терең сөз қалдырмаған еді. Енді, міне, біз – атадан қалған сондай асыл, текті сөзі, тағдырлы толғауы бар елміз. Ол бұдан мың бес жүз жыл бұрын өз жазуымызбен, өз тілімізбен жазылған.

	Ол енді бәрімізге де ой салуда, оның жасқа да, кәріге де, әсіресе, осында білім алып жүрген жастарға қалдырар әсері мол. Онда біздің өмірлік құндылықтарымыз таңбаланған. Сан тарам саясаттың тоқетері ғана айтылған. Сондықтан мәңгітас бізге кие-құтын беруде. Бізді қиындықтардан құтқарып, алға қарай жебеуде. Елдіктің, халықтықтың жолына жебеуде. Оның көзге көрінбейтін нұры, шұғыласы, киесі бар. Сол нұр, сол кие шарпи берсін бізді. Біз де ата-бабалар рухына, мұратына жақындап, соларша ел тағдырын егіле ойлап шарпылайық сол нұрға.





МӘҢГІЛІК ЕЛ




	Демек, тәуелсіз еліміздің тарихындағы осынау айтулы оқиға, Арқа төріне орныққан киелі көк тастың құдіреті, жарқырап артта қалған сол бір сәулелі күндер қолға еріксіз қалам алдырды. Қазақ елінің жаңа астанасын, іргелі байтағын, алғаш іргесі қаланған күннен бастап Астанамен бірге жасасқан адамдарының өр жігерін, келешекке деген сенімін, туған тарихына деген ынта-ықласын, еске аларлық тарихының жарқын беттерін ақ қағазға өрнектегім келді. Астанаға келіп, ірге теуіп жатқан сан мыңдаған жастардың жиынтық бейнесі Ербұлан образы арқылы олардың тебіренісін, ерік-жігерін, махаббатын, турашылдығын суреттеуге тырыстым. Ең бастысы жас ұстаз Ербұланның мәңгітас мәтіндері мен көне қытай деректерін оқуы арқылы санасында Білге қарттың әңгімесі болып сәулеленген Түркі қағанатының бодандықтан бостандыққа ұмтылған, кезінде даңқы жер жарған, бірақ кейін келе ішкі берекесіздіктің, сыртқы сұғанақтың кесірінен елдігінен айырылған ұлы қағанатты қайта құрып, өздерінің өкінген, мың мәрте пұшайман болған сөздерін мәңгітастар бетіне бедерлеп, ұрпағына ұлағат етіп қалдырған сәттерін көркем образдар арқылы ашуға талпындым. Бұл шын мәнінде көне мен бүгіннің, бүгін мен келешектің логикалық, мазмұндық байланысы десек болар. Мен оны ел тәуелсіздігіне байланысты мәңгілік күн тәртібінде тұратын, еш қашан маңызын жоймайтын құндылық дер едім. Осы романның соңғы тарауларын жазып жатқан кезімде еліміздің тәуелсіздігіне нақ жиырма жыл толған күні Елбасы Н. Назарбаев Астананың сол жағалауынан «Мәңгілік ел» кешенін ашты.

	«Мәңгілік ел» – ол өз тарихында Еуразияға қанат жайған алып мемлекет құрған көк түрік бабаларымыз армандаған ең асқақ, ең биік мұрат еді. Атамыз, бабамыз құрған мемлекет мәңгілік болса екен деген ізгі тілек еді. Осы ізгі мұратты ту қылған олар қиын да, қидалы сол бір заманда қара терін ағызып, қызыл қандарын тамшылатып жүріп, өздері құрған мемлекетті бас-аяғы екі жүз тоқсан жылға жеткерген екен. Бөрілі байрақ қыр далада екі жүз тоқсан жыл желбіреген екен. Бірақ, кейін келе ол мемлекет заман ағымы мен тағдыр талқысына шыдастық бермеді. Иә, ата-бабаларымыз армандаған сол ұлы мұрат енді тек біздің заманымызда ғана нақты іске асу мүмкіндігіне ие болды. Он жыл бұрын Астанаға Күлтегіннің киелі тасы жеткізілсе, бүгінгі «Мәңгілік ел» кешенінің ашылуы сөз жоқ, сол оқиғаның заңды жалғасы іспеттес еді. Міне, соның бәрінің басы-қасында Елбасының жүруі біздің бабалар тарихының тұңғиығына терең бойлауымыздың тегіннен-тегін емес екенін көрсетеді. Демек, біздің бүгінгі тірлігіміз кешегі мен бүгіннің тағдырлы үйлесімі деп түсінгеніміз жөн. Онсыз болашағымыз бұлдыр болмақ.

	Романның кіріспесі ретіндегі бірінші және соңғы тарауда ғасыр басында жаңа Астананың рухани өмірін қалыптастыруға ат салысқан, өзім күнде қастарында жүрген асыл ағаларымның образын жасауға тырыстым. Олардың тәуелсіз елімізді нығайту жолндағы күш-қайраты, еткен еңбегі, сүбелі ойлары еш ескерусіз қалмақ емес. Сол себепті, олардың өздерін де тарихи шығарманың кейіпкерлеріне айналдырдым. Оларды да аталмыш кезеңдегі еліміздің рухани мәдениет құрылысы үшін жанын аямаған талай жампоз ерлердің жиынтық бейнесі деп қабылдағайсыздар.





	https://t.me/kzkitap





Notes


	[←1]

Тағылымшылық – қытайша «руцзя», конфуцианшылдық.





[←2]

Бұл оқиға 618 жылы болған. Сол жылы Суй патшалығы аударылды.





[←3]

630 жыл.





[←4]

Лауға – жалға.





[←5]

Жаңаша 637 жыл.





[←6]

648 жыл.





[←7]

Қырғыз Алатауының теріскейі.





[←8]

Қабыны ел-жұрты осылай атаған. Бас қаған деген мағынада – автор.





[←9]

651 жыл.





[←10]

652 жыл. Бұл жер қазіргі Тоқсын мен Қарашәрінің шекарасы. Қазақстанның оңтүстік-шығыс бағытында.





[←11]

655 жыл. Тәңір таудың Үрімші тұсындағы қиыр күнгейі.





[←12]

Өнен – Таң империясы тарапынан Оңтүстік Моңғолияда құрылған басқақтық.





[←13]

630 жыл.





[←14]

639 жыл.





[←15]

649 жыл.





[←16]

634 жыл.





[←17]

620 жыл.





[←18]

651–659 жылдар.





[←19]

657 жылы.





[←20]

Нара – Жапонияның ежелгі аты.





[←21]

663 жыл.





[←22]

660 жыл.





[←23]

Қытайша «Мин» (明) иероглифі «Күн» (日) мен «Ай» (月) деген екі таңбадан құралып, «жарқырау, нұрландыру» деген ұғымды берсе, ал «коң» иероглифі (空) «аспан» дегенді білдіретін. Бұл екі иероглиф бірінің үстіне бірі жазылғанда «Чжао» иероглифін (曌) құрап, Күн мен Ай Аспанда жарқырап тұр деген мағнаны білдіретін. У Цзытянь жақсы көріп қабылдаған «чжао» иероглифі Қытайда содан бастап қолданысқа енген деседі.





[←24]

612 жыл.





[←25]

Үнді елі





[←26]

Хуася – Чжунго, Көне Қытай.





[←27]

Ци – ежелгі Қытайдың ұзындық өлшемі. Сегіз ци шамамен екі жарым метрге тура келеді.





[←28]

668 жыл.





[←29]

669 жыл.





[←30]

670 жыл.





[←31]

669 жыл.





[←32]

Қапыт Тегін кейін Таң патшасы тарапынан Ли Сымау деп аталған адам. Ол кезінде Ілік (Ел) қағанның оң қолы, бас бұйрығы болған.





[←33]

663 жыл.





[←34]

670 жылы.





[←35]

Жаңаша 679 жыл.





[←36]

679 жыл.





[←37]

Біздің заманымыздан бұрынғы XXI ғ., біздің заманымыздан бұрынғы XVI ғ. дейін өмір сүрген патшалық. Түріктер құрған – авт.





[←38]

Молуэ – Қытайдың ежелден келе жатқан басқа елдерді қалай жаулап алу стратегиясы.





[←39]

Ашына Инан – Ашына Бөнемнің басқа аты.





[←40]

681 жылы.





[←41]

663 жыл. Ли әулеті – Таң мемлекетін құрған әскери ақсүйектер жүйесі. Бұл арада Ли әулетін құтқару арқылы Таң мемлекетін сақтап қалам деген ой айтылып отыр.





[←42]

682 жыл.





[←43]

Жетібаш – Жетісу





[←44]

Айқара – Амур өзені





[←45]

Жаңаша жыл қайырудың 682 жыл.





[←46]

Жаңаша 683 жыл.





[←47]

684 жыл.





[←48]

Жаңаша жыл қайырудың 685 жылы.





[←49]

Бөклі шөлі Гоби шөлінің түрікше аталуы. Түріктер мен табғаштар оны сипаттап Ұлы шөл немесе Маңғар шөл деп те атаған.





[←50]

690 жылы.





[←51]

Жаңаша 690 жыл.





[←52]

Жаңаша 698 жыл.





[←53]

Манроманцан – Тибет зампосы (патшасы), Сронцангамбоның ұлы – авт.





[←54]

Гар отбасы – Тибетте әскери, әкімшілік билікті ұстаушы ақсүйектер. Олар діни, рухани көсем, елбасы болып табылатын зампо (патша) әулетімен үнемі қайшылықта болып келді – авт.





[←55]

663 жыл. Кымуй – алтын тау, қазіргі Алтай.





[←56]

Құлсары – Ыстықкөлдің солтүстігі. Іле Алатауының теріскейінен Балқашқа дейінгі жер.





[←57]

Шад –Тәңіркен шад – қытай тарихындағы Түсе бек.





[←58]

Жер лопы – жер кепе, жерден қазылып, төбесі жабылған лашық.





[←59]

Жаңаша жыл қайырудың 702-жылы.





[←60]

Жаңаша 699 жыл.





[←61]

Аньси – Табғаштардың Тәңіртаудың оңтүстігі мен солтүстігіне қойған атауы.





[←62]

Ашына Ғанның әкесі Ашына Оңғар, оның әкесі Ашына Құшыра, оның әкесі Ашына Мерке, оның әкесі – Ашына Мише.





[←63]

Қытай елі бұрынғы заманнан өздерін кіндік қағанат (Чжунго) деп атап келген. Ол өз кезінде «әлемнің, жердің ортасы біз ғана, бізден басқа ел жоқ, болса да бізге бағынышты» деген мағынаны білдірген.





[←64]

Жаңаша 705 жыл.





[←65]

Ашына Ған-Ашына Бүтіннен тараған Құшыра Оңғардың ұлы. Ұзақ уақыт Табғаш ордасында тұрған.





[←66]

Үш әулет – Таң патшалығының бұдан бұрын өмірден өткен үш патшасы.





[←67]

Жаңаша жыл қайырудың 707 жыл.





[←68]

663 жыл. Коули – Ұлы қамалдың іші деген сөз – авт.





[←69]

Жаңаша 708 жыл.





[←70]

Күстантия – Византия – авт.





[←71]

Қытайша – биецзя. У Цзытянь оны әдейі астанадан шеттету үшін жіберген.





[←72]

Сы Чжун − бала патша Ли Чжунмаоның еркелеткен аты еді.





[←73]

Жаңаша 712жыл.





[←74]

Бүркітчін суы қазіргі Алтайдағы Буыршын өзені.





[←75]

Жаңаша 731 жыл.





[←76]

Жаңаша 732 жыл 20 тамыз.





[←77]

Жаңаша 732 жылы.





[←78]

Жаңаша 734 жылы 18 қаңтар.





[←79]

Ли Ху― тан мемлекетін құрушы Ли Юанның ұлы атасы.





[←80]

Бұл кезде Баға -Тәңіркен шад қайтыс болған еді – авт.





[←81]

Жаңаша 738 жыл.





[←82]

Жаңаша 751 жыл.





