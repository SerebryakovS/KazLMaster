	Таласбек Әсемқұлов

	Талтүс





І тарау


	Бақытты балалық шақ деген сөздің мағынасын ешқашан байыптаған емес. Тіпті, балалық шақ болып па еді, есіне түсіре алмайды. Әйтеуір бастан өткен бір тағдыр бар. Тәттісінен ащысы көп, қуанышынан өкініші, қамрығы көп.

	Бір ғана шын бақытты күн болыпты. Бүкіл дүние алаңсыз тіршілік жырына ұйыған жаз екен дейді. Екеуі қол ұстасып алыс көкжиекті бетке алып келе жатады. Жолда қаншама иісі аңқыған өзен-көл, ойран көгалдар, гүлі бұлықсыған қаншама жазира жатыр. Ешқайда бұрылмайды. Тек алға қарай жүре береді, жүре береді...

	Білегінен нық ұстап жетелеп келе жатқан бұл адамның кім екенін білмейді... Әйтеуір жақсы, мейірімді адам. Осылайша қанша күн жүргендерін де аңдай алмайды. Ұзаққа созылған бір күн сияқты... Сол адам бір күні жоқ болды. Оның қайда кеткенін, тіпті осы – өңінде көргені ме, әлде түсіне кіргені ме, оны да білмейді. Тіпті түсінде көрсе, несі айып? Ең бастысы – көрді емес пе. Жүректе ешқашан арылмайтын тәтті мұң қалды, көңілде ешқашан өшпейтін аяулы бейне қалды.

	Ойлап отырса, анасынан ес білгеннен кейін-ақ жеріп болыпты. Мейірімге гүлдей ашылатын сәби жүрек тіршіліктің алғашқы күндері-ақ көңілді аяусыз тапаған қатыгездіктен біржола жабылды. Жеккөрмейтін, қорқатын. Ешқашан жылып көрмеген жүзінен, сананы жадылап тастайтын қорғасындай ауыр көз қарасынан.

	Бірақ қанша таяқ жеп теперіш көрсе де атасына айту ойына да келмейтін. Бар тапқан амалы, үйде жалғыз қалмауға тырысатын. Жазда күні бойы өзен басында, балалармен бірге ойнайды, шомылады. Бірақ қанша сейілсе де көңіл түкпірінде кешке болатын ауыр жазаны еш ұмытпайды... Бақса, балалық өмірі үйден гөрі далада көбірек өтіпті. Бір оқиға ерекше есінде қалды. Күздің күні еді. Сабақтан кейін басқа балалар сияқты үйге қайтпай әдетінше далаға тартты. Күн суық, жауын себелеп тұр. Ауыл сыртыңдағы маяның ығына тығылып алып қиялдап жатқан. Қалай ұйықтап кеткенін өзі де байқамай қалыпты. Біреудің жұлқығанынан оянды. Атасы екен.

	– Жарығым-ау, бұнда неғып жатырсың? – деген бұның бетін сипалап, көзіне үңіле қарап. – Тоңып қалыпсың ғой. Үсті-басың шылқып тұр. Не болды? Апаң бірдеңе деді ме?

	Әжігерей көз жасын тыя алмай қалды.

	– Кетейікші, – деген атасының жеңінен тартып. Өксігін тоқтата алмай ықылық ата жылады.

	– Қайда? – деді қайран қалған атасы...

	– Басқа жаққа, – деді бұл, – Апамнан кетейікші. Бірге қашайық.

	Атасы меңірейіп қалды. Әжігерей тоқтай алмай бірді айтып бірге кетіп, көз жасын жұтып тұрып осы қысқа ғұмырындағы бар көрген қорлығын айтып шыққан. Екеуі бір сәт үнсіз қалды.

	– Қашпасаң, онда өзім қашам, – деді өксігі әлі басылмаған Әжігерей алақанымен көзін сүртіп. – Таңсықтағы Қалима әпкемнің үйіне қашам.

	– Жарығым-ау, қайда қашасың? – деді атасы Әжігерейді бауырына басып. – Мен... білгем жоқ қой. Білгем жоқ. Жүр. – Жетелеген күйі аттың жанына әкелген, – Мін атқа.

	Ертоқымға қонжита отырғызып, маяның қуысында жатқан кітап-дәптер салынған боқшаны қолына ұстатты, аттың белін қайыстыра өзі де мінді. Себелеп тұрған сірке жауын нөсерге айналған. Атасы үсті-үстіне тебініп онсыз да жүрдек сары айғырды асықтырып келеді. Қақпа ашық екен. Тентек шал арындаған күйі есік алдына келіп бір-ақ тізгін тартқан. Аттан жас жігітше қарғып түсіп, қамшысын екі бүктеп ұстаған күйі үйге кіріп кетті. Бір сұмдықтың боларын сезген Әжігерей аттан түсіп, қораның бұрышына тығылды.

	Іле айқай шыққан. Өмірінде ең қорқатын нәрсесі үлкендердің арасындағы ұрыс-керіс болатын. Жүрегі аузына тығылып үрейден іші бүрілді. Жанжалдың үдегені, ыдыс-аяқтың сынғаны естіліп жатыр. Келесі сәттегі көріністен шошынып айқайлап жіберген. Екі адам ұмар-жұмар айқасқан күйі далаға шықты. Атасының әлпеті жан шошырлық. Тілін тартпай шаңқылдаған кемпірді ауланың ортасындағы шалшыққа омақастыра құлатқан, саптама етік киген бөренедей аяғымен іштен бір теуіп бүк түсірген. Содан соң көзі алайып осқырып тұрған айғырды ауыздығынан ұстап жұлқып қалды. Иесінің мінезін білетін айғыр тынши қалған. Сабыт шылбырды кемпірінің мойнына салып тұзақты қылқындыра тартты. Содан кейін атқа мінген. Ар жағы... ар жағы көрген түс сияқты. Шыңғырып қашқанын біледі. Көшеде кездейсоқ өтіп бара жатқан екі атты адамның кәріне мініп айқайлай шауып бара жатқан атасының артынан тасырлатып қуғанын, біреуінің аты сазға тайып жығылғанын, екіншісінің жүйрік сары айғырды әзер қуып жеткенін, шылбырға жармасып тоқтатқанын әлдебір мас күйде көріп тұрғанын біледі.

	Найзағай осқылаған тас қараңғыда, селдеткен жауынның астында тұрып ағайын-туған араша сұраған. Біреулер біраз жер сүйретіліп киімі жыртылған, үсті-басы қан, есеңгіреп қалған кемпірді сүйемелдеп ұстап тұр.

	– Не болды сонша, Саба? – деді жиналғандардың бірі.

	– Не болушы еді, – деді атасы қалш-қалш етіп. – Періштедей баламды қор қылды, сүйегін жасытты. Итаяқтан сарысу ішкізіп отыр. О заманда бұ заман, ер баланы осылай қорлағанды қайдан көрдіңдер?

	– Асайын деген екенсің сен, – деді апасының тумаларының бірі. – Кісі өлтіремісің! Тағы да итжеккенді аңсап жүр екенсің.

	– Ей, мыңғыт! – деді Сабыт қамшысын білеп, – Бүкіл қырғыз атқа қонып шауып алыңдар мені. Қолдарыңнан келсе.

	– Ал сен, – деген одан кейін кемпіріне бұрылып. – Бұл үйдің табалдырығын енді аттамайсың. Алды-артыңа бір уыс топырақ. Бар.

	Қамшымен қақ бастан бір-ақ тартқан. Апасының ақ жаулығы ысырылып, бетін қан жауып кетті. Жұрт жабылып жүріп шалдың қамшысын тартып алды.

	* * *

	Ертеңіне тумаларының үйіне түнеп шыққан Күлбағила өзінің ауылы Көксалаға кетіп қалды.

	Қиын күндер басталды. Атасы қолынан ештеңе келмейтін салақ болып шықты. Мосыға қойған шайы екі сағат дегенде әзер қайнайды. Аспаздық өнері – ет аса алады. Бары сол. Ақырындап бүкіл шаруашылық Әжігерейдің қолына көшті. Алғашқы күндері көрші-қолаң, туыс-туған қонаққа шақырып, әйелдің жоқтығын білдіртпеген болды. Қашанғы шақыра берсін, күндердің күнінде атасы екеуі оңаша қалды.

	Бірде түске қарай ішілген таңғы шайдың үстінде атасы:

	– Осы сен екеуміздікі не әуре? – деген, Әжігерейдің бетіне бажайлай қарап. – Ұмытпасам, осы қораның бір жерінде ескі самауыр бар. Анау... қатынның жасауына келген. Байдың мүлкі деп көрсетуге қорқып жасырып тастаған. Біреу ұрлап кетпесе, жатқан шығар.

	Шайдан кейін атасы қораны ақтарып жүріп шынында да үлкен жез самауырды тауып алып келді. Ішіне бір шелек су сыяды екен. Әжігерей самауырдың бүйіріндегі мөрлерді оқып шықты.

	– Тула, – деді атасына қарап.

	– Ол не, тула деген?

	– Жоқ, бұл орыстың Тула деген қаласы. Сол жерде самауыр жасайтын завод болған екен. Міне, 1894 жылы жасалған дейді. – Әжігерей самауырдың бүйіріндегі жазуды түртіп қалды.

	– Е, мейлі, солай-ақ болсын, – Атасы самауырдың оттығына шырпы тұтатып салды, – Енді көзіміз ашылды. Бұл самауыр жарықтық, күттірмейді ғой. Ілезде қайнайды.

	Үстел үстіндегі күйе-күйе шәугімді ары-бері айналдырып қарап, Әжігерейдің қолына нық ұстатқан, – Мына таскөт итаяқты күресінге лақтыр.

	– Жоқ, лақтырмаймыз, – деді Әжігерей көңілденіп, –Бұның да бір керегі болады.

	Тіршілік бәріне де үйретеді екен. Екеуі түрлі тамақ даярлауды да, кір жууды да, бәрін үйренді. Кешке бұл сабақтан, атасы жұмыстан келеді. Ас-су ішіп ес жиғаннан кейін екеуі домбыраға отырады. Атасы қолы жүре келе ұмытылып қалған ескі сарындарды еске түсірді, шертіп жүрген күйлерін қайта жаңғыртты. Бақытты күндер еді бұл. Жорғадай тербелген сыршыл, айтқыш күйлер, озған заманның ертегідей хикаялары бұл дүниенің бар қайғы-қасыретін ұмыттырып, бала қиялды бұрын мүлдем көрмеген жерұйық мекенге, бақыттың ордасына жетелеп әкететін. Жатқаннан кейін де алған әсерлерін түннің бір уағына дейін әңгіме етер еді екеуі.

	Қарашаның аяғы. Күн жексенбі болатын. Атасы екеуі ауылдан екі шақырымдай жердегі қой қорадан ойып кептіріп кеткен қиды алып келеміз деп аттанды. Аспан алабұлт. Әжігерей жол бойы арбадан қайта-қайта секіріп түсіп қышаның жидегін терді. Тіл үйіретін тәтті қызыл түйірдің бірнешеуін атасына да берді. Күн түстен ауғанда арбаның қанатын жайып қиды сықастыра қалап асықпай ауылға қарай бет алған. Екеуі арбаға отырмай жаяу келе жатыр.

	– Биыл қыс жылы, жайлы болады, – деді атасы, – Боқырауда қырбақ қана қар жауды, күн жылы болды.

	– Ата, биыл соғымға не соямыз? – деді Әжігерей.

	– Қара тайға тиіспейік, – деді атасы, - Тұрқына қарағаңда нағыз мама бие болатын мал. Анау қызыл өгізшені сояйық.

	– Одан да қой сояйық, – деді Әжігерей, – Екеумізге екі қой жетеді. Өгізшені өгіз қылайық, кейін арбаға жегеміз.

	Атасы күлді. Осындай қысыр әңгімемен ауыл шетіне ілінген.

	– Ата, ананы қара, – деді Әжігерей қолын созып, – Біздің үйдің мұржасынан түтін шығып тұр.

	– Ойпырай! Бұл не болды? Сен есікті жаппап па едің?

	– Жапқам. Міне, кілт қалтамда.

	– Әлде, Қалима жарығым келіп қалды ма екен. Әкесін сағынғанда осылай қарай тартып кетуші еді ғой. Қазір көреміз, – Атасы делбені қаттырақ қақты. Арба сықырлап келіп қақпаға тіреле тоқтағанда аулада қой сойып жатқан жігіт бұларға қарай ыржалақтай жүгірген.

	– Сабыт ата, амансыз ба? – Айғыз-айғыз қан қатқан қолын қақпадан асыра ұсынған.

	– Тәйт, ары, – деді атасы, – Кімсіңдер? Аш қақпаны! Иесіз үйге неге кіресіңдер?

	– Ойпырай, жездеке-ай, – деді кейіп қалған жігіт, – Танымасаңыз айтайын, Көксаладағы Жұмағұлдың баласымын. Үйіңіз иесіз деп кім айтты. Сабаңның үйі деп түстік қой.

	Атасы жауап бермеген күйі үйге кірді. Әжігерей ілесе жүрген. Шағын бөлме толған адам. Төрде қос жастықты шынтақтап көкшулан сақалы кеудесін жапқан қария жатыр. Бұларды көріп орнынан қинала қозғалды. Жанында отырған жігіттер қарияны оңдап малдас құра отырғызып, жан-жағын көрпемен, жастықпен қымтап тастады.

	– Аманбысың, Сабыт, – деді қария, – Күйлі-қуаттысың ба?

	– Бақуатсыз ба, баба, – деді атасы біртүрлі ыңғайсызданып, – Келіп қалыпсыздар.

	– Кел, төрлет, қарағым. Асылдың сынығы. Жаныма отыр, – Қария иек қаққан. Жұрт ысырылып қарияның жанынан орын ашты. Атасы төрге отырғаннан кейін Әжігерейді жанына шақырып алып қарияға сәлем бергізген.

	– Өркенің өссін, балам, – деді қария риза болып. – Мен сияқты ақ сақалды, сары тісті шал бол, – Содан кейін төр үй жаққа мойнын бұрып дауыстай сөйлеген, – Күлбағила, а, Күлбағила. Кел мұнда, қарағым. Қызмет қыл, шай құй.

	Әжігерей екі ай көрмеген апасын танымай қалды. Үстінде сусылдаған көк жібек көйлек, әдемі алқоңыр қамзол. Басына ақ шарқат орапты. Сұйықтау бұрымына шашқап киіпті. Жорғалай басып, ешқашан қызарып көрмеген шабдар жүзіне күлкі үйіріліп дастарханның шетіне ізетпен отырды, шалына ернінің ұшымен ғана сәлем берді, – Амансың ба, Сабам.

	Сабыт кемпірінің жаңа түскен келіндей сызылған мына түрін жақтырмай төмен қараған. Жұрт ештеңе байқамағансыды...

	Шай ішіліп бола бергенде атасы орнынан тұрды. – Қой, қиды түсіріп тастайық.

	– Балалар түсіре салады ғой, – деді қария.

	– Түсіретін жерді көрсетейін, – деді атасы шығып бара жатып. Әжігерей де орнынан тұрды.

	– Сен шайыңды іше берсеңші, жарығым, – деді апасы.

	Әжігерей бұрын мүлдем естімеген мейірім сөзден сәл аңырып тұрып қалды. Апасы дастарханда үйіліп жатқан мейіз, қант-кәмпитті бұған қарай ысырған.

	– Жеп тойып ал.

	Әжігерейдің бойын қуаныш кернеді. Арқасына қанат біткендей. Қуанғанда оңаша кетіп қалатын әдеті бар-тын. Сол әдетіне басып, – Атама көмектесем, – деді жүгіріп шығып бара жатып. Апасының бір нәрсе дегені, қарияның мейірлене күлгені естілді.

	Қайсысы екені есінде жоқ, әйтеуір атасы шерткен көп күйлердің бірін көңілдене ыңылдап, қуанышы қойнына сыймай ауланы ары-бері аралады. Қораның бұрышын айналып атасы шықты. Манағы қасапшы жігіт етті мүшелеп, ошақтың үстіндегі үлкен қазанға тоғытып, енді шағын үстелге қуырдақ турауға отырыпты. Атасы жетіп келіп ысылдай сөйлеген.

	– Немене, әпкелеріңді қайтадан ұзатып алып келгенсіңдер ме?

	Жігіт ыржалаңдай күліп, пышақ ұстаған оң қолымен үй жақты меңзеді,

	– Менен несін сұрайсыз, жездеке-ау? Бәрін анау үлкен кісі біледі. Сол кісімен сөйлесіңіз.

	– Мына қамшымен бір тартып басыңды қақ айырайын ба, осы, – деді атасы қамшысын ыңғайлап.

	– Міне, басым, – деді жігіт. – Өлтірсең де, не істесең де өзің білесің, жездеке.

	Атасы ызалана шырт түкірді.

	– Әжікен!

	– О не, ата?

	– Сен анау Шерім атаңның үйіне бар, кешке келерсің. – Басынан сипаған, – Бара ғой, құлыным. Үлкендердің әңгімесін естімей-ақ қой.

	Түннің бір уағында қайтты. Бағанағы қаптаған көп қонақтың бірі жоқ. Апасы үй ішін жинап болып қалыпты. Әжігерейдің алдына орта табақ ет қойды.

	– Жей ғой.

	Әжігерей атасына қарады. Түнеріп отырған шал құптағандай бас изеді.

	– Же, же, тойып ал.

	Есі кете ойнап әбден шаршап келген Әжігерей табақтан екі асағаннан кейін-ақ қылжиып ұйқыға кеткен. Таң атып келе жатқанда күбірі дүбірдей атасының даусынан оянды.

	– Тапқан амалдарын қара. Жүзге келген Айтқұлды алып келіпті. Әкемнің көзін көрген. Әйтпесе қайтарып жіберер едім. Бабаларыңның сөзін аттап кете алмадым.

	Аз-кем үнсіздік орнады.

	– Кеш мені, Сабам, – деді апасы.

	– Өміріңде пұшпағың қанамаған. Балаға содан кейін мейірімсізсің. Сол баладан басқа не қызығымыз бар, өзің ойлашы, – деді атасы қайтадан көтеріле бастап.

	– Кеш мені, – деді апасы, – Кеш. Енді не айтсаң да көндім. Тек қума мені.

	Әжігерейдің жүрегі ауырды. Енді апасын аяп кеткен. Атасы намазын оқып шайын ішіп жұмысқа кеткенше ұйықтағансып жата берді.

	– Әжікен, тұра ғой енді, – деді апасы, – Шайыңды іш. Сабағыңды дайында.

	Әжігерей асықпай беті-қолын жуып түннен қалған мол дастарханға отырды.

	– Міне, өзің құйып іш, – деді апасы қара шәугімді үстел үстіне қойып, – Міне, сүтің, шайың. Екі қолыңды бос қойдым. Мен биені ағытып келейін.

	Сыртқа бет алды. Әжігерей хош иісті қою күрең шайды рахаттана ішіп, табақтағы еттен қарбыта жеді. Терезеден төгілген күннің нұрына қарап, болашақтағы тату-тәтті, бақытты өмірді ойлап қиялдады. Кенет бөлмеде өзінің жалғыз емес екенін сезді. Ақырын артына бұрылып қараған. Апасы екен. Тісі ақсиып кеткен. Қарғыс айтып тұрған сияқты. Көзіне көзі түскенде, көзінен ғана емес, бүкіл әлпетінен төгілген өштік пен жиренішті көргенде бойын билеген қуаныш ілезде жоқ болды. Жүрегі үзіліп түскендей, ішін баяғы өзіне таныс үрей бүріп ала жөнелді. Кесені қолына алып көзден аққан жас пен ащы шайды араластырып жұта берді, жұта берді.

	* * *

	Үйге қонақ келгенін жақсы көретін. Сол жылы қыста екі үлкен қуаныш болды. Ең әуелі Алматыда тұратын Базаралы ағасы келді. Бойы еңгезердей, басы қасқая бастаған, қарагер, өңді адам Әжігерейді құшақтап бетінен сүйді. Содан соң кішкентай кезіндегідей аспанға лақтырып көрген. Сәл шегініңкіреп, байыптай қарап, – Үлкен жігіт болыпты, – деді сүйсініп.

	Үстел үстіне Алматының дәмі қаптап кетті.

	– Кәне, Әжке, алып отырыңыз, – деді Базаралы тәтті-дәмдіні Әжігерейге қарай жылжытып, – Сабағың қалай?

	– Жақсы оқиды, – деді атасы мақтанып, – Тек мектептің балаларымен төбелесіп қала береді.

	Базаралы елең ете қалды.

	– Неге?

	– Өздері ғой, – деді Әжігерей, – Шоқыншық деп мазақтайды. Қазақ класының балалары.

	Базаралы күлді.

	– Ой, иттер-ай, ә. Оқудың қадірін білмейтін адамдар ғой олар. Орысша оқысаң жаман болмайсың. Міне, біз орысша оқыдық қой.

	Ертеңіне Базаралы бұны жанына ертіп алып ауылдың үлкендеріне сәлем беріп шыққан. Кешке қарай қайтқанда үй ішінде бір өзгеріс бары байқалды. Атасы мен Күлбағила бір-біріне қарап жұмбақ жымиып отыр.

	– Не болып қалды? – деді Базаралы күліп.

	– Білмеймін, – деді атасы сол жымиған қалпы.

	Осы кезде төргі үйдің есігіндегі перде сәл қозғалған.

	– Базыкен!

	Есікте Қалима әпкесі тұр екен. Базаралы екеуі құшақтаса кетті. Қалима ағыл-тегіл жылады.

	– Ойпырай, ойпырай, – деді атасы күліп, – Ағаңды әбден сағынып қалған екенсің.

	– Келе ғой, Әжікен, – деді Қалима Әжігерейге жылы ұшырай қарап. – Өсіп кетіпсіз ғой, өзіңіз.

	Жұрттың мауқы басылып дастарханға отырды.

	– Базыкен, үй ішің аман ба? – деді Қалима, – Жеңгемнің халі қалай? Ауылға ат ізін салмай кеттіңдер ғой?

	– Е, не дерің бар, – Базаралы сәл қабақ шытты, – Болып жатыр ғой неше түрлі. Өздерің Алматыға келмей кеттіңдер. Баймұқанның халі қалай?

	– Шүкір.

	– Ой, қарақтарым-ай, – деді Сабыт сақалының нұры төгіле қуанып, – Көңілімді бір өсірдіңдер ғой. Көптен бері сендерді ғана ойлап жүр едім. Тіпті Әжікенді ертіп алып Таңсыққа, одан ары Алматыға барып келсем бе деп те ойладым.

	Мәз-мереке шай үстіне Шерім ақсақал келген. Екі қария домбыраны кезек шалып, жұрттың көңілін көтеріп ертегідей кешті одан ары қыздырған.

	– Үлкендерге сәлем беріп шықсаң, енді біздікіне де бас сұғарсың, – деді Шерім Базаралыға қаратып.

	– Кіріп шығамыз, – деді Базаралы. Қолымен маңдайын сүйеп сәл үнсіз отырып қалған, – Е, дүние-ай. Қариялар да сиреп қалыпты. Бағана Мауқи ақсақалдың үйіне кіріп шықтық. Әбден шау тартқан екен. Ал баяғыда қандай еді.

	- Енді, не дерің бар, – Шерім мұртын сылап Базаралының жүзіне сынай қараған, – Заман өтті. Жас – қартаймақ, кәрі – өлмек деген. Сенің өзің қарасақал болып қалдың емес пе.

	Әжігерей қуанышы қойнына сыймай анда-санда далаға жүгіріп шығады. Қыстың тымық аспанын рахаттана тамашалап тұрып, қайтадан үйге жүгіріп кіреді. Әдеттегідей ет желініп, бірнеше рет шай ішілді. Түннің бір уағында Шерім үйіне қарай қозғалған. Атасы, Базаралы үшеуі әрнені әңгіме қылып аулада ұзақ тұрды.

	– Ал, қызым, енді сенімен сөйлесейік, – деді Сабыт даладан келген соң, – Ақ қар, көк мұзда бұл келісіңнің мәнісі неде? Әйтеуір, жайшылық па?

	– Жайшылық. – Қалима көзін төмен салып дастарханның шетін сипады, – Әке, мен сізбен ақылдасайын деп келдім. Осы жаққа қарай қоныс аударсақ дейміз. Таңсықты жерсіне алмай жүрміз. Ағайынға жақын болған дұрыс қой.

	Сабыт қуанып кетті.

	– Қарағым-ау, мен саған баяғыдан не айтып жүрмін. Құдай кешірсін, суын ішіп, отын оттап отырған жерлерің ғой. Бірақ сол сендер тұратын жер ме? Кербаланың шөлі сияқты қаңырап жатқан бірдеңе. Малы қырық шақырымнан жайылады. Теміржолдың бойы демесең, адам тұратын жер емес қой.

	– Келгенде үйдің жайы қалай болады? – деді Қалима.

	– Үйге қам жеме, – деді Сабыт, – Осы алдағы жазда Орынша мұғалім Аякөзге көшейін деп отыр. Соның үйін алып береміз. Жылы, жайлы үй. Қора-қопсысын салып аласыңдар. Көмектесеміз.

	– Жақсы болды, балам, – деді содан соң, – Сендерді ойлап ойым төрт бөлінуші еді. Жас болса келіп қалды. Әрине, ағайын-туған бар ғой. Бірақ екеуіңнің орның бөлек емес пе. Базыкен Алматысынан қозғала алмайды. Енді тымқұрмаса сен жанымда бол.

	Базаралы ағасы үш күннен кейін Алматыға қайтып кетті. Қалима бір апта жатты. Әжігерей екеуі бір-біріне әбден бауыр басып кетті. Әпкесі сабақтарын тексереді. Екі рет дүкенге ертіп барды, жаңадан көйлек-көншек, мектептің керек- жарағын алып берді. Қол ұстасып ауылдағы ағайын-туғанның бәріне қонаққа барып шыққан. Кей-кейде оңаша қалғанда, Әжігерейді басынан сипап күрсінеді.

	– Апаңыз ренжітпей ме? – дейді ақырын ғана.

	Әжігерейдің көз алдына өткен азғантай ғұмыры елестеп өтеді.

	– Жоқ, – дейді бұл да сыбырлап, – Ренжітпейді.

	– Жақсы екен, – дейді Қалима, – Құдайға шүкір.

	Бұның қолын алдына алып, алақанымен аялай сипайды.

	Әжігерейдің жүрегінде, атасының күйін тыңдағандағыдай, әлдебір түсініксіз сағыныш, тәтті мұң оянады.

	Бақытқа толы жеті күн өтті. Қоштасатын кез де келді. Қалима кетерінде Әжігерейді оңаша шақырып алып маңдайынан сүйген.

	– Алдағы жазда келеміз ғой, енді бір ауылда тұратын боламыз, – деді зорлана жымиып.

	Бірнеше күн бейжай болып жүрді. Әйтеуір, алдағы қуанышты күндердің елесі ғана көңілін демдейтін. Бірақ мұндайда уақыт жылжымай қояды ғой. Сағыздай созылып қыс өтті, көктем өтті. Ақыры жаздың ортасынан ауып, тамыз туғанда Таңсықтан хабар келді. Сабыт Құлақасқа мен торы төбел атты таң асырып, ертеңіне ертемен екеуі жолға шыққан.

	Ес білгеннен бері ауылдан он шақырым ұзап көрмеген Әжігерей, іргеде осыншама көрікті жер барын енді ғана көрді. Айғыз өзенінің бойын, шашасы қалың қияқ орман, кең алқапты көмкеріп жатқан қырмен жүрген. Әжігерей кейде шыдай алмай қырдан құйғытып түсіп белден келетін қияқты жарып өтіп тоғайға кіріп кетеді. Аттан түсе сала басы салбырап тұрған, бармақтай-бармақтай бүлдіргенді уысын толтыра теріп аузына салады.

	– Әжігерей, а, Әжігерей, жүре ғой, қарағым, – дейді қырда тосып тұрған атасы, – Кешігіп қаламыз.

	– Қазір, – дейді Әжігерей айқайлап.

	Қалтасына бүлдірген толтырып, тоғайдан шығып, көсіліп жатқан жасыл жазираны тамашалап біраз тұрады. Содан соң атқа міне сала қырға қарай шабады.

	– Далақтай берме, – дейді атасы, алқынып жеткен бұған қарап, – Атың шаршап қалады. Кеш батқанша Таңсыққа жетіп алуымыз керек.

	Әжігерей қалтасынан жартылай езіліп қалған бүлдіргенді алып атасына ұсынады.

	– Мә, ата, же.

	– Тәтті екен, – дейді атасы.

	Осылай көңілді қыдырыспен сар желіп отырып жайлауға көшіп бара жатқан қойшылардың ауылына бір ат шалдырды.

	– Ақсақал, байқаңыз, өзен құсып жатыр, – деді жастау қойшылардың бірі бұларды шығарып салып тұрып, – Төменгі өткелге бармай-ақ қойыңыз. Ажырыққа баратын жолдың тұсында тастақтау өткел бар, білетін шығарсыз. Содан өткен дұрыс болар.

	Атасы солға қарай бұрылып ескі сүрлеуді тауып алды. Аз жүргеннен кейін сарқырап жатқан Аякөздің жағасына да жеткен.

	– Апырай, жарықтық-ай, – деді атасы басын шайқап. Екі жағасына кезек соғылып, тайпала аққан сарыжалқын қуатты ағынға қарап ұзақ тұрған. Құлақасқа құлағын қайшылады.

	– Ал, балам, – деді Сабыт. – Айылыңды мықтап тарт. Қазір өтеміз.

	Аттар үркектей басып өзенге түскен.

	– Шылбырыңды маған бере ғой, құлыным, – деді Сабыт қолын созып, – Үзеңгіні керіп, мықтап отыр. Ағынға қарама, басың айналады. Қарсы жағаға қара.

	Су аттың тізесінен келді. Содан соң тұңғиық ашылғандай, сары жалқын лап қойып тізеге дейін көмген. Әжігерей атасына үрейлене қарады.

	– Қорықпа! – деді Сабыт бұның шылбырынан ұстап, ағынның ығымен қиғаштай тартып бара жатып.

	Аздан соң тайыз басталды. Бауырынан суы сорғалаған Құлақасқа мен Торытөбел шапұр-шұпыр етіп қарсы жағаға шықты.

	– Бұндайды да көру керек, – деді атасы Әжігерейді жұбатқандай өбектей күліп.

	– Зәрем ұшып кетті, – деді Әжігерей, – Ата бұл не сонда, өзен көктемде тасымаушы ма еді?

	Сабыт Құлақасқаны қатты желдіріп келе жатып жан-жағын сүйсіне тамашалаған.

	– Бұны тасыған демейді. Көктемде жер-дүниенің қары мен мұзы еріп, соның бәрі Аякөздің арнасына ақтарылады. Міне, тасыған деген сол. Ол кезде, бұлай өтпек түгілі маңайына бара алмайсың.

	– Ал мынаны не дейді?

	– Бұны құспа дейді. Жоғары жақта, шамасы Аякөздің бастау алатын жерінде ме, я берірек бір жерде ме екен, нөпір жауын жауған ғой. Сол жауынның мол суы мына жерден енді ағып өтіп жатыр ғой.

	Қас қарайғанда орман-тоғай арылып, өзеннің жағасы жалаңаштанып қалды. Алыстан қалың от көрінген. Ердің үстінде маужырап келе жатқан Әжігерей елең етіп бойын жиып алды.

	– Ата, анау не от?

	– Таңсыққа да жетіп қалдық, балам, – деді Сабыт, – Міне, қара. Теп-тегіс тақыр. Бағанадан бері қанша жол жүрдік. Ауылдың қарасы енді көрінді.

	– Ұйықтама, – деді содан кейін, – Аттан құлап қаласың. Қазір жетеміз.

	Түн ортасынан ауғанда ауыл ішіне енген. Ығы-жығы салынған үйлердің арасымен жүріп, есіктері бір-біріне қарсы қараған ұзын екі тамның ортасына келіп тізгін тартты.

	– Ата, Қалима әпкемнің үйі қайсысы? – деді Әжігерей.

	– Әне, заттарын шығарып қойыпты ғой, – деді Сабыт сол жақтағы үйді иегімен меңзеп, – Жарық жоқ. Ұйықтап қалған-ау.

	Аттан түсіп терезені қақты.

	– Кім бар-ау. Қалима қарағым, біз ғой. Аш есігіңді.

	Аздан соң есік ашылып, жарық жағылып, үй іші у-шу болды да қалды. Жұқалтаң қылаң өңді, шашын қырау шала бастаған орта бойлы адам Сабытпен қол алысқан.

	– Ой, әкей, қашан келеді деп тосып отырмыз.

	Содан соң Әжігереймен үлкен адам құсатып сәлемдесті.

	– Амансың ба, Әжікен. Мен Баймұқан ағаңмын ғой. Кәне, кәне, берірек жарыққа келші, түріңді көрейік.

	Қалима екі қолын кеудесіне айқастырып ізетпен сәлем берді.

	– Амансыз ба, әке.

	Төргі үйден кішкентай бала шыққан.

	– Бұл Қынабек деген батыр. Келе ғой, атаңмен, ағаңмен амандас, – деді Баймұқан баланы арқасынан итермелеп. Бала әкесінің бауырына басын тығып үнсіз қалды.

	– Ептеп жатырқайтыны бар, – деді Баймұқан, – Қазір үйреніскеннен кейін әңгімелеседі ғой.

	Жүре киініп тағы бір адам шықты. Бұл бойы ортадан биіктеу, бұйра шашты, екі иығына екі кісі мінгендей жас жігіт еді.

	Сабыт екеуі шұрқыраса амандасқан.

	– Ой, Ырымбек, айналайын, – деді Сабыт, – Есен-саусыңдар ма? Ел-жұрт аман ғой?

	– Құдайға, шүкір, – Ырымбек төрді нұсқады, – Ал, төрлетіңіздер. Кештетіп келіпсіздер...

	– Ештеңеге әуре болма, қарағым, – деді Сабыт Қалимаға қарап, – Жақсылап бір шай берсең болды. Жолшыбай түстеніп жеткенбіз.

	Ырымбек сыртқа шығып, аттардың ерін алып отқа қойды.

	– Қатты жүргенсіздер-ау, – деді қайтып кіріп, – Тоқымдарыңыз шылқып шіріп кетіпті.

	– Одан емес, – деді Әжігерей.

	 – Өзен құсып жатыр екен. Су аттың бауырынан асты,

	– Сабыт аяғын созып төрге ыңғайлана жайғасқан, – Содан әйтеуір өттік қой.

	– Киімдеріңіз су болған шығар, – деді Қалима – Құрғағын әкеп берейін.

	– Әуре болма, қарағым, – деді Сабыт, – Киіміміз баяғыда кеуіп кеткен.

	Аздан соң алдыға шай келді.

	Сабыт кесені қолына алып қабырғаны жағалай көз тастады.

	– Қамыстан салғансыңдар ма?

	– Бұл ауыз үй ғой, – деді Баймұқан, – Бірақ түпкі үй де қамыстан салынған. Сылап үлгермедік.

	– Осы ауыз үйді салуға былтыр ғана рұқсат берді ғой, – деді Қалима, – Ыдыс-аяғымыз боран соққанда деректірдің үйіне дейін домалап баратын.

	Сабыт басын шайқады.

	– Оған не рұқсат керек? Ойпырай, біздің бастықтар да әйтеуір жоқ жерден билік шығарып...

	Әжігерей маужырап отырып қалай ұйықтап кеткенін білмейді. Таңертең оянғанда төсегінің жанында басы дудардай арық қара бала отыр екен.

	– Сен Әжігерейсің бе? – деді бала бұған төніңкіреп.

	– Иә, – деді Әжігерей. Басын көтеріп, төсектің үстіне отырды, – Өзің кімсің?

	– Мен Ырысқалимын, – Бала қолын созды, – Кел, танысайық, дос болайық.

	Әжігерей де қолын ұсынды.

	– Түнде біз келгенде қайда болдың?

	– Ұйықтап жаттым, – деді Ырысқали, – Жүр, қыдырайық. Мен саған ауылды көрсетейін.

	Үй іші жап-жарық. Кішкентай пештің үстінде шай қайнап, қазан асылып жатыр. Екеуі далаға шықты.

	Баймұқан мен Ырымбек қой сойып жатыр екен. Қалима ішек-қарын аршып отыр.

	– Қайда барасыңдар? – деді Қалима.

	– Ауылды аралайық деп...

	– Алысқа ұзамаңдар. Мәшине бүгін келсе бүгін көшіп кетеміз.

	Ауыл ұнамады. Көше тізеден шаң. Жердің табаны, аңызақ желге шыдамай шыт-шыт жарылып кеткен. Кейбір үйлер терезесіне дейін жерге батып тұр. Тұтастай бір жағына жантайып жатқан ұзын қораның жанынан өткен.

	– Бұл не? – деді Әжігерей.

	– Бұл склад қой. Бұрын қойма болған. Қазір ештеңе де емес, – Ырысқали қисық есікті сықырлата ашып ішке қарай аяқ басты, – Бір жағына құлап қалғаннан кейін тастап кеткен ғой. Балалар тығылмақ ойнайды.

	Бұлар кіргенде екі бала шаң-шаң еденге газет төсеп қойып қарбыз жеп отыр екен. Біреуі басына қоңыр барқыт тақия, үстіне қысқа жең сары көйлек киген, мысық сияқты бажбиған бала. Екіншісі, қоңыр кекілі көзіне түскен, қара барқыт “вельветка” күрте киген орыс баласы. Тақия кигені орнынан тұрып, аузы-басын сүртіп, бұлардың жанына келді.

	– Атаңның басын іздеп келдің бе мұнда? – деді Ырысқалиға қарап. Даусында зіл бар. Ырысқали көзін тайдырды.

	– Немене, келгізбейсің бе?

	– Мен саған не айттым әнеукүні? Бұл жерге енді келмеңдер дедім ғой. Айтқанды түсінбейсің бе? Құдайыңды ұмытайын деген екенсің. Көрсетейін саған.

	Өктем бала Ырысқалиды жағадан алды.

	– Келгенде... мынау қонаққа келген бауырымды қыдыртып – деді Ырысқали беті сәл бозарып.

	Ұрыс-төбелеске жоқ қорқақтау екені көрініп тұр. Амалсыз араласуға тура келді.

	– Бұл сенің үйің бе? – деген Әжігерей, тақиялы баланың білегінен түртіп.

	Бала, мынау дауыс қайдан шықты дегендей, төбеге қарады.

	– Біреу бірдеңе деді ме, а? – деді Ырысқалиға қарап, жағасынан қол айырмаған күйі, – Әлде, жаңылыс естіп тұрмын ба?

	Көше төбелестерінде шыңдалған, талай бопсаны естіп құлағы әбден үйренген Әжігерей сөз таластырып әуре де болған жоқ. Сәл шегінді де, беліндегі әскер белдікті лып еткізіп шешіп алып, жіті қимылмен білегіне орады. Тұрған жұрт есін жиғанша қоңыр тақияның шошақ төбесін межелеп тартып жіберген. Бала баж етіп басын ұстаған күйі бұған бұрылды. Сол сәтте кіндіктен төмен тұстан брезент туфлидің бұзау тұмсығымен келістіріп тұрып тепті. Тақиясы домалап түскен бала екі бүктетілді. Белдіктің айылбасымен құлақтың тұсынан тағы бір тартып өткен. Шаруа осымен тынды. Орыс бала орнынан атып тұрып, омсырайып жатқан терезеден далаға бір-ақ қарғыды.

	– Күш – менікі, боқ – сенікі, – деді Әжігерей жерде жатқан баланың басынан аттап өтіп. – Жүр кеттік, Ырысқали.

	– Тезірек үйге жетуіміз керек, – деді Ырысқали алақ-жұлақ етіп.

	– Асықпа, анау орыс, достарын тауып, оларды ертіп келгенше біз Таңсықтан көшіп те кететін шығармыз, – Әжігерей ыстыққа бөгіп маужырап жатқан көшені көзімен шолып өтті, – Ауылың маған ұнамады. Мына баланың аты кім?

	– Алдаберген деген бала, – Ырысқали артта қалған қораға үрейлене қарады, – Құтыршақ. Елдің бәріне ұрынады. Балалардың барлығы қорқады.

	– Қатырдың, – деген содан кейін күліп, – Жақсы төбелеседі екенсің. Қайдан үйрендің?

	– Ауылдың балаларымен төбелескенде үйренесің.

	Ырысқали күлді.

	– Жылдам екенсің. Аузын жиғанша домалатып түсірдің.

	– Енді, қалай қашсаң да бәрібір төбелесу керек. Сондықтан, ақыр төбелеседі екенсің, езгілесіп тұру не керек. Жалынып-жалпайғанға тоқтаған, сөзге көнген баланы көргем жоқ әлі. Барлығы осындай. Біздің ауылға барғанда көресің әлі.

	– Немене, ауылдарың бұзық па?

	– Жоқ, кәдімгі ауыл, бұзығы да, жуасы да бар. Мектепке дейін дос болып жүрген балалар, бірінші класқа барғанда мазақтап шыға келді. Шоқыншық дейді.

	– Неге?

	– Орыс класында оқығаным үшін. Көшеде екі-ақ бала орыс мектебіне барамыз. Көршінің Ақайша деген қызы екеуміз. Екеумізді мазақтайды. Мені жабылып сабайды. Мен оларды бір-бірлеп ұстап алып сабаймын.

	– Атаң қой демей ме?

	– Дейді ғой. Бір рет жабылып тепкілеп жатқанда егінге су жіберіп қайтып келе жатыр екен, көре сала тұра қуды. Аттың бауырына алып зәресін ұшырған.

	– Ал әке-шешелері не деді?

	– Ештеңе деген жоқ.

	- Яғни, атаң ауылдың атаманы ғой, – деді Ырысқали риза болып.

	– Атаман ба, жоқ па, білмеймін, бірақ ауылдың адамдары атамның айтқанын тыңдайды.

	Екеуі шаңы тізеден келетін көшелермен жүріп ауылды ілезде айналып шықты.

	– Сендердің ауылдарыңда мынандай клуб бар ма? – деді ЬІрысқали салынып жатқан құрылысты көрсетіп.

	Әжігерей күлді.

	– Ол енді сенің де ауылың ғой.

	– Әлі көшіп барған жоқпыз ғой, – деді Ырысқали.

	– Бармасаң – барасың. Әрине мұндай клуб жоқ. Кішіректеу бір үй бар. Кино келгенде сонда көрсетеді. Бірақ біздің ауылымыз өзеннің жағасында. Жері көк майса, – деді Әжігерей мақтанып.

	Түс ауа жүкті сықастыра тиеген төрт машина жолға шықты. Қалған-құтқан малды Баймұқан айдап келетін болды. Баймұқан атасының Құлақасқасын, Ырысқали Торытөбелді мінді.

	– Байқа, көп шапқылама, аяғына қан түседі, – деді Әжігерей.

	– Атқа бүгін мініп жүрген жоқпыз ғой, – деді Ырысқали. Шопырлар бұлар келген жолмен емес, төменірек жатқан басқа бір жолмен жүрді. Міне, қызық! Бұлар келгенде өзен басылып, арнасының екі шеті таяқ тастамдай-ақ болып қалыпты. Әжігерей атасына қарады.

	– Ағып болған ғой, – деді Сабыт.

	Бұл өткелдің табаны қиыршық тас екен. Машиналар күшеніп, баяу қалқып бірінен кейін бірі өтіп болғанша недәуір уақыт өтті. Содан соң қырдың қызылкеріш жолына түсіп, Сағаның көк тауларына қарай жүйтки тартқан. Ұзақ жүріп қырдың бөктері мен өзенді жағалай жарысқан қалың тоғайдың арасы кең алқап болып бір ашылған тұсқа келгенде көш бастаған машина кілт тоқтады.

	– Неге тоқтадыңдар? – деді Сабыт айқайлап, – Не боп қалды?

	Алдыңғы машинадан Қалима түсіп бұлардың жанына келді.

	– Әке, мынау Қызылқияның тұсы ғой, керемет жер екен. Күнде өтіп жүрген жоқпыз ғой. Осы жерге кідіріп бір шай ішсек қайтеді? – деді жалынғандай, – Ұрыспайсыз ба?

	Сабыт күлді.

	– Жарайды, қарағым. Ауылыңды әбден сағынған екенсің. Тоқтайық олай болса. Мына жерде, көзі бітеліп қалмаса, бір тұма бар.

	Жүктің ішінен екі самауыр алынды. Сәлден соң бұлақтың суы толтырылып, кернейі кигізіліп, түтіндеп, дүрілдеп тұрды. Шоқ талдың түбіне дастархан жайылған. Түскі астан қалған мол ет, тәтті-дәмді тамақ. Шопырлардың біреуі шанышқысын алып өзен жағалап жүріп бес-алты қара балық аулап әкелді.

	– Мынаны, шіркін, шоққа қақтап жесе ғой, қандай керемет болар еді, – деді шыбыққа тізіп алған балықтарды салақтатып тұрып.

	– Соны от жағып, қақтап отырамыз ба, – деді Сабыт, – Көз байланбай тұрып ауылға жетіп алайық.

	– Таза ауада ішкен шай қандай, шіркін, – деді мосқалдау бір шопыр, – Баяғыдағы қазақ өмірдің қызығын білген-ау. Осылай көшіп жүрген, жақсы жерге қонған.

	– Мынау балыққа қарап есіме түсіп отыр, – Сабыт шайдан бір ұрттап мұртын сылады, – Жас кезіміз. Осы Сергопылдың орыстары қармақпен аулағанын, түнде шам жағып шанышқымен ұстағанын көзімізбен көрдік. Ол кезде балық аулаған бір сұмдық көрінетін. Қырдың қазағы, ойпырай, орыстар көлдің құртын жейді екен деп жағаларын ұстайды. Қазір енді екінің бірі аулайды ғой.

	– Кешегі аштықта, қас қылғандай, осы көлдің құрты да табылмай қалды ғой, – деді мосқал шопыр.

	- Әй, білмеймін-ау, – деді Сабыт, – Аулапты ғой. Шарбақпен сүзіп, бөгетке қуып тығып, тайдай топырлатып ұстапты ғой. Ұстаған, жеген, бірақ ет пен қымызға үйренген қазақтың ішіне мұндай тамақ тұра ма? Өзеннің жағасында отырып аштан қырылған ғой.

	– Қазір көп адамдар былай істейді. Бірнеше үй бірігіп, бір қой сойып, мынау Қурайлы, Жіңішкенің бойы немесе Қурайлының Аякөзге құятын тұсына, кейде тіпті Үзік пен Сағаға дейін барып, көк майсаға аунап, жақсылап бір демалып қайтады. Бұны көкке шығу дейді, – Мосқал шопыр кесесін қайыра ұсынды, – Түу, шайың не деген тәтті еді, Қалима.

	– Бір жерде отыра бергеннен жалығады. Барып бір сейілдеп қайтады. Жақсы нәрсе ғой, – деді Сабыт.

	– Осы былтыр бір қызық болды, – деді мосқал шопыр қысыр әңгімені одан ары сабақтап, – Мынау Қызылкесіктің жоғары жағында бір қора бар ғой. Аты қалай еді...

	– Үзіктің жолындағы бұрылыстан кейін бе? Ол қора Әубәкір деп аталады, – деді Сабыт.

	– Иә, Әубәкір. Содан, әлгі Камал, көршім екеумізді көкке шығаршы деп өтінгеннен кейін, бір демалыс күні қолым бос еді, ал кеттік дедім. Содан пәленбай адамды тиеп алып келе жатырмыз. Қызылкесікке тоқтайық десем көнбейді. Түсіп, огород күзетіп отырған орыс шалмен келісіп, бір қап картоп қазып алды да, ал енді жоғары өрлейік деді. Амал жоқ, тағы да жоғары жүрдік. Жүріп отырып Әубәкірге жеттік. Бұдан ары бармаймын дедім. Әубәкірде өзеннің бойын шауып келе жатқан шөпшілер қонып отыр екен. Шабын да, жиын да бір жерде. Амандасып, шұрқырасып жатыр. Қораның ішіне ұзыннан-ұзын сәкі жасап тастапты. Сыртта бірнеше киіз үй тігілген. Жалаңдаған пәленбай тракторист қой. Кіріп әңгімелесіп отырғанбыз. Бір кезде, әлгі Хамит бар ғой, сол төбеге қарап бедірейді де қалды. Қарасақ, о, тоба, төбені жапқан шіліктің бір талына оратылып, өтірік айтсам өзіммен кетсін, тура баланың білегіндей жылан ілініп тұр. Шіріген шілік әне-міне сынайын деп тұр. Әлгі жылан, ой, Алла-ай, тура құс сияқты шыр-шыр етеді.

	– Былай тұр, әйтпесе үстіңе құлаймын деп тұр ғой, – деді Сабыт, – Ондайда кетіп қалу керек. Жан керек болса.

	– Жұрт дүркіреп далаға қашты. Мен Хамитты балағынан ұстап бір-ақ лақтырдым. Жаңағы жылан әзер шыдап тұр екен, Хамиттың жатқан жеріне сылқ етіп құлап түсті. Түсе сала жорғалап, зытып бара жатыр. Трактористер бүкіл қораны ақтарып, тесіктің барлығын, ол жыланның іні емес, тышқанның іні шығар, Құдайың білсін, әйтеуір балшықпен бітеп шықты. Сөйтіп Хамитың бір ажалдан қалды.

	– Кім біледі, – деді Сабыт. – Мойнынан немесе басынан шақса, ауылға жеткенше өліп те қалуы мүмкін. Шынында да Құдай сақтаған екен. Жазда жыланның уы өте күшті болады ғой.

	– Ол жыланыңның да жүрмейтін жері жоқ екен, – деді шопырлардың бірі.

	– Кім біледі, – деді Сабыт қулана жымиып, – Қазір осы өздерің отырған киіздің астында да салақұлаш бір жыланның жатуы мүмкін ғой.

	Шопырлардың барлығы дүркірей атып тұрған.

	Сабыт қарқылдай күлді.

	– Ой, батырлар-ай. Отырыңдар, қалжыңдағаным ғой.

	– Вот, шал, а, – деді бүйра бас жігіт орнына отырып жатып. Жұрт жайғасып, үшінші самауыр шайға кіріскен.

	– Ол жыланды мен баяғыда мыжып өлтіріп тастағанмын, – деді Сабыт мұртын сылап, – Қалима, тағы бір шыны құй.

	Шетте отырған шопыр шайына шашалып қалды.

	– Саба, осы сөзді рас айтып отырсыз ба? – деді мосқал шопыр ыржия күліп.

	Сабыт отырған орнында, бір нәрсені жаншығандай, ары-бері ырғалып қойды.

	– Оны шай ішіп болғаннан кейін көреміз.

	Аздан соң самауырдың күлі төгіліп, ыдыс-аяқ жиналғанда Сабыт орнынан тұрып киізді қайырып тастады.

	– Міне, қараңдар.

	– Астапыралла! – деді мосқал шопыр, – Мынау шынында да жылан ғой.

	Жұрт үрпиісіп бір-біріне қараған. Киіздің астынан мылжа-мылжа болған жылан шықты. Сабыт құйрығынан ұстап жоғары көтергенде, жылт-жылт еткен сұрғылт белдіктің ұшы жерге жетті.

	– Мынауың нағыз айдахар ғой, – деді шопырлардың біреуі тарғыл дауыспен.

	– Бағанадан бері жыланның үстінде отырғансыз ба? – деді мосқал шопыр, – Ойпыр-ай, Саба...

	– Е, несі бар, – деді Сабыт, – Киізге отырғанда астымда бір нәрсе жыбыр ете қалды. Ырғап-ырғап мыжып тастап отыра бердім. Жылан екенін білдім. Енді не істейін? Айтсам, осы жерде ішкенің ірің, жегенің желім болады. Шай ішіп болғанша шыдап отыра бердім. Шауып-шауып көміп тастаңдар. Әйтпесе тіріліп кетеді дейді ғой.

	Мосқал шопыр машинаның қорабында шаншулы тұрған күректі алып келіп жыланды бірнеше жерінен шауып, әр жерге көмді.

	Батысқа қызылжолақ тартылып көлеңке ұзарғанда шағын керуен Айғызға келіп кірді. Ауылдың орталығында, қырдың еңісіне таман салынған ұзын тоқал тамның алдына келіп тоқтаған бірінші машинаның шопыры жерге түсе сала Қалимаға көңілдене тіл қатқан.

	– Кәне, әпке, жаңа қонысынды жу.

	Сабыт шопырға ажырая қарады.

	– Әй, тұра тұрсайшы. Жүк түсіріп болайық та.

	Соңыра заттар түсіріліп, есіктің алдына қаладай қылып қойылғаннан кейін, шопырлар, ал енді не істейміз дегендей Сабытқа қараған.

	– Жүріңдер үйге, бәрі дайын тұр, – деді Сабыт.

	Әжігерей бір күн көрмеген үйін соншама сағынып қалыпты. Терезенің жарығы самаладай. Есіктің алдында қаптаған адам. Барлығы бірдей Қалимамен жапырлай амандасып жатыр. Шерім атасы киіз үйдің алдында келтекпен бір нәрсе езіп отыр. Бұларды көріп орнынан қалбалақтай көтерілген.

	– Ой, Қалимаш, амансың ба, қарағым?

	– Амансыз ба, ата, – деді Қалима қарияны құшақтап.

	Жұрт жамырасқан күйі киіз үйге кіріп үлкен дастарханды жағалай отырды.

	– Күлбағила, әлгі... нені алып келші, – деді Сабыт білегін сыбанып.

	Күлбағила бірнеше шөлмек арақты үстел үстіне қойды.

	– Ал, кәне, өздерің құйып іше беріңдер, – деді Сабыт арақты жалаңдап отырған жігіттерге қарай жылжытып, – Бүгінгі еңбек сендердікі. Аянбай қайрат қылдыңдар. Үй көшірген деген оңай ма.

	– Ал, әпке, – деді қартаңдау шопыр стақанды әуелете көтеріп, – Қоныс құтты болсын.

	Естен кетпес кеш еді. Ошақтың түтіні бүкіл өңірді алды. Ас қамдап жүрген әйелдер, осы, тізеден келетін түтіннің ішінде баяу қалқиды. Киіз үй, там үйдің неше бөлмесі толған адам. Ағайын-туған, көрші-қолаң. Әжігерей барлық жерде болғысы келеді, бәрінің әңгімесін тыңдағысы келеді. Бөлмеден бөлмеге өтеді. Жүгіріп далаға шығып, есік алдында асықпай келелі әңгіме шертіп отырған қариялардың жанында тұрады. Жүгіріп көршілердің балалары келеді. Тығылмақ ойнап жатыр екен. Енді солай қарай жүгіріп кетеді. Түннің ортасынан ауа сілесі қатып киіз үйдің іргесіне домалап ұйықтап қалды.

	Таңертең оянғанда үйде атасы, Күлбағила және Ырысқали отыр екен.

	– Қалима әпкем қайда? – деді Әжігерей көзін уқалап.

	– Барлығы үйді әктеп, жөндейміз деп кетті, – Сабыт иығындағы шекпенін түзеңкіреп отырды, – Тұр, шай ішеміз.

	Ырысқали жолсоқты болып келіпті. Екі жағына пышақ жанығандай, көзі кіртиіп кеткен. Шайды үсті-үстіне ішіп отыр. Ішкен сайын кәрі адам құсап күңіреніп қояды.

	– Сен қашан келдің? – деді Әжігерей.

	– Жаңа ғана, – деді Ырысқали.

	– Сонымен ары қарай не болды? – деді Сабыт алдыңғы әңгімені жалғап.

	- Қызылқиядан асқаннан кейін мал бытырап қашты. Сиырлар бір бөлек, қой бір бөлек, бет-бетімен кетті. Не көрінгенін білмеймін. Әкем ары шапты, бері шапты. Бірдеңе қылып, әйтеуір жинаған болдық. Бірақ мынау, ауылға жете берісте бір қора бар екен ғой...

	– Өзеннің бойында жазықта тұр ма?

	– Иә. Маңайы қалың қопа.

	– Қызайдың қорасы ғой.

	– Иә, сол Қызайға жеткенде сиырлар жын көргендей құтырып, қойлар кері қарай, Таңсыққа қарай қашты.

	– Бөтен ауылды жатырқаған ғой, мал жарықтық жершіл ғой,

	– деді Сабыт, – Ал Баймұқан қайда, малды әлі қуып жүр ме?

	– Жоқ, – деді Ырысқали, – Әкемнің белі шойрылып жатып қалды. Мені арбамен алып кетсін, бар, айт деп жіберді.

	– Қап, – Сабыт басын шайқады, – Белі емес қой. Бүйрегі ісіп кететіні бар еді ғой. Соғыстан тапқаны. Анау Құлақасқаның жүрісі тоңқылдақтау еді. Қалай ұмытып кеткенмін.

	Шайдан соң қара биені арбаға жекті. Ауылдың бірнеше жігітін шақыртып алдырған.

	– Ата, мына жұрт не дейді, біздің әлгі жездеміз ауылдың сыртында Ер Тарғын құсап белі шойрылып жатыр дей ме, – деді есерсоқтау Молдағали. Ат үстінде тұрып шалқая күлген. Жанында тұрған үш жігіт те мырс-мырс күлді.

	– Ойпыр-ой, керауыздар-ай, – деді Күлбағила кейіп, – Оның несіне мәз боласыңдар? Ертең өз бастарыңа да келмей ме.

	– Әже, сусын берші, – деді Молдағали есер қалжыңының аяғын жуып-шайып.

	Бір тостаған қымызды аттан түспеген күйі қайқая ішіп, бос ыдысты қайырып берді.

	– Жарайды, қалжың ғой. Нешауа, айдап алып келеміз. Малының түр-түсі қалай еді өзі?

	– Мына Ырысқали көрсетеді.

	– Ал, жиеншік, жүр кеттік, – деді Молдағали, – Вперед!

	...Баймұқан аттың шылбырын білегіне орап алып етпетінен жатыр екен. Бұлар келгенде басын қинала көтерді.

	– Әкей, амансыз ба? – деді ыңқылдап.

	Әй, қарағым-ай, – деді Сабыт, басын өкіне шайқап, – Сенің бұндайыңды ұмытып кетіппін ғой.

	Атасы екеуі бебеулетіп жүріп Баймұқанды арбаның үстіндегі қалың төселген шөпке жатқызды.

	– Мына Құлақасқа, жайылам деп мені біраз жер сүйреді, – деді Баймұқан ауырсына күліп.

	– Сен арбаға отырмай-ақ қой, – деді атасы Әжігерейге, – Құлақасқаны мін.

	Жүріс өнбеді. Қара бие аршындай бастаса-ақ Баймұқан ыңыранып, жан-жағын сипаланып қалады.

	– Әке, жайырақ... жайырақ... жаным көзіме көрініп келе жатыр... Ойбай...

	Итырғылжыңмен түске қарай үйге әзер жетті. Қалима қабағын шытып қарсы алған.

	– Бүйрегің ісіп кетті ме? Әй, байғұс-ай!

	– Қайтейін енді, – деді Баймұқан, – Ауылға жетіп-ақ едім. Осылай болды.

	Атасы өзі білетін ем-домын жасады, сорпалады. Үш күн дегенде Баймұқан орнынан тұрып, жүруге жарады. Бұл кезде жаңа үй де сыланып, әктеліп дайын болған. Баймұқан баспанасын қарап шығып риза болды.

	– Қора-қопсыны салып аламыз, – деді еңкейіп терезеден сыртқа қарап тұрып.

	– Саласың ғой, - деді Сабыт, - Топырақ пен балшықтан өшіңді алған адамсың ғой.

	* * *

	Күн шыжып тұр. Әжігерей мен Ырысқали екеуі сыртқа шығып аптаптан маужыраған ауылды тамашалап тұрып қалды.

	- Көк майса екен, - деді Ырысқали, - Өзен де жап-жақын сияқты.

	- Әнеукүні атам екеуміз түн ішінде Аякөздің жағасынан Таңсыққа дейін тура екі сағат жүрген шығармыз. Сұмдық алыс екен. Қалай шомыласыңдар сонда?

	- Өзенге велосипеді барлар ғана барады. Кейбіреулер машинамен барады. Ал біз сияқты көлігі жоқтар арықтың лай суына шомыламыз, – деді Ырысқали, – Бір-екі рет жаяу барып көрдік. Бір шомылу үшін бір күнің кетеді.

	- Енді көзің ашылды, – деді Әжігерей, – Өзен деген, міне, тиіп тұр. Күніне он барсаң да өзің білесің.

	Екеуі өзеннің жағасына жетіп жан-жағына қарады.

	– Қазір су суық. Түстен кейін жылынады, – деді Әжігерей.

	– Анау не? – Ырысқали өзеннен аулақта тұрған қораны көрсетті.

	– Ол қой қырылған қора. Бір жылы сапқоздың ешкісі мен қойы қараптан-қарап қырылып қалған. Ол қораның жанына ешкім жоламайды.

	– Жүр көрейік, – деді Ырысқали.

	– Жүр, - Әжігерей қара топырақты бұрқыратып алға озды, – Тек жиіркеніп жүрмегін, әйтеуір.

	Сыртының ағы кетіп, сылағы әр жерден ойылған ұзын қораның есігіне тақағанда шіріген ет пен көгерген қорданың иісі аңқып қоя берді. Бұлар табалдырықтан аттағанда көк шыбын бұлттай болып көтерілген. Қораның ішінде етін жарым-жартылай құрт жеген, топыраққа батып көміле бастаған қой мен ешкінің өлексесі самсап жатыр. Ырысқалидың көзі бақырайып, өңі қуқыл тартты.

	– Сұмдық екен!

	Әжігерей, мүйізі жерге шаншылып, адам сияқты шалқасынан жатып өлген текенің жанына келіп жүресінен отырды. Көк қылшық тері әр жерінен жыртылған. Жыртықтардан жалаңаш қабырғалар ырсиып көрінеді. Көкке қараған төрт аяқ та алба-жұлба тері мен ағып кеткен ет. Етсіз бас пен қарынның іші жерін жеп болып өлген құрттан көрінбейді. Тиіп кетсең қураған жапырақ құсап сыбдырлап, құм сияқты төгіліп жатыр.

	– Бұны неге көмбеген? – деді Ырысқали.

	Әжігерей түшкіріп қалды.

	– Білмеймін. Бастықтар, жиналыс ашып ешқайсың жоламаңдар деген. Содан бері бұл қораның жанынан ешкім жүрмейді.

	Ырысқали қораның түп жағына меңзеді.

	– Қарашы, біреу бар сияқты.

	Әжігерей анықтап қараған. Қораның алакөлеңке бұрышында қараң-құраң етіп жүрген екеуді бірден таныды.

	– Жүр, кеттік. Ол, анау сенің Таңсығыңдағы Алдабергенің сияқты, осы ауылдың қояншықтары. Біреуінің аты Қайырбек, біреуінің аты Еркін.

	– Олар не істеп жүр сонда?

	– Не істеуші еді, асық алып жүр.

	– Өлген малдың асығын ба?

	– Қайырбекке бәрібір. Керек болса көрден қазып алар.

	– Кетейікші, – деді Ырысқали, – Иісі жаман екен.

	– Мен саған айттым ғой, – деді Әжігерей, – Жүр өзеннің жағасына барайық. Қазір көр де тұр, артымыздан қуып келеді. Маған тиісе қоймас. Саған міндетті тұрде ұрынады. Қорықпа. Жаныңда мен бармын.

	Күн түске тырмысты. Өзеннің бойымен анда-санда самал есіп өтеді.

	– Мына желден ненің иісін сездің, айтшы? – деді Әжігерей.

	– Білмеймін, – Ырысқали ауаны иіскеп көрді, – Әйтеуір бір ащы иіс.

	– Дұрыс айтасың, – деді Әжігерей, – Ол ерменнің иісі. Әне, анау екі батыр шықты.

	Қорадан шыққан екі бала осылай қарай асығыс келе жатыр. Үстінде сұр шақпақ қысқа жең көйлегі бар, мұрны таңқиған қара бала келе сала Ырысқалиға ежірейе қараған.

	 – Ей, Әжігерей, мынауың кім, ей?

	Ырысқали, Әжігерей үйреткендей тайсалмай жауап қайтарды.

	– Мен “мынау” емеспін. Менің атым Ырысқали.

	– Сен мықтысынба өйтіп, – деді қара бала, – Немене, күштісің бе?

	– Күштімін.

	– Оны қазір көреміз. Қайдан келдің, Таңсықтан келдің бе?

	Ырысқали үндеген жоқ.

	– Немене, жауап бермейсің бе?

	– Әй, Қайырбек, жетер енді, болды, – деді Әжігерей, – Тергеп әкетіп бара жатырсың ғой, тіпті.

	– Сен килікпе, – деді Қайырбек Әжігерейді бөгеп.

	– Итерме кеудеден!

	- Сен немене? – деді Қайырбек түсін суытып, – Немене килігесің? Таяқ жейсің қазір.

	– Омаяу, – деді Әжігерей, – Жегізбей қал!

	– Мен саған бұл кім деп тұрмын ғой, – Қайырбек Ырысқалиды тастап енді Әжігерейге бұрылды, – Ылғи жанжалға дайын тұрасың.

	– Жанжал іздеп тұрған – сен, – деді Әжігерей, – Бұл менің ағам. Аты Ырысқали. Таңсықтан көшіп келді. Осы жете ме саған?

	– Өзі неге айтпайды, – деді Қайырбек, Ырысқалиға сұстана қарап.

	Осы кезде Ырысқали бірінші қате жіберді. Қайырбектің қорғасындай ауыр көзқарасына шыдамай көзін тайдырған.

	– Әлі сөйлесеміз. Уақыт бар ғой, – деді Қайырбек еңсесі көтеріліп.

	– Түстен кейін, Бекбайдың ауылының ар жағындағы қара суға келіңдер, – деді бағанадан бері үнсіз тұрған Еркін.

	– Осы қазір сөйлесейік, – деді Әжігерей.

	– Жоқ, түстен кейін, – деді Қайырбек.

	– Қанша адам болып келесіңдер? – деді Әжігерей.

	– Екеуміз ғана, – Қайырбек алақанын жоғары көтерді, - Көріскенше.

	– Атасының басы, – деді Әжігерей былай шыққаннан кейін, – Бесеу, алтау не он шақты болып келеді. Екеуге екеу болсақ осы жерде-ақ төбелесуге болар еді ғой.

	Ырысқали абыржып қалған.

	– Енді не істейміз?

	– Біз де балаларды жинаймыз, – деді Әжігерей.

	Түстен кейін айтылған уақытта бұлар төртеу болып келді.

	– Түс көргендей қылып айтыпсың, – деді Әжігерейдің кластасы Амантай, – Қайырбек батыр алты кісі дайындап қойыпты.

	– Біреуі тіпті бесінші кластың баласы, – деді Сәтбек. Алты бала қарасуға құятын кішкентай сарқыраманың жанында жүгіріп ойнап жүр. Бұларды көріп дереу киіне бастады.

	– Ал, Ырысқали, бұлар саған тиіседі. Қорықпа. Қайырбекті жекпе-жекке шақыр, – деді Әжігерей жүзі бозара бастаған ағасына дем беріп. – Қорықпа. Артыңда біз тұрмыз.

	– Сәлем, шоқыншық, – деді Қайырбек. Жанындағы нөкерлерінің буы болса керек, бағанағыдай емес, өктем.

	Әжігерей күлді.

	– Маған айтасың ба?

	– Иә, саған айтам. Төрт шоқыншық келіп қалған екенсіндер, жол болсын, – Қайырбек кеудесін керіп талтайып тұрды.

	– Мен шоқыншық екенмін, жарайды. – Әжігерей де кеудесін керіп, белін таянып тұрды, – Олай болса орыс мектебіне сабақ беретін сенің Орал әпкең де шоқыншық. Шоқыншықтың інісі – сен де шоқыншықсың.

	Қайырбектің жүзі лап етіп қызарған.

	– Әй, қу кедей, тарт тіліңді!

	– Сен бай екенсің ғой, – деді Сәтбек әңгімеге килігіп.

	 – Сен қыстырылмай тыныш тұр, – деді Қайырбек алая қарап.

	– Жоға деймін-ау, – деді Сәтбек, – Арам қатқан текенің асығын жинап, анау сасық қораның жанында қаңғырасың да жүресің.

	Қайырбек Сәтбектің жағасынан шап берді.

	– Ой, әкеңнің!

	Сол кезде оның әр қимылын бағып қиыстау тұрған Амантай құлақ тұстан жұдырықты тастап та жіберген. Қайырбек шатқаяқтап барып құлады. Опыр-топыр төбелес басталып кетті. Бесінші класс оқитын, басқалардан бойы биіктеу Жанат бірден Ырысқалиға дүрсе қоя берді. Әлжуаздау Ырысқали алғашқы соққыдан тірсегі майысып, шегіншектеп қалған. Әжігерей сыртынан барып Жанатты мойнынан қапсыра ұстап, бұрап сүйрелей жөнелді. Сол сүйреген бойымен биік жарлауыттан қарасуға бір-ақ лақтырған. Баж еткен дауыс пен судың шалп еткені қатар естілді...

	Бірден жапырып кете алмай тауы шағылған қарсы топқа осы дыбыс қамшы болып тисе керек, топырдың астында қалған атамандарын тастай салып дүркірей қашқан.

	- Мынаны не істейміз? – деді сәл алқынған Амантай бүк түсіп жатқан Қайырбекті теуіп.

	– Қолын артына қайырып, көйлегімен байлап тастаңдар, – деді Әжігерей, – Анау Жанат батыр өліп қалған жоқ па екен, көрейін.

	Үсті-басы малмандай болған Жанат қарасудың арғы жағасында отыр екен. Әжігерейді көріп орнынан атып тұрды.

	 – Көресің ертең, шоқыншық, – деді жұдырығын түйіп.

	– Кел мұнда. Бері қарай өт, сөйлесейік, – Әжігерей жардың шетіне жайлана отырды.

	– Көресің, – деді Жанат ауылға қарай кетіп бара жатып. Әжігерей күліп кері бұрылды. Бұл кезде балалар Кайырбектің қолын байлап, балдыр мен қара батпақтан илеп басына телпек кигізіп үлгеріпті.

	– Көресіңдер, бәлем, – деді Қайырбек тістеніп. – Шеш қолымды. Шеш деймін, әкеңнің..!

	– Осы мінезің ғой, – деді Әжігерей күрсініп, – Ешкімге сүйкімің жоқ. Балаларды жинап алып лаңдатасың да жүресің.

	– Кет әкеңнің..!

	Амантай бір бүйірлей жатқан Қайырбекті құйрықтан келістіріп тұрып тепкен.

	– Жапшы-ей аузыңды. Өлген теке сасып кетті.

	– Ну как, козлиный атаман? – деді Сәтбек, “тұтқынның” үстіне төніп.

	– Мен сенің орысшаңды түсінеді дейсің бе, шоқыншық, - деді Қайырбек қайыспай, – Қазақша сөйле.

	– Жарайды, қоя беріңдер, – деді иі жұмсақ Ырысқали, – Жетер енді.

	– Барсын, – деді Амантай.

	Әжігерей Қайырбектің қолын шешті.

	Арқан қылып ширатқан жұқа шыт көйлек әр жерінен сетінеп кетіпті. Тарқатып, түзеп, “тұтқынның” иығына жапқан. Амантай жерде жатқан балдыр телпекті Қайырбекке ұсынды.

	– Мынау менің саған кигізгенім, қарағым. Көзімдей көріп киіп жүр.

	– Әй, кетші, әкеңнің... шоқыншық!

	Қайырбек аулағырақ барып бетінің айғыз-айғыз кірін жуды. Содан соң су-су көйлегін киіп, жалғыз аяқ жолға түсті. Былайырақ шығып жұдырығын білеп айқайлаған.

	– Әкеңнің... шоқыншықтар! Ертең мектепке барғанда көресіңдер!

	– Бар, бар, текелерің күтіп қалды, – деді Амантай да айқайлап.

	Қайырбек еңкейіп жерден тас алды да бұларға қарай жіберіп қалды. Жұдырықтай тас Ырысқалидың төбесінен ысқырып өтті.

	– Қап, әкеңнің... бекер жібердік, – деді Сәтбек.

	Жерден бір тас алып ол да лақтырған. Қайырбек ыршып кетіп тұра қашты.

	– Енді не болады? – деді Ырысқали.

	– Не болушы еді, – деді Сәтбек киімін шешіп жатып, - Көп болса ағаларына айтар. Қой, шомылайық.

	– Біз де ағаларымызға айтамыз, – Амантай күнге қарап жағы шықырлап ұзақ есінеді, – Менің Кенжеш ағам, керек болса осы ауылдың атаманы. Әскерден келген жігіттердің өздері қорқады одан. Саспа. Саған ешкім де тиіспейді.

	Түбінде әр қиыршығы көрініп жатқан, қайраңы табанды еркелеткен мөлдір суға армансыз шомылған.

	– Қарын ашты, – деді Сәтбек бір кезде, – Қайдан тамақ ішеміз?

	– Біздікіне барайық, – деді Әжігерей.

	Жалғыз аяқпен секіріп құлақтарының ішінде дүңгірлеп жүрген суды төгіп, киімдерін кептіріп, арып-ашып үйге қайтқан. Есік алдында Сабыт, Шерім және Баймұқан үшеуі отыр екен. Баймұқан, күнге күйіп жып-жылтыр болып кіріп келе жатқан бұларды көріп күлді.

	– Қайдан келе жатырсыңдар, бәдәуилер?

	– Шомылдық, – деді Әжігерей.

	– Мына балалар кімдер? – Сабыт көзін көлегейледі.

	– Менімен оқитын Амантай мен Сәтбек қой, – Әжігерей қол жуғыштың салқын суымен бетін жуды, – Қарнымыз ашып шай ішейік деп келдік.

	- Шомылып және төбелесіп келе жатырмыз, – деді Амантай беті-қолын жуып жатып.

	Сабыт мырс етті.

	– Е! Кіммен төбелесіп жүрсіңдер?

	– Анау, Сансызбайдың баласы бар ғой. Қайырбек. Сол алты бала ертіп әкеліпті. Солармен төбелестік.

	– Олар алтау, сендер төртеу ме? – Шерім, “мыналардың әңгімесін тыңда” дегендей Сабытқа қулана қараған, – Иә, кім жеңді сонымен?

	– Кім жеңуші еді – деді Амантай кеудесін кере күрсініп, – Быт-шытын шығардық. Қайырбек тұтқынға түсті.

	Сабыт пен Шерім жарыла күлген. Баймұқан көзі күлімдеп басын шайқады.

	– Қарашы. Отан соғысына барып келген адамдай сөйлейді.

	– Әй, кемпір, – деді Сабыт көзінің жасын сүртіп жатып, – Мынау жауды жеңіп келген батырларға шай бер.

	– Қой, біз де шай ішейік, шөлдеп қалдық, – Шерім орнынан ыңырана көтерілді. – Қалмақты шауып келген батырлармен қатар отырып дәм татысайық.

	Күлбағила әрқайсысының алдына бір-бір кесе қаймақ қойған. Қарны ашып келген балалар қаймақты да, жал болып үйіліп жатқан бауырсақты да жусатып салды.

	– Жұмыс қатты болған ғой, – деді Сабыт Шерімге көзін қысып.

	– Е, қатты ғой. Бұлардың жұмысы қатты ғой қазір, – деді Шерім балаларға мейірлене көз тастап.

	– Бұл қай балалар? – деді Баймұқан.

	– Мен Мырзабек мұғалімнің баласымын, – деді Сәтбек.

	– Мен, анау заправканың ар жағында тұратын Бимәди бар ғой, соның баласымын, – деді Амантай кесесін ұсынып жатып.

	– Неғып төбелестіңдер?

	– Қайырбек мына Ырысқалимен ерегесіп...

	– Әй, балалар-ай, – деді Шерім басын шайқап, – Ауыл итінің құйрығы қайқы деген. Бөтен ауылдың баласы деп ықтырып алмақ қой.

	Кеш батқанда Әжігерей мен Ырысқали достарын ауылдың ортасына дейін шығарып салған.

	– Байқа, жаңағы усойқы тағы да балаларды жинап арттарыңнан қуып жүрмесін, – деді Әжігерей күліп.

	– Қумай қалсын, – деді Амантай.

	– Айтпақшы, ұмытып барады екем, – деді Әжігерей, – Ертең қолдарың тисе сернеге келіңдер. Мынау Ырысқалиларға қора салайық деп жатырмыз.

	Амантай қолын ұсынды.

	– Жарайды. Келеміз.

	– Келеміз, – деді Сәтбек.

	– Достарың жақсы екен, – деді Ырысқали былай шыққаннан кейін.

	– Олар енді сенің де достарың, – деді Әжігерей.

	Ертеңіне Баймұқанның бүкіл қайын жұрты жиналды. Ең әуелі ауылдың сыртында осыдан бірнеше күн бұрын құйылып, жал қылып кептіріліп қойған саман кірпіші тасылған. Бірнеше машина күні бойы үздіксіз қатынағанда есіктің алды қала сияқты болып қалды. Үлкен қырман айдалған. Содан соң табанына тас төселіп екі үлкен қораның қабырғасы көтерілді. Амантай мен Сәтбек құрылысқа бастан-аяқ қатысты. Төртінші күні қораның төбесі жабылды. Сол күні Сабыт тоғайдан неше күн бойы тоқыған шарбақтарын тасып жеткізген. Биіктігі құрық бойы тоқылған шарбақтарды құрастырып, шөп қора жасалды.

	Бесінші күн дегенде жұмыс аяқталды. Баймұқан екі қой сойып, дүкеннен жәшігімен арақ алдырды. Шағын той-томалақ түн ортасына дейін созылған. Түннің бір уағында, кеш бойы үлкендермен дастарханда отырған, масайған жұрттың талай қызығына куә болған балалар желдеп келеміз деп далаға шықты.

	– Міне, енді сен біздің ауылдың баласы болдың, – деді Амантай Ырысқалиды иығынан қағып.

	– Ертең сабақ. Бірінші сентябрь екенін ұмыттыңдар ма, - деді Сәтбек.

	Амантай рахаттана керілді.

	- Жаздың қалай өтіп кеткенін байқамай да қалыппыз. Қайтадан сабақ басталады енді, – Есінеп күлген, – Шіркін, біз емес, біздің орнымызға мал оқыса ғой, осы оқу дегенді.

	Сәтбек те керілді.

	– Ой, шіркін-ай десейші, – Ырысқалиға қарады, – Қалай, біздің ауыл ұнай ма?

	– Ұнайды, – деді Ырысқали.

	– Біздің ауылға жер жетпейді, – деді Сәтбек, – Ертең көресің. Долана, қарақат, қара жидек теруге тоғайға барамыз. Күзде бұрынғысынан да әдемі болып кетеді. Қыста, анау тауды көрдің бе, сол таудан шаңғы тебеміз.

	Амантай күлді.

	– Тіпті бағанағы Қайырбекті де жақсы көріп кетесің.

	Барлығы қосыла күлген. Үйден біреудің дарылдата гармон тартқаны естілді. Бей-берекет тартылған татар әуенге мас адамның барқыраған даусы қосылды.

	– Қара гармонь тарта-тарта,

	Талды-ау менің білегім.

	Сәтбек елең етті.

	– Бұл мен білмейтін қай әнші?

	Амантай, оны қалай білмейсің дегендей, Сәтбекке қулана қараған.

	– Жынды Мұқан ғой. Оның ән айтқанын естімеп пе едің?

	– Бір жұлдыз сорғалап түсті, – деді аспаннан көз алмай тұрған Әжігерей.

	– Жұлдыз ағып түскенде бір адам өледі дейді ғой, – деді Ырысқали.

	– Тек біздің әке-шешеміз өле көрмесін, – деді Амантай.

	– Анау биікте құстың керуені кетіп барады, – деді басқалардан көзі өткірлеу Сәтбек.

	– Кәне, кәне.

	– Әне, – Сәтбек саусағын шошайтты, – Бірінен кейін бірі тізіліп кетіп барады. Ерте қозғалған ғой.

	– Қайда барады екен? – деді Әжігерей.

	- Ешқашан қыс болмайтын бір жер бар дейді ғой. Сонда бара жатыр да.

	– Ондай жер бар ма?

	– Бар дейді ғой. Жылы теңіздердің ар жағында, алыста.

	Ошақтың оты жалпылдап, түтіні шалқып бүкіл көшені алды. Көңілдене дабырласқан адамдар үйге кіріп-шығып жатты. Бірақ төрт бала ештеңеге назар аудармай, құж-құж алтын жұлдыз жайлаған аспанға қарап тұра берді.

	* * *

	Баймұқан мен Қалима ауылға тігіншілік өнер алып келді. Сапқозда шеберханаға лайық дайын тұрған үй болмағаңдықтан екеуі үйде тігетін болған. Баймұқанның үш бөлмелі үйі топырға айналды. Бұрын дүкенде тұрған дайынын, немесе Аякөзден алдырған киімді киетін ауыл адамдары енді ісмер Баймұқанға тіктіріп киетін болды. Қыр қазағына тән мінезбен күн демей, түн демей қалаған уақытында келе береді. Ауылдың “стиляга” жігіттері тарбалақ шалбар, қыздар мен әйелдер соңғы сәнмен көйлек, балалар “кепка” тіктірді. Тіпті шалдардың өздері “дегенал” деп аталатын егеудей қалың көк матадан немістің әскери үлгісімен “френч”, галифе шалбар тіктіріп ауылда бой түзеп жүретін болды.

	Сол жылы күзде Ырымбек әскерге кетті. Алдында Аякөздегі военкоматқа ауылдың бір топ жігіті шақырылып тексерістен өткен. Күздің суық кеші еді. Ырысқали мен Әжігерей от жағып үйді жылытып, Қынабекті ойнатып отырған. Ырымбек асығыс кіріп келді. Иығына төгіліп тұратын бүйра шашын алдырған, басы тап-тақыр. Үстіндегі қоңыр пальтосын, таза шалбары мен жеңіл аяқ киімін шешіп, ескілеу жұмыс киімдерін, керзі етігін киді. Содан соң қабырғадағы май-май күпәйкесі мен тозығы жеткен малақайды қолына алып, аңырып отырған бұлардың жанына келді.

	– Ал, мен әскерге кетіп бара жатырмын.

	– Қалай... әскерге кеткені несі? – деді Ырысқали көзі жасаурап.

	Ырымбек мұңая, елжірей жымиған.

	– Енді... шақырып жатыр ғой... Кетуім керек. Сыртта машина тосып тұр. Әкем мен шешем қайда?

	- Кұйған жаққа отын әкелеміз деп кеткен, – деді Ырысқали еңіреп.

	– Ой, Ыреке... қой жылама, – деді Ырымбек Ырысқалиды бауырына басып басынан сипап, – Сен үлкен жігіт емессің бе. Осы үйдің басшысы емессің бе. Жылама, жарығым. Үш жыл деген немене. Өтеді де кетеді. Бір күндей де болмайды. Ал, жарайды, аман болыңдар, – Ырысқалиды бетінен сүйді. Ырысқалиға еріп жылай бастаған Қынабекті, состиып тұрған Әжігерейді бір-бір сүйіп, жүгіре басып сыртқа беттеген.

	Көзінің жасын бұлаған Ырысқали соңынан жүгірді. Әжігерей де далаға шықты. Есіктің алдындағы машинада бастары тақырайған ауылдың жігіттері отыр. Бәрі мас.

	Ырымбек машинаның үстіне шығып, қайтыңдар дегендей бұларға қолын бұлғады. Кабинада отырған түсі суық әскери адам шопырға белгі берген.

	Үйге қайтып келген Ырысқали асылынан айрылғандай солқылдап ұзақ жылады. Қынабек бақырайып қарап отырып, ақыры ол да үйді басына көтеріп қосыла жылаған.

	– Қой енді, Ырысқали, – деді Әжігерей, – Жылаған деген жаман ырым. Мына кішкентай шошиды. Қой енді.

	Әбден қараңғы болғанда Баймұқан мен Қалима да жеткен. Бірнеше адам тау қылып буған отынды ілезде түсіріп тастап, үйге кіріп төрге жайғасты.

	– Жылағансыңдар ма, не болды? – деді Баймұқан балаларына жағалай көз тастап өтіп.

	– Ырымбек әскерге кетіп қалды, – деді Ырысқали қайтадан қорсылдай жылап.

	Баймұқан тұрған орнында сілейіп қалды. Қалима қолындағы шәугімді түсіріп ала жаздап барып пештің үстіне әзер қойды.

	– Апырай, – деді даусы дірілдеп, көзі жасаурап, – Қоштаса алмай кетті-ау, қарағым-ай. Ілезде алып кетеді деп кім ойлаған. Қап.

	Отын түсіріскен тракторист жігіттер ыңғайсызданғандай бір-біріне қараған.

	Шай көңілсіз ішілді. Баймұқан да, Қалима да күлген болады, бірақ нәубез жүздерінен іштерінің қан жылап отырғаны байқалады.

	– Қой, болмас, – деді жынды Мұқан, қалтасынан қызылқұлақ он теңгелікті суырып жатып, – Ырысқали, мә, дежурный магазиннен үш бөтелке арақ алып кел. Қалғанына өздеріңе кәмпит алып жендер.

	Аздан соң алдыға келген шөлмектердің біреуін ашып стақандарға толтыра құйып Баймұқанға күле қараған.

	– Жездеке, кел, алып қояйық. Білем, бауыр етің, балаңның ырымалды, үйіңнен бір қадам ұзатып көрген жоқсың. Бірақ амал не. Заң бар, закон бар. Бәріміз де барып келгенбіз. Құдай сақтасын, аруақ жар болсын, басқа не дейміз.

	Баймұқан қаталап кеткендей стақандағы арақты аузына құя салды. Көзін жұмып сәл отырды.

	– Иә, – деді содан кейін, – Басқалардан қай жері артық. Барып келсін.

	Мұқан қоярда-қоймай Қалимаға да бір стақан арақ ішкізген.

	– Қайғың тарқайды, әпке, – деген, сап-сары тістерін көрсетіп ыржиып. Масайып қалған Мұқан кетерінде Баймұқан мен Қалиманы құшақтап тұрып, жұбатып, толқып сөйлеген.

	– Әлі көрерсіңдер, – деген соңында, – Ырымбек аман-есен келіп, үйленіп немере сүйгізеді әлі. Сол немерелеріңнің шілдеханасында арақ ішіп, осы төріңде домалап жатармыз әлі.

	– Аузыңа май, – деді Баймұқан.

	– Айтқаның келсін, Мұқанжан, – деді Қалима жаулығының ұшымен көзін сүртіп.

	Әжігерей ертеңіне сабақтан кейін үйге барып атасына болған жайды айтқан. Сабыт тыңдап болып, біртүрлі бейжай күйде қалды. Күлбағила ғана иілген жоқ.

	– Қайтеміз енді, ер жетті. Әскер деген міндет. Құдай тек соғыстан аман қылсын.

	- Ей, Алла-ай, – деді Сабыт күрсініп. – Баяғыда Ақтоғайға барғанымда Ырымбек үш жастағы бала екен. Үйлері бағзалдың жанында болды ғой. Темір жолмен күндіз-түні ағылған әскер. Сонда, әкем қашан келеді екен деп әр пойыз өткен сайын далаға жүгіріп шығады. Баймұқанның тұңғышы ғой. Енді, міне, Баймұқан да, Қалима да баласын күтіп отыратын болды. Тәңірім жар болсын. Немеремнің алды ғой.

	* * *

	Баймұқан беймаза адам. Бірақ шаруаны жалғыз өзі ғана істеп қоймайды, бүкіл үйелмен әуреге түседі. Әуелі дәліз ұзыннан ұзақ, қараңғы, бір терезе аздық етеді деп қабырғаны бұзып тағы бір терезе орнатты. Қалыңдығы бір құлаш болатын қабырғаны ойғанда, өгіз кірпіштің біреуі құлап кетіп аяғын жаралап алып, бір ай ақсаңдап жүрді. Содан кейін тауықтар қыста тоңады, тоңса жүмыртқаламай қояды деп қой қораның іргесінен жер астынан қазып тауық қора жасады. Пешті бір рет күлдеп, жақсы жанып тұрса да, қыста тоңамыз деп түпкі бөлмеге бөлек пеш салды. Дәлізге және бір пеш орнатты. Күндердің күнінде, осы дәлізде пеш бар, терезе бар, осыдан неге жеке бір бөлме шығармаймыз деді. Қалима, оның не керегі бар, сыйып отырмыз ғой дегеніне қарамай және бір бөлме жасап тынды. Ол бөлме жасалғаннан кейін бұрынғы сыртқа шығар есік бітеліп, дәліздің ортасынан жаңадан есік ашылғаны, яғни қамалға бергісіз қабырға қайтадан қиратылғаны өзінен-өзі түсінікті. Ырысқали мен Әжігерейдің кірпіш құйып, лай тасығаннан ыңыршағы айналып кетті. Үсті-бастары балшық-балшық болып малшынады да жүреді. Баймұқан, итрақтап шаршап отырған екеуіне қарап, ертең мен өлгенде, көріңде өкіргір Баймұқан, қабырғаны ары-бері жылжытып, пештің орнын ауыстырып тыным таппаушы еді, енді көрінің ішін де ары-бері жылжытып жанталасып жатқан шығар, жатқан орныңнан тұрмағыр дейтін шығарсыңдар деп күледі. Атасы тағы бір келгенде үйді танымай қалды. Бөлмелерді аралап, қора-қопсыны қарап шықты. Қайтып келіп, толқын-толқын жылу шашып тұрған пештің құдығын сипап көрді.

	– Шеберсің-ау, – деді риза болып, – Бұрын қалай ойымызға келмеген. Ұп-ұзын дәлізден де бөлме шығаруға болады екен-ау. Кіргенде үйің үш бөлмелі еді, енді төрт бөлмелі болыпты.

	Көп ұзамай дүние астаң-кестең болды. Бірде Ырысқали келген. Мамасы күшәла сұраттырыпты. Әлденеден үрейленген адамдай көзі бақырайып тұр. Төрде қалың бөстекке жайғасып алып шайды сыңғытып отырған атасы сәл тіксініп қалды. Содан кейін, – Есікте тұрма өйтіп, – деді қабағын шытып, – Жетім бала емессің ғой. Кел, төрлет. Шай ішейік.

	Ырысқали дастарханға отырып, бірнеше кесе шайды төңкеріп тастағаннан кейін ақырындап сыр тарта бастады. Үйде жанжал болыпты. Ары-беріден соң Баймұқанның Қалиманы сабағаны анықталды.

	– Тәәк, – деді жүзі сәл қуарыңқы тартқан атасы, – Ал қазір не болып жатыр?

	– Екі күн болды, көршілердің үйіне қонып жүрміз. – Ырысқали төмен қарап жылап жіберді.

	Атасы Ырысқалидың кекілінен сипап бауырына тартты, – Жылама.

	Ырысқали өксігін басып үнсіз қалды.

	– Сендерді де сабады ма?

	– Иә. Сабады.

	– Содан кейін не істеді?

	– Артымыздан іздеп келді. Қайтыңдар, әйтпесе өлтірем деді. Мамамның бет-аузы ісіп кетті. Браштар бір қабырғасы сынған дейді.

	Атасы Ырысқалиды иегінен көтеріп көзіне қадала қараған.

	– Ал, енді шыныңды айтшы, Қалима күшәланы қайтеді екен?

	– Күшәланы ішіп өлем дейді, – Ырысқали өксіп-өксіп егіле жылаған.

	Ағасының шарасыз әңгімесін тыңдап отырып Әжігерейдің өзі де жылап жібере жаздады.

	– Қашаннан бері ұрады?

	– Ылғи сабайды. Таңсықта тұрғанда да сабайтын. Ырымбек әскерге кеткеннен кейін мүлдем жаман болып кетті.

	– Жарайды, – Атасы күрсініп, төмен қарап үнсіз қалды. Содан кейін суып қалған шайын бір-ақ ұрттап, кесесін қайыра ұсынған. – Тағы бір шыны құйшы.

	Үй ішінде үнсіздік орнады. Шоқта тұрған шәугімнің ызыңы мен Ырысқалидың әлсін-әлсін мұрнын тартқаны ғана естіледі.

	– Жарайды, – деді атасы.

	– Бүгін анау қораның астын тазалаймыз деп едіндер ғой, - деді шалының “жарайдысының” сырын жақсы білетін Күлбағила.

	– Тазаланады. Қайда кетер дейсің, – Атасы соңғы кесені ішіп болып орнынан тұрды, – Қой. Барайық. Не болды екен. Анығына жетейік.

	Қарасанынан келетін саптама етігін киді. Беліне кісесі салбыраған ауыр белдігін тағынды.

	– Түу, тіпті тойға бара жатқандай жасандың ғой, – деді Күлбағила зәндемі жымиып.

	– Е, той емей немене? Бүкіл өміріміз осындай тоймен өтіп жатыр емес пе, – Атасы қамшысын бүктеп ұстаған күйі далаға шықты.

	Ақырдан жем жеп тұрған сары айғыр иесін көріп ақырын оқыранған. Атасы ерді ары-бері ырғап, айылын қаттырақ тартып атқа қонды.

	– Сен үйіңе қайтпай-ақ қой, – деген Ырысқалиға. – Бәрібір енді осында боласындар ғой, – Басы салбырап тұрған немересіне қарап сәл тұрды. Содан кейін болмашы езу тартқан. – Күшәланы мен өзім апарып берем.

	Күн түске тырмысқан шақта аулаға шағын көш келіп кірген. Атасы немересін атқа отырғызған, өзі жаяу. Қалима әпкесі сәл қалыңқырап келеді.

	– Ой, көген көзім, – деді Күлбағила немересін аттан түсіріп, бетінен сүйіп жатып, – Немене, әкелерің тентектік істеп қойды ма?

	– Тентектік істеді, – деді Кынабек.

	– Бәріңді сабады ма?

	– Бәрімізді сабады. Жаман екен, – деді Қынабек. – Бәріміз қаштық одан кейін.

	– Ей, қой енді тергемей, – деді Сабыт аттың ерін алып жатып, – Одан да шай қой. Содан кейін түпкі бөлмені босат балаларға. Ішін тазартып жинаңдар.

	Түстен кейін Баймұқанның амбулаторияда емделіп жатқаны, кешке қарай Аякөздің ауруханасына жөнелтілгені белгілі болды. Бүкіл ауыл, енді не болар екен деп тынып қалған.

	– Шал, не істегенсің сен? – деді Күлбағила кешкі шай үстінде, – Баймұқанды Аякөзге алып кеткен дейді ғой.

	– Ол әңгімені қозғамай-ақ қой, – деді қабағы қату Сабыт, - Қайтесің.

	Алайда үлкендердің арасындағы сызды күй балаларға еш әсер етпеді, әрине. Таңертеңмен тұрып жоңышқалықтың ішінде емін-еркін алысып-жұлысып ойнайды. Көршінің балаларымен асық сайысы. Түнде жасырынбақ. Ойын таусылған ба. Сабыт қолы бос кезде есік алдында өріп жүрген балалардың тіршілігін жалықпай бақылайды да отырады. Әсіресе, бір қызық қылықтарына қарап ішегі қатқанша күледі.

	Қоңыр кеш еді. Үйі көршілес Ахметжан ұста, бір айдан бері ат ізін салмай кеткен Шерім атасы келген. Шай орталанып қалған кезде есіктің алдынан машина гүр етті.

	– Деректірдің мәшинесі сияқты ғой, – деді төрде отырған Шерім көзін көлегейлеп, – Бірақ келе жатқан ауылкеңес бауырың.

	Аузын жиғанша киіз үйдің есігінен еңкейіп, шымқай қара бұйра шашты, еңгезердей сары жігіт – ауылкеңес Тілеубек кіріп келді.

	– Ассалаумағалейкүм, – деген Тілеубек даусын әндете созып, – Қазақтың соңғы феодалы, Стамбайұлы Сабыт осында тұра ма екен?

	Екі беті нұрланып, домбырасын алдына өңгеріп келелі әңгіме бастайын деп отырған Сабыт шамданып қалды.

	– Осында тұрып жатады екен, – деді Тілеубектің даусына салып. – Кедей зор болған, жаманның бәрі ақылшы болған заманда өз үйінде осылайша құса болып отырады екен.

	– Сәлемші болсаң төрге шық, – деді Шерім, тентек шалдың сөзін жаймашуақтап, – Мақтап жүреді екенсің.

	– Отыр деп мына шалдың өзі айтсын, – деді Тілеубек тұрған орнынан қозғалмай.

	– Отыр, – деді Сабыт, – Не деп мақтайтыныңды білмеймін. Бірақ не де болса отыр. Кемпір-ай, анау орындықты әперші. Өкіметтің қызметіндегі адам ғой. Киізге отырса шалбары былғанып қалар.

	– Ем қонбайтын қырсық екенсің, – деді Тілеубек, Күлбағила ұсынған орындықты кері қайтарып, – Біз отырмаған киіз бе екен, – Аяғын шешіп, балағын сәл көтеріп малдас құра отырды.

	Екеуі осылайша бір қақтығысып барып басылған. Енді аңыс аңдып, тымпиып шай ішіп отыр. Әжігерей, ауылкеңес ағасына бажайлай қараған. Үстіне қаракөк бостоннан қымбат костюм киіпті. Бөренедей білегі жеңіне әзер сыйып тұр. Жалпақ алақанында үлкен кесе шайдың өзі ойыншық сияқты көрінеді. Жүзі мейірімді. Өте мейірімді. Нұрлы көздерін төңкеріп қарияларға алма-кезек қарайды. Міндет итермелеп амалсыз келгені, әңгімені неден бастарын білмей қиналып отырғаны байқалады.

	– Ал, балдызжан, – деді Сабыт үнсіздікті бұзып, – Дүниеде не болып жатыр екен, әңгімеңді айта отыр. Не бұйымтаймен келдің?

	– Не істеп қойғаныңды білесің бе сен, шал? – Тілеубек қабағын түкситіп Сабытқа қадалған. Ашулана алмайтын адамның ашуланбақ болғаны қызық екен. Әжігерей іштей мырс етті. Мына түріне үлкен адам түгілі бала сенбейді.

	– Баймұқанды сабап тастапсың. Әне, Аякөздің ауруханасында қан түкіріп, қалжа жеп жатқан көрінеді.

	– Сабасам – себебі болған шығар, – Сабыт кеудесін керіп, иегін көтеріңкіреп отырды.

	– Итжеккенге айдаттырып жіберем, – деді Тілеубек те ширыға бастап.

	Сабыт ащы жымиып басын шайқады.

	– Әй, балдызжан-ай, Балқантау, ол да біздің көрген тау дегендей, сол мен көрмеген Үркіт пен Итжеккен дейсің бе? Несі бар, барып келеміз.

	Тілеубек, мына шал шын айтып отыр ма дегендей Сабыттың жүзіне аңыра қараған. Осы кезде, әзер шыдап отырса керек, Ахметжан мен Шерім жарыла күлді.

	– Вот, сайтан, а, – деді Тілеубек. Сөздің байыбына енді жетсе керек, қарияларға қосыла күлген, – Дауасыз.

	– Әй, кемпір, – деді Сабыт. – Мынау бауырың келіп қалған екен. Қонағасыңды молырақ сал. Шайыңды ащылау қылып құй, қай-жайдағы тері бір шықсын. Баяғының ауылкеңесі малыңды айдап, қатын-балаңды байлап, өзіңді атып кететін. Бүгінгінің ауылкеңесі Үркітке айдатып қана қояды. Құдайға шүкір, бұл да заманның түзелгені. Бұл бір Құдайдың бере салған ауылкеңесі болды ғой.

	– Қой, енді, ойбай, – деді Шерім ішін басып, – Қой, өлтіресің. Ішегім түйіліп қалды.

	– Дауасыз, – деді Тілеубек ыржалаңдап.

	Осы кезде Күлбағила аяқ астынан дүрк шабуылға шыққан.

	– Бұл Құдайдан да, адамнан да, заңнан да қорықпайды. Күйеуді сабап... Немене сонша, кеткен қызды өлердей өбектеп. Былтыр мойнымызға шылбыр салып сүйреткенде де өлген жоқпыз ғой. Отырмыз ғой, міне.

	Сабыт кемпіріне қарап мағыналы жымиған.

	– Сол шылбыр әлі бар... Қаласаң.

	Шерім қызарған жүзін төмен салды.

	– Қой енді, Саба. Жетім қыздың тойындай қылма.

	– Ой, жездеке-ай, – Тілеубек жымиып, таңқалғандай басын шайқап, Сабыттан көз алмай сәл отырды. Содан соң селт етіп есікке мойын бұрған. – Жомарт, кіріп кетші.

	Басында ақ “реглан” кепкасы бар, ұзын бойлы, денесі арса-арса қара жігіт кірді. Жымқырылған еріндерінен күлкінің табы кете қоймапты.

	– Сен неменеге мәз боласың? – деді Тілеубек.

	– Жай ғой, аға. Әншейін, – деді Жомарт бойын тіктеп, күлмеуге тырысып.

	Тілеубек қалтасынан екі қызылқұлақ он сомдық ақшаны алып шопырға ұсынған.

	– Мә, дүкенге барып, әлгі... нені алып келші. Төртеуін. Төртеуі жетеді ғой? – Қарияларға жағалай көз тастаған.

	– Қой, ойбай, Тілеужан, – деді Шерім екі қолын көтеріп, – Көп болып кетеді.

	– Көп болмайды, – деді Сабыт, – Үркітке кетердің алдында бір ішіп қалайын. Алсын. Қолын тежеме. Балдыздың қолынан ішкен арақ сіңімді болады.

	– Төртеу, – деді Тілеубек шопырдың қолына ақшаны нығарлап, – Ащы-тұщысын ала кел, – Күлбағиланың жанында, дастарханды жағалай отырған балаларға көз тастап өтті. – Содан кейін, анау қымбат кәмпиттен көбірек алып кел. Мына қара домалақтарға. Алып кел де қайта бер. Бүгін жездеммен бір әңгімелесейін. Көріспегелі көп болды ғой.

	– Е, көріспесең, бір ауылда жүрсің ғой. Есіктің алдынан шаңды бұрқыратып өткеніңді талай көрдім. Бұрылып кетуге мойның жар бермейді, – Сабыт жайланып шайға кірісті. Жөппелдеме бірнеше рет ұрттап, кесесін дастарханға қойып Тілеубекке қараған, – Баяғыда пірсілдәтіл болып жүргенде қамшым аздау болған-ау.

	Күлбағила күңк етті.

	– Шаруа басында жүрген адам ғой.

	– Шіркін, туыс-ай, – деді Сабыт. – Қарашы, бауырын қорғаштап өліп барады.

	– Бұндай бауырды құдайдан сұрап алады, – деді осы уақытқа дейін үнсіз отырған Ахметжан, Тілеубектің жүзіне мейірлене қарап.

	Сәлден соң дүкеннен келтірілген арақ дастархан үстіне қойылды. Тілеубек қағаз ораудағы кәмпитті балалардың алдына төге салды.

	– Кәне, жеңдер, балапандар.

	Алғашқы шыны арақ ішіліп, Сабыттың маңдайы жазылып, балдызына күле қараған. Тілеубек тұздалған қиярды күтірлете шайнап жездесіне ол да күле қарап отыр.

	– Итжеккенде жүріп жақсы үйренген бір нәрсең – осы арақ ішу. Жас жігіттер бүйтіп тастай алмайды.

	– Жас жігіт түгілі он Тілеубек келсе де құлата алмайды мені, – Сабыт қолына бір кесілген қиярды алып көз алдына әкелді,– Ей, дүние-ай, кезінде осы да бізге тамақ болды ғой. Бірақ мынадай, бабы келтірілген дәмді емес, ұлтарақ сияқты бірдеңе болатын. Иісі сұмдық жаман. Амал жоқ, жейсің.

	– Пайғамбарым жан қысылып, амал таусылғанда шошқаның да етін жеуге рұхсат етіпті ғой,– деді Шерім,– Оған қарағанда бұл жерден өсіп шыққан шөптің басы ғой. Адал ас.

	Тілеубек екінші шишаның қақпағын ашты. – Қызыңды қолыңа кіргізіп алғансың ба?

	– Е, кіргізсе несі бар? Ішіме сыйған балам, сыртыма да сыяды,– деді Сабыт сәл манаурап.

	Тілеубек қырлы стақандарға құя бастады.





– Сонда қанша ұстап отырмақсың?

	– Қанша болса, сонша ұстаймын,– деді Сабыт,– Дені дұрыс адам табылғанша. Ал ондай адам табылмаса, қайтеміз енді. Жанымда бола береді. Жиендерімді асыраймын. Оқуын оқиды. Өкімет өлтірмейді. Әйтеуір адам қылып қатарға қосам.

	Тілеубек төмен қарап басын шайқады.

	– Саба, мен жаңа қалжыңсыз айтқам. Егер Баймұқан жездеміз қағазды қозғап жіберсе, бітті. Кеттің.

	– Мен де қалжыңсыз айттым,– деді Сабыт қайтадан ширыға бастап,– Бір аяқ көрде, бір аяқ жерде, ахиреттің табалдырығында тұрмыз. Алладан қорқайық па, әлде жердің құдайынан қорқайық па? Айтшы, кәне. Біз сияқты емес, оқыған-тоқыған адамсың ғой.

	– Ойбоо-ой, қойыңдар енді,– деді Шерім налып.

	– Қалай десем...– Тілеубек сәл мүдіріп ойланып қалды.–Заң бойынша, баяғыда ұзатылып жеке отау болып кеткен адамның тағдырына килігудің жөні жоқ. Бәрі заңмен шешілуге тиіс. Түсінесің бе? Ол жеке семья. Туған әкесі болсаң да, ол сенің туған қызың болса да.

	– Шырағым, балдызжан,– деді Сабыт кекетіп,– Мен қызымды әке болып қорғаған жоқпын. Мен адам болып қорғадым. Біреу далада малды ұрып жатқанда да барып жөнін сұрайсың ғой. Сендердікі қызық екен. Баяғыда, өздерің жамандайтын байдың заманында да кеткен қыздың сұрауы болушы еді. Байдың заңынан жаман болды ғой мыналарың.

	– Түу, Саба, қойшы енді,– деді Шерім. – Байдың заманын қайтесің қозғап. Өтті – кетті.

	– Тұра тұр, – деді Сабыт илікпей, – Кәне, Тілеубек, айтшы, өз балаңды жамандыққа қиясың ба?

	Тілеубек үнсіз қалды.

	– Міне, мына көгенкөздерді өксітіп қоя бер демексің бе? Адамның жаны қалай шыдайды? – Сабыт тұтанып келе жатқан жанжалдан үрейленіп көзі бақырайып бауырына тығылып отырған Қынабекті басынан сипады. Содан кейін кемпіріне көзі жарқ етіп бір қараған, – Баланы там үйге апар!

	Күлбағила жиенін ертіп шығып кеткеннен кейін, түнеріп отырған Тілеубекке қайтадан төнді.

	– Айналайын, балдыз. Әрине, сенің де көрмегенің жоқ. Тар заманда тудың. Бірақ сен баланың шын көз жасын көрген жоқсың. Өзіңнің қалай жылағаныңды ұмытып кеткен болуың керек. Құдай баланың көз жасын, тірі жетімнің көз жасын көрсетпесін. Ал, баланы жылатады екен, онда ондай Құдайдың да, ондай заңның да, өкіметіңнің де аузын ұрайын. Қазір қамасаң да айтарым – осы.

	Елдің бәрі бір сәт үнсіз қалған. Ыңғайсыз тыныштықты Ахметжан бұзды.

	– Жарақаты қатты ма екен? – деді жөткірініп алып.

	– Бірнеше қабырғасы сынған дейді. Оң қолының еті созылыпты. – Тілеубек басын көтеріп Сабытқа кінәлай қараған. – Енді, сонша ұрғаның не, жездеке-ау?

	Сабыт екі жағына қаранып қолын жайды.

	– Құдай куә, ойыма да келмеген нәрсе. Алғашында сөйлесейін, лажы келсе татуластырайын деп барғам. Есіктен кіріп сәлемдестім. Жауап берген жоқ. Іс тігіп отыр екен. Қанын ішіне тартып, жүзі қуарып отыр. Содан соң, «Қарағым, бұл не еткенің, бала-шағаңды шулатып...» дей беріп едім, бәтшағар, қолындағы қайшысын ала ұмтылғаны. Жетіп келіп, қанжар салғандай қылып бір-ақ ұрды. Белімде жалпақ белдік бар еді. Сол болмаса ішімді жарқыратып жарып тастайтын еді. Қайшы ұстаған қолын білегінен сығымдадым. Сол қолымен басқа-көзге төпеп ұрып жатыр. Енді, маған не қыл дейсің, қарағым. Амалсыз, қорғандым.

	Күлбағила кіріп, еттің нанын жая бастады.

	– Қой! – деді Тілеубек дүр сілкініп. – Ширығып, құрғақ отыр екенбіз. Кәне, қариялар, алып қояйық.

	Жұрттың бәрі стақандарын төңкеріп, мұрындарын тыржитып, бір-бір кескен қиярдан алды.

	– Әй, кемпір, – деді Сабыт. – Осы, етің пісіп қалған шығар. Мынау бауырыңның іші улап отыр. Әкелші бір жапырағын.

	Күлбағила сүзгімен аулап жүріп, ортасынан шабылған семіз жамбасты тауып алды да ағаш табаққа салып Тілеубектің алдына қойды.

	– Жей ғой, әкем.

	Тілеубек алдына келген етті қолын күйдіре бұтарлап турап дастарханның ортасына жылжытты.

	– Кәне, алыңыздар.

	– Бойымызға енді тарай бастаған сияқты, – деді Шерім. Бір кесек етті асықпай шайнап, тамсанып таңдайын қақты.

	– Пах, шіркін, Күлбағила. Мынау қыстың басында сойылған жылқы ғой. Бір жыл қалай сақтағансың. Қолың алтын-ау.

	– Жаңағы, Баймұқанды айтам, – деді Ахметжан, – Соғысқа барып, қаны бұзылып келген дейді ғой.

	Сабыт көршісіне кейи қарады.

	– Әй, Ахметжан-ай, өзің майданда болғаннан кейін соғысқа барып келгеннің қандай күнәсі болса да кешкің келіп тұрады. Қаны бұзылғанына қалай сенеміз, ақыл есі түзу адамның. Сау адамның тамағын ішіп, жынды адамның ісін істейді. Осы ауылдағы кәрісі бар, қарасақалы бар, барлығы соғысқа барып, тізеліктен қан кешіп келген. Менің өзім, міне, жиырма бес жыл айдауда болдым. Осы көргенімнен майданға барып өлгенім артық еді. Осыншаны көріп келдік, кімді жылатыппыз. Соғысқа барып келдім деп кісі өлтіре ме?

	Шерім жантайып жатып мысқылдай күлген. – Сендерге дауа жоқ екен. Қоймай қойдыңдар ғой. Өсек болып кетпесін, мен де бір әңгіме айтайын. Осы баяғыда, соғыс аяқталған кез, ұмытпасам қырық жетінші жылдың қысы, жолым түсіп Ақтоғайға бардым. Сонда Баймұқанның әкесі Кенесары ашуланып отыр екен.

	– Кенесары Баймұқанның әкесі емес, – деді Сабыт.

	Шерім дауласқан жоқ.

	– Оның жайын анық білмеймін ғой, Саба. Сонда деймін-ау. Соғыстан келгеннен кейін қиялданып қиғылықты салған ғой. Кенесары жарықтық, бұл итке не істеймін, келгеннен кейін бір күні ұшты-күйлі жоқ болды дейді. Талай рет, қарағым, Қалима таза, кезінде басы жас қой деп өзім деп аңдыған кездерім болды, жүріс-тұрысынан мін таба алмадым, бұл ақымақтығыңды қой деп ақыл айттым дейді. Сол кеткеннен хабарсыз кетеді ғой. Кенесары солай болды екен деп тыныш отыратын адам ба, жан-жақтан сұрау салдырып, қоймай іздейді. Күндердің бір күні, түу Үштөбе, Матай жақта бір разъезде, орыс әйелмен тұрып жатыр екен деген хабары жетеді. Содан Кенесары, дереу товарный пойызға отырып барады да, орыс қатынның жанында шалжиып жатқан ұлды өлімші қылып сабап, орыс қатынды қоса сабап, Баймұқанды желкелеп үйге алып қайтады ғой. Осыны айтып, “Әй, мені алмаған Құдай!” – деп, кейіп отырған кезін көріп едім.

	– Саба, Кенесары әкесі емес дедіңіз ғой, – деді Ахметжан, – Өздері қай туған? Құдаңыз ғой, таратып айтып беріңізші.

	– Айтатын несі бар. – Сабыт аяғын созыңқырап, ыңғайланып отырды, – Баймұқанның әкесі басқа адам. Мынау Бақанастың бойында тұратын Бөдестер ғой. Өздері төрт ағайынды болған. Асанқұл, Үсенқұл, Ішпеқұл, Кенесары. Баймұқан Асанқұлдан туған. Ақ қашып, қызыл келгенде, одан кейін болған неше түрлі сұрқылтайдың кезінде бәрі шетінеп кеткен. Байдың тұқымдары ғой. Жалғыз Кенесары қалған. Осы Баймұқанды бала қылып асырап алған Кенесары.

	– Баяғыда бір қонақтап келіп еді ғой, – деді манадан бері үнсіз отырған Тілеубек, – Тізесінен жүретін адам екен. Түсі сұмдық суық.

	– Иә, ақсақ болған, бірақ сау адамнан қайратты еді ғой, – Шерім басын шайқады. – Сол қолына тиянақ тауып алып, оң қолымен атан өгізді бұрап жыққанын өз көзіммен көрдім.

	– Неден ақсақ болған, Саба? – деді Ахметжан.

	– Жә, сонымен Кенесары төрт ағайындының кенжесі болған дедік қой, – Сабыт ошақтың отына ойлы көзін қадаған күйі өткен оқиғаларды қайыра көріп отырғандай баяу дауыспен әңгімелеген, – Батыр болған. Кенесары атқа мініп жүрген кезде малдарына ешкім тиісе алмаған. Бірде, біздің ауылдың есерлері барып отыз шақты жылқысын айдап алып кетіпті. Қарымтасына деп Кенесары біздің ауылды шапты. Қыстың аяғы еді. Қар ерте ерісе жайлауға ертерек көшеміз бе деп отырғанбыз. Тымауратып ауырып жатқам. Бір кезде жұрт дабырлады да қалды. Ыстығым көтеріліп, есім кіресілі-шығасылы болып жатқан. Ертеңіне, тәуір болғанда естідім, алпыстан астам жылқыны алыпты. Артынан екі жылқышы, ауылдың бес-алты жігіті қуа шықса да ештеңе істей алмапты. Сойылмен бір-бір ұрып сұлатып кеткен екен. Кейіннен, осыны есіне түсіргенімде: “Сенің құда болатыныңды қайдан білейін,” деді. “Ауру емес, сау болсам артыңнан қусам не істер едің” десем, “Не істеуші едім, жайғап кетер едім”, дейді. Содан не керек, күндердің күнінде, осындай барымта-қарымтаның кезінде далада үсіп қалады ғой. Жанындағы серіктері әр жерде өліп-өліп қалған. Кенесары ертоқымды арқасына салып алып, итшілеп жүріп жетеді. Екі аяқ үсіп кеткен. Көктем шыға қарайып, ірің аға бастайды. Істемеген емі қалмапты. Кұртқа да салған, жынға да салған. Ақыры амалы таусылғанда, жұртты үйден қуып шығыпты. Сонда жұрт есікті бұзып кіргенде қызылала қан болып жатыр екен дейді. Екі аяқтың басын ұстарамен кесіп лақтырып жіберген ғой.

	– Алла! – деді Ахметжан жағасын ұстап, – Не деген жансебіл адам.

	– Сөйтіп, ақсақ жүріп осы жетім қалған Баймұқанды қанаттыға қақтырмай өсіріп жеткізген ғой. Құдам ер еді ғой,– Сабыт қабағы күреңітіп томсырайып отырып қалды. – Қырық төртінші жылы ләгірден босап елге қайттым. Қызымның Ақтоғайда тұратынын біліп алғам. Келдім. Ел іші ашаршылықтан оңалмаған. Әлі есімде, белшесінен құмға батқан тоқал тамға кіріп келдім. Бір-бірімізді бірден таныдық.

	“Сені де көретін күн болады екен ғой, құда!” деп, аңырап жылағанын көрсең. Ақсақ адам, басы кіндігімнің тұсында тұр. Қолтығынан көтеріп, төс түйістірдік.

	– Бір-біріңізді көрмегеніңізге қанша болып еді? – деді Тілеубек.

	– Бір-бірімізді бірінші рет көрдік. Нансаң, – Сабыт, сенсең осы дегендей иығын кере жадырап, жан-жағына қаранды.

	Тілеубек төмен қарап басын шайқады. – Ойпыр-ай. Тағдыр ғой. Не істейсің.

	 Күлбағила дастарханның ортасын арши бастады, – Ал, мынау көк суларыңды былайырақ ысырыңдар.

	Сәлден соң ортаға үйеме табақ ет келді.

	– Пісмілла, – Шерім бәкісін алақанына жанып жіберіп, бипаздап турай бастады. Сабыт пен Ахметжан да бәкілерінің шаппасын ашып, лыпылдап жұмыс істеп кетті.

	– Пах, пах біздің шалдар қалай-қалай қимылдайды! – деді Тілеубек Әжігерейге көзін қысып.

	– Балаларға қалдырдың ба? – деді Сабыт.

	– Бөлек табақ жасап, бағана апарып бергем, – Күлбағила иісі аңқып, тау болып үйіліп жатқан еттің ортасын шұңқырлап тұздық құйды.

	– Кенесары жарықтық, әуре болмаңыз десем қоймай іздеп жүріп мал тапты. Туған елдің дәміне не жетсін. Сойғаны үйірде жүрген кәрі теке. Бар таба алғаны сол. Жоқты қайдан алады. Бар болса ту бие соятын жомарт еді ғой. Сонда деймін-ау, сол текенің көк шандыр етіндей тәтті ет жемегендеймін.

	– Орап-орап бір соққан шығарсың, жездеке,–Тілеубек кеңкілдей күлді.

	– Рас айтасың,– деді Сабыт басын изеп, – Содан құдам маған күй тартқызам деп дүйім елді шулатып домбыра іздестірді.

	Шерім табаққа қол салып жатып Сабыттың жүзіне әлдебір риза кейіпте қараған.

	– Тапты ма? Тарттың ба?

	– Жоқ. Таба алмады.

	– Сонда не амал қылдың?

	– Аузыммен күй шертіп бердім. Нансаң. .

	– Аузыммен дейсің бе? – Тілеубек Сабыттың бетіне таңқала караған, – Қойшы, жездеке. Айта бересің-ау сен де.

	– Несі бар? – деді Шерім, _ Біздің ән салғанымыз сияқты ғой. Әндетіп шертіп бересің. Болды.

	– Дұрыс айтады, – деді Сабыт, – Жиырма бес жыл абақтыда жүргенде жынданып кетпегенім осы күй шерткендігімнен шығар. Барақта жатқанда ойша шертесің. Қарағай шабуға барғанда ыңылдап айтасың. Кейіннен айдауда бірге жүрген қазақтар жаныма көп үйірілетін болды. Олардың да көңілін осы күймен демдедім. Бақсам, солардың көңіліне медеу болыпты бұл күй.

	Тілеубек жездесін жаңа көргендей болды.

	– Ойпырай, – деген, дастархандағы әлдебір нүктеге көзін қадап отырып, – Адамнан ақыл артылған ба, айла артылған ба.

	– Айтайын саған, осылайша шерте-шерте керемет шеберлікке жеттім, – деді Сабыт күліп, – Баяғыда, елу екінші жылы ғой деймін, мынау Аякөзде тұратын Айтбай келіп менімен күй шертісті. Ол да асқан домбырашы еді ғой. Сонда Тәттекеңнің “Көкейкестісін” аузыммен шертіп бергенде шалқасынан түсті. “Ойпырай, Сабыт, тура домбырамен шертіп отырған сияқтысың” деді. Кетерінде, “қой, бұл өнерді мен де үйренейін” деп кетті.

	Әжігерей өзі білетін нәрсесін атасының тап басып айтқанына бір жағы таңқалып, бір жағы риза болып отыр. Бұл да көп күйді ойша шертеді. Ал көкірегінде әлі дүниеге келмеген қандай керемет күйлер бар, атасы соны білсе ғой. Ол күй қайдан келеді – айтып бере алмайды. Әйтеуір, әлдебір мөлдір ағынға түскендей болады. Сол кезде күйлер өз-өзінен қалқып шығатындай. Ол күйлерді домбыраға түсіруге бола ма, қағысын табуға бола ма – білмейді. Әзірге, тек сұлу сазына ғана ұюмен жүр.

	– Жездеке, осы саған таңқалудан шаршадым, – деді Тілеубек.

	– Несіне таңқаласың, – деді Сабыт, – Ертеде небір бармағынан бал тамған күйшілер болған. Қорқыт, Айрауық. Жұрт көп біле бермейтін Ақ бас Құлайыс деген болған. Кет Бұға, Байжігіт, кешегі Тәттімбет. Солар күйді домбырамен емес, әуелі көкірекпен шерткен шығар деймін. Әрине, домбыраның сағасын қуалап отырып та неше түрлі күй шығаруға болады. Бірақ сол күй өз ішіңде, өз көкірегіңде болмаса – неңді шығарасың?

	– Әлі есімде, жездемнің келгенін естіп бүкіл алыс-жақын ағайын жиналды ғой. Бала кезіміз. Мәуітқан атаңның үйінде домбыра бар, соны алып кел деп жұмсап жіберді. Жүгіріп барып алып келдім. Сонда деймін-ау, жездемнің домбыраны қолына алып, есеңгіреген адамдай бір сәт отырып қалғаны әлі есімде, – Тілеубек Сабытқа жымия қараған.

	– Оңай ма, – деді Шерім. – Жиырма бес жылда көкіректе күй сақтамақ түгілі, адам танымастай өзгеріп кетуге болады.

	– Болды ғой, неше түрлі, – деді Сабыт.

	– Е, не болмады, – Тілеубек ондық шамға көзін қадаған күйі біраз үнсіз отырып қалды, – Басыңда тұрғанда бағасын білмейсің. Ал өтіп кеткеннен кейін – жырдан қызық. Еске алғанның өзі қандай. Әлі есімде, мынау қазір Рақымбай мен Мырзақан отырған тұста, Құдайберген өлген қарасу деген болды ғой. Сол жерде Нұршаның үйі өртеніп. Кеш батып қалған кез. Сиыр сауайын деп киіз үйдің есігін сыртынан байлап кете қалған ғой. Үйдің іші лау ете қалғанда айқайлап, сасқалақтап не істерімізді білмей қалдық. Сонда Базаралы аға демалысқа келіп жатқан. Үстінде әскер киім. Аяқта құрым етік. Жүгіріп келіп әуелі сықырлауықты шандыған жіпті шешпек болды. Шешіле қоймады. Жүрегіміз тарсылдап бақылап тұрмыз. Содан кейін үш-төрт қадам шегінді де жүгіріп келіп, бір тепкенде, есіктің быт-шыты шықты ғой. Үйге жүгіріп кіріп балаларды бірінен кейін бірін далаға лақтырып жатыр.

	– Саба, осы Құдайберген қалай өлген? – Ахметжан жастықты нығарлай оңалып жатты.

	– Былай болған ғой. Бір жылдай сал болып ауырған. Әбден әлсіреп тұрған. Жүруге жарағаннан кейін, намаз оқиын деп, қарасудың жағасына дәрет алуға барады. Қолын шайып отырып құлап кетіпті. Бірден шым батып кеткен. Кешке қарай бір-ақ табылды.

	– Тіпті кісі батып өлетін су емес қой.

	– Ол қазір солай. Табаны қалыңдап, суы азайып, тайыз болып кеткен. Ал кезінде құрық бойы су болатын. Ол кезде мына Айғыздың бойы ен тоғай, дүлей қамыс, жаздың ортасында ат бауырынан кешетін терең еді. Ал тасығанда жанына бара алмайсың.

	– Сол кез емей-ақ, осы биыл көктемде, Аякөздің бір шопырын өткізіп аламыз дегенде, ДТ трәктірді ағызып кетті ғой, – деді Тілеубек.

	Күлбағила шам жағып үстел үстіне қойды. Тілеубек елең ете қалған.

	– Әлі шаммен отырсыңдар ма?

	– Шамның жарығы ұнамаса, жездеңнің үйіне електр жүргізіп бер, – деді Шерім, – Жолшыбай бізге де орнат.

	– Бағандары қазылып орнатылған. Сымтемір тартылған. Неғып қоспай жатқанын білмеймін, – деді Тілеубек. Содан соң шамның жарығына қарап отырып ойлана тіл қатқан, – Мен сіздерге бір қызық айтайын, осы электрдің жарығынан ошақтың отын, шамның жарығын артық көрем, нансаңыздар. Шамның, ошақтың жарығында өскендіктен бе, білмеймін.

	– Ой, жарығым, – деді Күлбағила.

	– Рас айтасың, – деді Ахметжан басын изеп, – Мына Сабаңның әңгімесін електр жарығымен қалай тыңдауға болады, білмеймін.

	– Ошақтың отында әңгіме де, күй де сырлы болады, – деді Шерім. – Айтпақшы, бүгін барлығыңды Аякөзге жинады емес пе. Жайшылық па?

	– Міне, әңгіменің үлкені осы, – деді Тілеубек, – Шұбартау аудан болып Аякөзден бөлінейін деп жатыр. Бір совхоз жетпей, “Айғызды” Шұбартауға қосатын болды.

	– Ойпырай, неге олай етті екен? – Шерім сәл аңырып қалған.

	– Жер үлкен дейді. Осыншама көп совхоз, көп халықты басқару қиын болып бара жатыр дейді. Сонымен таңертең облыс басшылары бәрімізді Аякөзге жинап алды да осыны айтып, жаңа ауданның ашылуымен құттықтап қайтып кетті. Жаңа ауданның шонжарлары шағын той-томалақ жасаған. Кешігіп жеткенім содан.

	Елдің бәрі үнсіз қалды.

	– Е, жарайды, – деді бір кезде Сабыт, – Бізге бәрібір. Тек халыққа жайлы болса болды ғой.

	– Жарайды. Өкіметтің де бір білгені бар шығар. Тек бұл Шұбартау өзінің адамдарын алып келіп, жұртты ығыр қылып жібермесе болды. – Шерім іргеде сүйеулі тұрған домбыраны Сабытқа ұсынған, – Ал, Саба. Күйіңді сағынып қалдық. Шертші бір. Содан басқа шаруам да жоқ еді. Әңгімеге айналып отырып қалдық қой.

	Сабыт онсыз да бабында тұрған домбыраның бұрауын болар-болмас түзеп жіберіп, кеудесін кере дем алды.

	– Мынау Тәттімбеттің “Қырмызы Қосбасар” деген күйі, – деді ішекті қағып қалып.

	Домбыра ақырын күркіреп жауап берді. Іргені бойлай шалқалап жатқан Әжігерей көзін жұмған, Тәттімбеттің ақылды күйі ақырын тербеліп жөнелді. Осылай көзін жұмып атасының жусан иісі аңқыған шапанын иіскеп жатып тыңдағанды жақсы көреді. Бірінші буынның күрмеуінде жүрегі атша тулап, көзіне жас келген. Не екенін ажыратып бере алмайды. Әлде сәбидің былдырлаған тәтті сөзі. Әлде бозбаланың, бойын кернеген сезімді жасыра алмай, үзілдіріп айтқан ғашықтық сөзі. Білмейді. Әйтеуір өзінің бұрын білетініне мүлдем ұқсамайтын, бірақ тыңдай келе бұрын жоғалтқан баға жетпейтін асылын тапқандай тебіренеді. Күй шертіліп болғаннан кейін де тамағына тығылған тастың орны көпке дейін жұтындырмай ауырып тұрады. Әжігерей өксігін естіртпей ақырын демалып жатыр.

	Баяғыда, мына Қаракесекте бір Күшікбай деген бай болыпты. Заманында, Атымтай жомарт сияқты қолының ашықтығымен, мырзалығымен аты шыққан адам екен, – Сабыт ұйыған аяғын созып сәл отырды, – Талай адамды тізгінге жеткізіпті. Талайдың басына үй тігіп, алдына мал, қазанына ас салып беріпті. Сөйткен Күшікбайдың жалғыз ұлы өледі ғой. Сонда Күшікбай налыған дейді. Бұл Құдайға не жаздым, қаріп пен қасерге мендей шарапат қылған адам бар ма еді. Қай қылығымнан таптым. Қой, Құдайда әділет жоқ екен. Одан да өлейін депті. Ауылдың адамдары у ішіп өлмесін деп, удың бәрін тығып тастапты. Бауыздалып өлмек болыпты. Туыстары темір біткеннің бәрін тығып тастапты. Енді аштан өлем деп теріс қарап жатты дейді. Жанына қазы-қарта, жал-жая қояды. Біріне қарамапты. Ақырында бай-екең сарғайып, шынында да өлім аузына барған дейді. Енді не істейміз деп жұрт сасады. Ақырында жөн білетін біреу, бай-екеңді бір сейілтсе, Тәттімбет сейілтеді дейді. Сонымен Тәттімбетті қос аттап алдырады. Тәттімбет, қылшылдаған жас кезі екен, табалдырыққа отыра сала домбырасын шерткен дейді. Екі күн отырып қанша күй толғаған. Жиыны алпыс екі күй болыпты. Ақырында Күшікбай, көзінің жасы бұлақтың суындай болып ағып, қайғы-шері тарқап орнынан тұрыпты. Бұл өзі ұзақ күй. Әлденеше тарау. “Табалдырық Қосбасар”, “Зар Қосбасар”, “Жайсары Қосбасар” болып салаланып кете береді. Арқада осы алпыс екі күйді бұзбай толық тартқан шеберлер болыпты. Ал мына естігендерің, сол күйдің соңғысы – “Қырмызы Қосбасар”, – Сабыт аяғын жиып қайтадан малдас құра отырды, – Міне, осындай кеп болған дейді.

	– Пах, пах, сөз-ақ қой, шіркін! – Тілеубек көзіндегі каймыжык жасты саусағының ұшымен сүртті, – Ей, қайран жездем! Асыл жездем! Осы қолың да бір күні жер астында қалады ғой.

	– Пәлі! – деді Сабыт манаурай күліп, – Бізден бұрын қанша дәулескер күйші өткен. Солардан әулие емеспіз. Ал, сөз тыңдаңдар. Баяғыда, мынау Арғынның ішінде Айдос деген батыр болыпты. Бірде сол Айдос қалмақтан жылқы алып, Керейдің жерінен өтіп бара жатып Молақ деген байдың үйіне түседі. Байдың Айтбике деген жалғыз қызы бар екен...

	Атасынан талай естіген әңгімесі. Ақырында сол Айдос пен Айтбике талай шырғалаңнан өтіп бір-біріне қосылыпты. Бірақ күй, Айтбике мен Айдосқа емес, екеуіне теңдік алып берген кемеңгер би Қосайдарға бағышталған. Күміске буланғандай ішектер ақырын қүмбір етті де үнсіз қалды. Атасының қашанғы әдеті. Күй шертердің алдында сәл үзіліс жасап, шайдан бір ұрттап тамағын жібітеді. Құба шешен домбыра аққұдай сұңқылдап жөнелді. Шымқай көк аспан қақ жарылып, ар жағынан жүректі аялаған, жанға жайлы салқын нұр төгілді. Түндігі түрілген шаңырақтан күздің баданадай жұлдыздары сығалап жымыңдайды. Аздан соң күйдің жорға жүрісіне олар да тербеліп билей бастайды. Міне, Айдос батыр келе жатыр екен дейді. Атының құйрығына Нұршаның киіз үйін тіркеп алыпты! Үй өртеніп жатыр. Айдос тоқтамай сүйретіп кетіп барады. Базаралы ағасы үйдің артынан қуып есігін теуіп жүр. Кенет Айдос атын тоқтатып, Базаралыны қалтасына салып алады. Содан соң өртенген үйді шаңырағынан көтеріп, ішіндегі ұсақ балаларды да қалтасына тоғытады. Қараса, о керемет, Айдостың қойны-қонышында осы ауылдың адамдары өріп жүр. Әне, батырдың төс қалтасынан атасы басын шығарып тұр. Сақалы желмен тербеледі. Әжігерей өзін-өзі қанша күштесе де, үйіріліп бара жатқан ұйқының құшағынан шыға алмайды. Дастархан басындағы адамдардың бір сөзі естіледі, бір сөзі естілмейді. Күмбір-күмбір, күңгір-күңгір. Кенет үй ішіндегі адамдар мысық кейпіне енді. Үп-үлкен мысықтар.

	– Бур-бур-бур, – дейді атасының орнында отырған үлкен мысық, – Бур-бур-бур.

	Шерімнің орнында отырған кішілеу мысық домбыраны қағып-қағып жіберіп, биязы дауыспен бір әдемі әнді сызылтады.

	– Басында Баянауыл ойнайды арқар,

	Арқырап таудың суы төмен сарқар.

	Бірге өскен кішкентайдан, қалқатайым,

	Қайғы-шер қатып қалған қашан тарқар.

	Мысықтың ән айтқаны қандай керемет! Әжігерей шыдай алмай күліп жібереді.

	– Мынау апиын ішіп алған ба? – дейді Күлбағила, – Бур-бур-бур.

	– Ұйқысырап жатыр ғой. Мур-мур, – дейді Шерім.

	–Ба-ша-ша, – дейді Тілеубек ағасы, – Әбден шаршаған ғой. Ба-ша-ша-ша.

	Сәлден кейін көзінің алдына әлдебір нұрлы перде тартылды.

	– Әй, тұр! – Біреудің қатты нұқығанынан оянып кетті. Күлбағила екен. – Бар, там үйге, балалардың қасына жат. Мына жерден тоңып қаласың.

	Орнынан тәлтіректей тұрды. Сабыт пен Тілеубек енді кіреберісте дауласып тұр.

	– Болмайды, түсінесің бе, шал. Бол-май-ды, – Тілеубек мектептің оқытушысы сияқты ежіктей сөйлейді, – Жарайды, бір жолға ештеңе бола қоймас деп ойлаймын.

	– Болса несі бар. Бағана айттым ғой, – Сабыт Тілеубектің кеудесін саусағымен нұқиды, – Қалима да мүгедек болып қала жаздады. Ол да арыз берсе, қайтер едің?

	– Мынауың менің ойыма келмеген нәрсе, – Тілеубек сәл ойланып тұрып қалады. Әжігерейге көзі түседі. – Мынау тәлтіректейді ғой. Ішіп алған ба?

	– Біздің көзімізді ала бере ақырындап тартып жіберген ғой, – Масаңдау Шерім Әжігерейге қарап жұмбақ жымияды, – Қас батырларша ұйықтайды екенсің. Бізге домбыра да тартып бермедің.

	Әжігерей жауап қатпай далаға шығады. Бағанағы жұлдыздардың бірде-біреуі жоқ. Жауын жауып тұр. Балдың иісі аңқыған күздің жауыны. Салқын ауаны рахаттана сіміріп тағы біраз тұрады. Содан соң үйге кіріп, төргі бөлмедегі үйреншікті орнына жатады. Тәтті буалдырдың құшағына енеді.

	* * *

	Бірнеше күннен кейін Баймұқан келді. Түстің кезі еді. Жұрт жапырлай шай ішіп жатқан.

	Күлбағила сыртқа көз салды да түрі құбылып кетті.

	– Баймұқан келе жатыр, – деген сыбырлап.

	Әкесімен көңілдене әңгімелесіп отырған Қалима жүзі сәл бозарып үнсіз қалды. Қынабек үрпиіп Сабыттың бауырына тығылды. Сол екі ортада есіктен әуелі ауылкеңес Тілеубек, содан кейін табалдырықтан аяғы сәл шалынып барып Баймұқан да кірді.

	– Ассалаумағаләйкөөм, – деген Баймұқан дауысын әндете созып. Төрде отырған Сабыт ләм-мим демеді. Баймұқан Сабыттың алдына тізерлей жығылды.

	– Кеш мені, әке.

	Елдің бәрі төмен қарады. Бір сәт ыңғайсыз үнсіздік орнаған.

	– Мен жоқ жердегі бар тіршілігің осы ма? – деді ақыры Сабыт.

	– Кеш, мені әке, – деді Баймұқан басын жерден алмаған күйі, – Кеш.

	– Сен менің сақалымның ағына да қарамадың. Маған осылай істедің. Оңашада Қалима мен балаларға не істемейсің сен.

	– Жезде, бір жолға... – деді кіргеннен тікесінен тік тұрған Тілеубек, – Бір білместік болған шығар.

	– Бір ғана білместік пе? – Сабыт Тілеубекке сынай қарады.

	– Мен көргенде өмір бойы осылай істеп келеді. Алыста жатсам да қызымның құсасын, немерелерімнің жылағанын естіп жаттым. Келінін қыздай сыйлаған ел емес пе едік? Ұлын тыймаған, келінін жүн қылған, қандай ел сенің елің?

	Тағы да тыныштық орнады. Әжігерей, атасының алдында тізерлеп тұрған Баймұқанның кенеттен пора-пора терлегенін көрді. Иегінен баданадай тамшы шағи көрпеге тырс етіп тамған.

	– Айтшы, кәне, өз қызыңды жамандыққа қиясың ба? – Сабыт Баймұқанның желкесінен төне қараған. – Құдай бетін ары қылсын, бірақ құдайлығыңды айтшы, анау оқуда жүрген бала илектеніп, біреудің қолында ит орнында байлаулы тұрғанын қалар ма едің?

	– Жоқ, – деді Баймұқан естілер-естілмес.

	– А! – деді Сабыт, – Солай ма, батыр! Олай болса қолыңдағы әйелің, ол да біреудің әлпештеген ардақтысы. Ол да біреудің жалғызы. Оның үстіне ұрқыңды жалғастырған балаларыңның анасы емес пе?

	– Кеш мені, әке, – Баймұқан еңіреп жылап жіберген.

	– Кештім. Не айтайын. Өз қолымды өзім кесе алмаймын, – Сабыт кеудесін кере дем алды, – Бірақ бүгін бармайды. Бүгін осында болады. Үйіңе қайта бер. Ертең өзім апарып тастаймын.

	Кешке ұйықтарда Қынабек әдетінше Әжігерейге ертегі айтқызған. Ертегі айтылып болғаннан кейін ес біліп қалған бала басы салбырап біраз уақыт үнсіз қалды. Содан соң алақанымен көзін басып еңкілдей жылады. Әжігерей шошып кеткен.

	– Қоя ғой. Қой, жылама, жарығым. Алтыным. Жыламасайшы. Не болды саған? – Қынабектің арық иығынан тартып бауырына басты.

	– Барғым келмейді, – деді Қынабек өксіп, – Қорқам. Жүр, қашып кетейік. – Әжігерейдің жүзіне үміттене қараған. Әжігерейдің жүрегі шымыр ете қалды. Баяғыда өзінің айтқан ұсынысы есіне түсті. Көз алдында сол сұмдық кештің оқиғалары тізбектеле өткен.

	– Қайда қашамыз? – деді Қынабектің басынан сипап.

	– ЬІрымбек ағама қашайық.

	Әжігерей жүрегі қан жылай күлген. Әскерден келген хаттардың біреуінен “Свердлов облысы” деген жазу мен әскери бөлімшенің нөмірін көргені бар.

	– Свердлов облысы деген қай жерде екенін білесің бе?

	– Білмеймін, – деді Қынабек көзі бақырайып.

	– Орал дейтін тау бар. Сол таудың етегінде.

	– Оған қалай баруға болады?

	– Оған бара алмайсың. Барғанда да кіре алмайсың. Кіргізбейді.

	– Онда Құндыз әпкеме қашайық.

	– Жоқ, – деді Әжігерей – Алматыға да жете алмаймыз. Ешқайда да қашпаймыз. Қорықпаңдар. Бірдеңе болса, атама айтамыз. Атам енді ұрғызбайды.

	Ертеңіне Сабыт Қалима мен екі баланы арбаға салып орта ауылға аттанған. Қынабек көзі жаутаңдап Әжігерейге қарай берді.

	– Қорықпа, – деді Әжігерей тағы да дем беріп, – Күнде сабақтан кейін барып тұрам ғой.

	Жиырма шақты күннің ішінде әбден бауыр басып қалған екен. Қаңыраған үйге сыймай ары-бері сенделіп жүрді де қойды. Ақыры шыдай алмай әпкесінің үйіне барған.

	– Кел, Әжікен, – деді төрде отырған атасы, – Кел.

	Үй іші толған адам. Көрші-қолаң, туыс-туған. Кенет, жапырлап отырған адамдар, төр жақта, өткен түнгі қайғысын ұмытып көршінің балаларымен асыр салып ойнап жүрген Қынабек, мынау көңілді, дулы жиын ешқашан қол жетпейтін, бұның қолы ешқашан жетпейтін, шексіз алыс, бақытты дүние сияқты болып көрінген. Қанша жүрсең де жете алмайсың, себебі ол басқа... мүлдем бөтен дүние. Ол жайында тек армандауға ғана болады. Өзінің атадан жалғыз туғандығы, көңілсіз, азғантай ғұмыры елес беріп өтті. Көзінің алды буалдыр тартып жүре берген.

	– Ой, ой жаман неме, мынау неге жылайды-ей, – деді Баймұқан бұны құшақтап, – Қой, жылама. Кел одан да, дастарханға отыр. Ет жейміз.

	Атасының жанына әкеліп отырғызған. Сабыт Әжігерейдің жүзіне сынай қарап сәл отырды да басынан сипады.

	– Жарығым. Бұл сенің өз үйің ғой. Мен саған барма деп айтыппын ба.

	– Әлгі Сабыттың домбыра шертетін ұлы осы ма? – деді төрде отырған кәрі әжей. – Ой, айналайын. Осы қанша адам домбыра ұстады. Бірде-біреуі Сабыттың сынына толмап еді. Ақыры өнер өз ұлынан шыққан екен ғой. – Қағаздай жұқа қолымен бетінен сипап, самай шашын құлағының артына қайырып қойды, – Тіл-көзден сақта Құдай.

	Түннің бір уағында атасы екеуі жаяу қайтты. Әжігерейдің үнсіз сұрағына, Баймұқан ат-арбаны ертең шөпке сұрап отыр, деп жауап қайтарған Сабыт. Етігі көрпілдеп орта жолға дейін үнсіз келді. Содан соң Әжігерейді басынан сипап күрсінді.

	– Бәрін де түсінем, жарығым.

	– Ата, мен неге жалғызбын? – деді Әжігерей. Мерекеге бергісіз өткен жиырма күн көз алдына қайта келген.

	– Қайтейін, қарағым. Жоқ баланы қайдан аламын. Білем. Бәрін білем. Қалима мен балалар үйімізде болғанда арқаңа қанат біткендей болды. Қуанып жүрдің. Бірақ қанша жақын болса да, оты бөлек қой. Қанша жүреді. Әйтеуір бір күні кетеді емес пе.

	Ай сүттей жарық. Ауыл шырт ұйқыда. Анда-санда ғана әр жерден иттердің әупілдеп үргені естіледі.

	– Қанша отырып қалғанбыз, – Сабыт қалтасынан күміс баулы сағатын алып қақпағын сырт еткізді. – Мәссаған, он екіден кетіп барады. Қой, қайтайық, балам.

	* * *

	Көп ұзамай бүкіл дүниесін шайқаған тағы бір оқиға болды. Қалима балаларымен үйіне кеткеннен кейін Күлбағиланың мінезі күрт өзгерген. Ертеден кешке дейін бүлінеді де жүреді. Амалын тауып, тіршіліктегі барлық кемшілікті Әжігерейге әкеп тірейді. Әжігерей ештеңеге таңқалған жоқ. Тек осы лаңның қай жерден шығатынын, шиенің қалай шешілетінін немқұрайды ғана күтіп жүрген.

	Бір күні сабақтан кейін үйге келіп, әдетінше Күлбағиланың болмас шайын күтіп отырған. Көршінің кішкентай баласымен үйірмекіл ойнап отырып байқамай жылатып алды.

	– Жарайды, жарайды, жылама. Мә, барлық асықты сен ал, – деп уатып жатқаны сол еді, Күлбағила да дүрсілдетіп жетті. Екі иінінен демалып, көгеріп тұр.

	– Иттің ғана баласы, боғыңмен жасты баланың тілін таба алмайсың. Тағы да әңгіртаяқ ойнатып жылатып жатырсың ба! Мә саған!

	Әжігерей аузын ашқанша басынан бір-ақ тепті. Көзі қарауытып шөке түскен. Келесі сәтте есін жиып орнынан тұрды. Күлбағила қолындағы оқтауын білеп тағы бірдеңелерді айтып жатты. Бірін де естіген жоқ. Санасында осы уақытқа дейін жабық тұрған әлдебір қақпақ сарт етіп ашылғандай болды. Өзін өзі қорғамаса бұны ешкім де қорғамайтынын, тіпті атасының өзі бұны өмір бойы күзетіп отырмайтынын жан дүниесімен түйсінген. Жаңа ойдың анықтығы, түсініктілігі сондай, қуанғанынан күліп жіберді.

	– Бадалып қалғыр. Неменеге мәз боласың? – деді бұның күлгенінен сәл сескеніп қалған Күлбағила. – Төбеңді ойып, көзіңді ағызып жіберейін бе?

	Оқтауды аямай сілтеген. Әжігерей оқтауды қағып алып жұлқып қалды.

	Бұндай оқыс қимылды күтпеген Күлбағила омақаса құлаған.

	– Ойбай-ай, мына нағылет қайтеді? – деді малтығып тұра алмай жатып.

	– Немене? – деді Әжігерей кекетіп. – Әкеңнің құнын менен алайын деп пе едің?

	Күлбағила жалпиып отыра кетті. Ауа жетпегендей, дірілдеген саусақтарымен омырауын ағытты.

	– Не дедің сен?

	Дауысы қалтырап естілді.

	– Не естісең сол, – деді Әжігерей.

	Күлбағила кенет айқайлай орнынан тұрған. Омырауын айырып жіберіп, шашын жайып, екі бетін тырнап шиедей қылды. Көз алдында болып жатқан сұмдықтан шошынған көршінің баласы бажылдай жылап далаға қашқан.

	– Ойбай! Ойбай! Өмірімде естімеген сөзімді естідім ғой мына тірі жетімнен! – деп айқайлаған Күлбағила сүрініп-қабынып далаға шықты. Есіктің алдындағы ұзын орындыққа белін таянып, өлген адамды жоқтағандай зарлап отыра кеткен. Тарғыл даусы бүкіл көшені кернеп барады. Состиып-состиып көршілер шықты. Алдымен Зерен апасы келді.

	– Не болды, Күлеке-ау, тапай талтүсте? – деді Күлбағиланы құшақтап.

	– Бүйткен өмірі құрып кетсін, – деді Күлбағила. – Бүйткенше өлейін одан да.

	Көз жасына шашалып болған жайды баяндаған. Әрине, өзінің қылығы жайлы бір ауыз сөз жоқ. Әжігерей күлді.

	– Қарағым-ау, бұның не? – деді Зерен кейіп. Әжігерейді жеңінен тартты, – Жүр былай. Біздің үйге жүр.

	– Мен ешқайда да бармаймын, – деді Әжігерей.

	Осы кезде дүрсілдетіп Сабыт та келген. Атын байлап жатып, дауыс салып жылап отырған кемпіріне жақтырмай қарады.

	– Мынаған не болған? Біреуі өлген бе?

	Беті-қолын жуып сүртінген күйі киіз үйге кірді. Зерен қоса кірген. Екеуінің сөйлескені естіліп тұр.

	– Ағеке-ау, болмайды ғой. Бесіктен белі шықпаған бала.

	– Анауыңның өзі бірдеңені бүлдірген ғой. Әжікеннің ондай тосын мінезі жоқ. Иі жұмсақ бала.

	– Әй, білмеймін-ау, – деді Зерен, – Ағеке-ау, осы сөздерді аузына сіз салып беріп жүрген жоқсыз ба? Бала ондай сөзді қайдан біледі?

	Сабыт шамданып қалды.

	– Лағып барасың, Зерен. Мен ешкімнің аузына сөз салып берген жоқпын. Баланың тілін шығарған өзі.

	– Не жетпейді осы сіздерге? – деді Зерен. – Алдыңғы жылы анандай болды. Енді міне...

	– Дұрыс айтасың. Сөзің енді түзелді, – деді Сабыт көңілденіп. – Осы кемпірге не жетпейді? Заман түзелді. Өлгені тірілмесе де, өшкені жанды. Басында үйі, бауырында қазаны бар. Осы қақпас өлгенше жететін мал бар осы үйде. Бала бар. Енді не керек? Қуанбасқа немене? Ішкеніміз – ірің, жегеніміз – желім. Өміріміздің сәнін кетіріп отыр.

	Аз-кем үнсіздік орнады.

	– Ал, жарайды, – деді Сабыт, – Балам өтірік айтпайды. Кәне, шақырып сұрақ сұрайық. Әжікен!

	Әжігерей үйге кірді.

	– Бұл жолы не болды, айт! – деді Сабыт.

	Әжігерей бұрынғыдай жұмсақтамай, ешкімді қорғамай болғанын болғанша айтып шыққан.

	– Ұқтың ба? – деді Сабыт Зеренге қарап.

	Зерен үнсіз қалды.

	– Ер баланы бастан тепкені үшін не істемек керек? – Сабыт Зеренге үңіле қараған, – Ал, айтшы кәне.

	– Білмеймін, – деді Зерен.

	– Білмесең – мен айтайын. Әрине, балаға солай істе деп үйреткем жоқ. Бірақ Әжігерей не істесе де, дұрыс істеген. Сөздің қысқасы – осы. Ал, ұнамайды екен, әлі де кеш емес, еліне қайта берсін.

	Түстен кейін Әжігерей өзінің баяғы әдетінше ауыл сыртына шықты. Бала кезінен қалыптасқан әдеті. Торыққанда, қатты күйзелгенде оңаша кетіп, қайғысын жалғыз өзі күйттейді. Күзгі жауынның қарасуына арнасы недәуір молығып, баяу ағып жатқан Айғыздың жағасында біраз отырды. Күн жылы. Аспанда топ-тобымен ұшқан құстар. Кетуге дайындалып жатыр. Алысқа. Армандай алыс елге. Судың бетінде қалқыған үйеңкінің қызыл, сары жапырақтары. Тоғайға бармағалы көп болыпты. Орнынан тұрып өзенді өрлеп жоғары жүрді. Ауылдың соңғы үйлерінен асып, күзгі ылғалдан шаңы басылған қара жолға түсті. Күнде жүрген, ес білгеннен бері жүріп жүрген жолы. Әуелі қалың шилеуіт. Содан соң тырбиған қымыздық өскен едәуір үлкен алап. Күзге қарай қымыздық қурап, бұралып түсіп қалады. Орнында қаптаған түбіртек. Одан ары тоғайдың шашасы басталады. Сарғайған қалың қияқтың арасынан алғашқы түп долана көрінді. Жақын барып жарлауыттан суға төніп тұрған дарақтың түбіне тұрды. Жидектері солып қарайып кеткен. Ненікі екені белгісіз, әйтеуір әр жерден салбырап өрмек көрінеді. Шыққа малынып тұрған өрмектің біреуін еппен алып алақанына салғаны сол еді, суы ағып қап-қара шайыр қалды. Осылайша өзін өзі қанша алдарқатса да көкірегін билеген ауыр ойдан арыла алмады. Бүгінгі көрген теперіші есіне түскенде қаны басына теуіп, алқынып, көзінің алды қарауытып кетті. Бірақ бір қызығы, өз ішіне қанша үңілсе де бұрынғы үрейді таба алмады. Санасын жадылап тастайтын үрей ұшты-күйлі жоғалыпты. Орнында... тек жиреніш қана қалыпты. Кәмелетке жете алмай-ақ қартайған бейбаққа деген жиреніш. Жиренішке қоса, енді, аяушылық сезімі қоса оянды. Анасы емес екені анық. Ана... ана деген, басыңа қайғы түскенде сол қайғыңды бөлісетін адамың ғой. Ал мына адам... Әжігерей қанша тырысса да бұл адаммен қайғы бөліскенін есіне түсіре алмады. Иә, қайғысына қайғы жамапты. Сол қайғы жүрекке беріш болып байланыпты. Анасы емес екені анық. Олай болса кім? Осы жүрген адамдардың әйтеуір біреуі осының анасы емес пе екен. Баяғыда, атасының аузынан елеусізде шығып кеткен сөз көкірегіне мәңгіге егілген. Міне, сол күмәнді ой жетіле келе мызғымас сенімге айналды. Бірақ сенгенде не шараң бар? Анаңның, шын анаңның кім екенін таба алмайсың.

	Ересектер бұл сырды саған ешқашан ашпайды. Әлде, анасы өліп қалған ба екен. Жоқ, мүмкін емес.

	Күзгі аспанды бұлт торлап сіркіреп жауын жауа бастады. Күздің жылы жаңбыры. Аздан соң түсінді. Кемеңгер табиғат бұны өзі жұбатып тұр. Анам өлді деп жылама. Ана да жоқ, бала да жоқ. Ілгерінді-кейінді дүниеге келген ұрпақ қана бар. Бәрің де менің баламсың деп тұрғандай. Осы тынымсыз аққан мейірімді, шапағатты тамшылардан ой өлкесі гүлденіп, жаңғырып, әлденеше жас есейгендей, ойша бәріне де алғыс айтқан. Мейлі, басқаға бұйырғанды сұрап ала алмадым. Бірақ бәрібір ризамын. Осы бергені аз ба? Көбін берген құдай азын да береді. Өмір берген, тіршілік берген Құдай басқасын да береді. Тек күту керек. Тезірек есейсем ғой. Үйде отырған жандар есіне түсті. Атасы... шексіз мейірімді... Ешқашан бетінен қаққан емес. Бұны аяйды... Көзінде бұған айта алмайтын бір сыр бар сияқты... Содан кейін... бұның талайына сенеді... Осы үшін ғана өмір сүруге болады емес пе. Ал апасы... Жоқ... Біз енді екеуміз екі көлеңке болып өтеміз өмірден деді күбірлеп. Кенет өлім жайлы ой келді. Өзіне өзі қайран қалған. Өмір мен өлім бір-біріне қалай жақын. Өлімнің бейнесі алдыңғы ойлардан ажырағысыз, еш қиналыссыз... Қорқыныш... Қорқыныш пен үрейді адам ойлап шығарған. Міне, өлім қол созым жерде тұр... Тұңғиық қарасудың түбіндегі қызыл шайыр от боп жанып, жайнап жатыр. Бір аттасаң болды... Өз ойынан үрей іздеді... Осыдан біраз күн бұрын естіген әңгімесі есіне түскен. Суға құлаған адам... Аты... жарайды... атының керегі жоқ... Әйтеуір адам... Оның кешкен күйін енді түсінгендей... Өмірде бір сәт болады. Ондай сәтте адам өмір не, өлім не – ажырата алмайды... Міне, өзі де... өз бойынан ешқандай үрей таба алмай тұр. Қазір кері бұрылып бұрынғы тіршілігіңді жалғастырсаң да... қарасудың түбіндегі қызыл шайырды жастанып жатсаң да... бәрібір.

	Ат тұяғының дүрсілі естілді. Әжігерей жарлауыттан шегініп артына бұрылған. Атасы екен. Екеуі өмірінде алғаш рет бір-біріне көз алмай қадалған. Кенет Әжігерей атасының жүзіне қарап тұрған өзі емес басқа біреу, тіпті біреу деп айтуға болмайтын бір нәрсе... бұның көзімен бұ дүниелік емес бір нәрсе қарап тұрғанын сезді.

	– Түсің не деген суық еді, балам, – деді Сабыт. Дауысы қорқырап, қарлығып естілген.

	– Жағадан бері тұршы, балам, – деді тағы да Сабыт.

	 Ештеңеден қорықпайтын атасының жүзінен үрей көрінді. Осы қазір айрылып қалатындай қолын созып, жалына сөйлеп тұр. Атасын аяп кетті. Аяныш сезімі оянған кезде, тұтасып бір дүниеге айналған өлім мен өмірдің арасында қайтадан айырма пайда болды.

	Сабыт аттан түсіп бұның жанына келген. Зілдей ауыр қолын иығына салды. Әжігерей атасының бетіне қарады. Жарқырап тұратын көздері өлеусіреп, қызыл жиектеніп кетіпті. Екі иығы сұлқ түскен.

	– Бұл қайткенің, балам.

	– Кешір, ата, – деді Әжігерей. Басын атасының кеудесіне жасырды. – Кешір.

	– Менің енді көрмегенім осы еді. – Сабыт Әжігерейді иегінен көтеріп көзіне көзін қадаған, – Айтшы, бір адамға екі қайғы әділет пе? Мені аясаң нетті.

	Әжігерей төмен қарады. Сабыт атын жетелеп ауылға қарай беттеген. Әжігерей үн-түнсіз соңынан ерді.

	* * *

	Аспанда ақ шыбын ұшып қыс түсті. Енді Баймұқан мен Қалима тапжылмай отырып іс тігетін болды. Ырымбектен, әскери дайындықтан өтіп, сол жерге орнықтық деген хабар келген. Хат келген сайын үй іші мәз-мереке. Алыстағы жұмбақ өлкеде әскерде жүрген Ырымбек, жеті басты диюмен соғысып жатқан батырдан кем елестемейтін. Баймұқан сұрай-сұрай, ақыры картадан ол жерді де тапқан.

	– Иә, алыс екен, – деді ойланып. Ауыр күрсінген, – Ой, Ырымжаным-ай! Құдай өзіңді тірі көрсетсе арманым болмас еді.

	Әр хаттың аяғы осылай қамрыққа айналады.

	– Тек соғысынан сақтасын Құдай, – дейді Қалима күрсініп.

	– Иә, соғыс болса жаман, – дейді Баймұқан.

	Шамға қарап ұзақ отырады. Содан кейін есінде қалған соғыс әндерін айтады. Дауысы дірілдеп, көзі жасаурап бір әннен кейін бір әнді айта береді.

	Ән мен күйді көшелі отырып тыңдап үйренген Әжігерейге ретсіз жерде айтылған осы әндер бір түрлі әсер етеді. Өзі әр кезде радиодан немесе кинодан естіген әуендер мүлдем басқа кейіпте, өзінің әскери жүрісінен айырылып, сызылып, жаныңды егілтіп естіледі.

	– Қалима, – дейді Баймұқан, – Ырымжанға өлеңмен хат жазып жіберсек қайтеді.

	– Қой, көкесі, – дейді Қалима, – Онсыз да елді сағынып жүргенде қиялдандырып қайтесің.

	Содан соң барлығы сәлем хат жазуға отырады. Әдетте Ырысқалиға, кейде Әжігерейге жаздырады.

	– Аса жаннан артық көретін баламыз Ырымбек, – деп бастайды Баймұқан.

	– Аса жаннан... артық көретін – дейді ЬІрысқали, басын дәптерге жантайтыңқырап. Барын салып жазғанда ұқыптылықтан тілінің ұшы аузынан шығып кетеді.

	– Аман-есенсің бе. Халың жақсы ма. Жаныңдағы жора-жолдастарыңның да халы жақсы болар. Ал бізден хал-жай білмек болсаң, халымыз жақсы, деніміз сау. Құдайға шүкір, аман-есен жүріп жатырмыз. Атаң мен әжеңнің да халдары жақсы. Құдайға шүкір, күннің райы да жаман емес, биыл қыс жылы, – Баймұқан шамның жарығына қарап бір сәт ойланып қалады.

	– Әке, күшік асырап алғанымызды жазбаймыз ба? – дейді Ырысқали.

	– Иә, – дейді Баймұқан селт етіп, – Біз бір күшік асырап алдық, атын Тілеулес деп қойдық. Өзі сары, төсі ақ. Амандықта көрісуге жазсын деп ырымдағанымыз ғой...

	Осы кештерде Әжігерей атасының домбырасындағыдан басқа да қайғы барын, басқа ошақтың тынысы мен тіршілігінің, қызығы мен шыжығының өзіне ғана тән көркі бар екенін түйсінетін.

	Осы қыста Құндыз әпкесін алғаш рет көрді. Бір күні сабақтан қайтарда әдетінше Баймұқанның үйіне соққан. Үй ішінде бір өзгеріс барын дәлізден-ақ сезді. Жай, ауылдың адамы келіп-кеткендегідей емес, ерекше көңілді дауыстар естіледі. Есікті ашып кіріп барды. Төрде аққұба өңді, қой көзді, шашы бұрқырап иығына төгілген бір қыз бала отыр. Сырттан бір құшақ бу алып кірген бұған қарап:

	– Бұл келген Әжігерей ғой, – деді мамықтай жұмсақ дауыспен. Орнынан асығыс көтеріліп, құшағын ашып қарсы жүрген.

	– Келе ғой, алтыным. Амандасайық.

	Әжігерей сасып қалды.

	– Сіз Құндыз әпкемсіз ғой? – деді қолын ұсынып. Құндыз бас салып құшақтап бетінен сүйді.

	– Иә, мен Құндызбын. Сенің әпкең болам. Кел, отыр, шай ішеміз.

	Бөлме ішін бұрын сезбеген әлдебір хош иіс кернеп кеткен. Үстел үстінде, суретін кітаптан ғана көретін неше түрлі тәтті-дәмді, таңғажайып жемістер.

	– Бұл Әжігерей деген бала керемет болып тұр ғой. Білетін шығарсың, атасының барлық күйін үйреніп алған, – деді Баймұқан риза кейіпте.

	– Білеміз ғой. Естіп жатырмыз, – Құндыз Әжігерейдің басынан сипады, – Айналайын. Өнерлі қылып жаратқан, жарығым.

	– Бәрін емес, – деді Әжігерей сәл қысылып, – Әзірге он шақтысын ғана үйрендім.

	– Үйренесің, – деді Құндыз, – Бәрін де үйренесің. Содан кейін Алматыға барып консерваторияға оқуға түсесің.

	– Ол не, әпке?

	– Ол әнші-күйшілерді оқытатын институт. Осы күні өнер көрсетіп жүргендердің барлығы сол консерваторияны бітірген.

	Ертеңіне түстен кейін Құндыз әпкесі Ырысқали мен Әжігерейді ертіп алып ағайын-туғанмен амандасып шыққан. Жолшыбай талай әңгіме айтты. Сауда техникумында оқитын көрінеді. Енді екі жылдан кейін бітіреді екен. Алыстағы Алматы жайлы неше түрлі хикая шерткенде Ырысқали мен Әжігерей аузын ашып, көзін жұмған.

	– Ауылдарыңда кітапхана бар ма? – деді Құндыз қайтып келе жатқанда.

	– Бар. Мектепте.

	– Қандай кітап оқисыңдар?

	– Мен барлаушылар мен шекарашылар туралы бірнеше кітап оқығам, – деді Ырысқали.

	– Ол кітаптарды мен де оқығанмын, – деді Әжігерей, – Содан кейін мектептің де, сапқоздың да кітапханасын ақтардым. Оқуға болатынның барлығын оқыдым.

	– Мысалы? – деді Құндыз жымиып.

	– Мысалы, Эмиль Золяның “Жерминаль” деген романын, Жеромскийдің “Ева” деген романын... содан кейін... – Әжігерей мүдіріп қалды, – Оның бәрін қазір тізіп бере алмаймын. Есіме түсіріп, тізім жасап әкеп берейін.

	Құндыз аузын әнтек ашып Әжігерейге қараған. Содан кейін ішек-сілесі қатып күлді.

	– Жарығым-ау... ондай кітапты оқу әлі ерте ғой саған...

	– Енді не оқуым керек? – деді Әжігерей түсінбей, – Чижик-пыжик туралы ма?

	– Қой, кітапханаға кіріп-шықпаса болмас, – деді Құндыз, – Жүріңдер, мектепке барайық.

	“П” әрпіне ұқсас етіп салынған мектептің күңіреніп тұрған дәлізіне кіргенде кешкіріп те қалған еді. Кітапханашы әйел есігін құлыптап жатыр екен. Құндыз жалбырай амандасқан.

	– Апай амансыз ба? Үй ішіңіз аман ба?

	– Аман ба, айналайын, – деді кітапханашы әйел жылыұшырап, – Баймұқан ағаның баласысың ғой? Демалысқа келдің бе?

	– Иә, демалысқа, – деді Құндыз, – Мына балалар қандай кітап оқиды екен, соны көрейін деп едім. Аз-маз бөгелсеңіз қайтеді?

	– Жақсы, – Кітапханашы есікті қайтадан аша бастады, – Бұл Әжігерей деген бала бәрін оқып тастады.

	Құндыз күлді.

	– Білем. Бағана оқығандарын айтқан.

	Сөрелерде ретсіз қойылған кітаптарды қарай бастады.

	– Міне, саған қазір мыналар лайық. Виталий Бианки. Немесе, міне, “Формула ЧЧ”, немесе Паськоның кітабы.

	– Оның бәрін оқығам.

	– Миклухо-Маклай?

	– Оны да оқыдым.

	– Айтам ғой, бұл бала бәрін оқып шықты, – деді кітапханашы, – Кітап тауып бере алмай отырмын.

	Кешке үйге келгеннен кейін Құндыз өзінің алып келген кітаптарын ақтарып отырып екеуін Әжігерейге берді. Тургеневтің “Жалқыны” мен Лермонтовтың “Біздің заманның қаһарманы” атты романы.

	– Осыларды оқы, ақыр қиын кітаптарды оқып жүр екенсің. Кейін, қаладан келген сайын жақсысын әкеп тұрам ғой.

	Құндыз бала сияқты. Неше түрлі ойын шығарады. Алғашында Ырысқали мен Әжігерейді төбеге алып барып сырғанақ тепті. Шаңғы мен шанадан жалыққаннан кейін, көршінің балаларын жинап алып жаңа бір өнер шығарды. Балалар неше күн бойы қарды текшелеп ойып, кірпіш құсатып қалап, су құйып әуреленді.

	Баймұқан мен Қалима іс тігіп отырып, терезеден бұлардың әуресіне күні бойы қарайды да отырады.

	– Қарағым Құндыз-ау, бұның не, – дейді Қалима күліп, – Ұл бала сияқтысың. Бір бой түзеп, құрбыларыңмен жүрмейсің бе. Ұсақ балалармен ойнайсың. Мынау жасап жатқандарың не?

	– Қамал салып жатырмыз, – дейді Құндыз.

	Баймұқан мен Қалима қосыла күледі.

	– Ертең көресіңдер, – дейді Құндыз, – Күлмеңдер.

	Ақырында, үлкендігі әдепкі үйдің қонақ бөлмесіндей сіреу қардан соққан қабырғасы кісі бойынан биік айбынды қамал дайын болғанда маңайдағы бүкіл көрші жиналған.

	– Қызым өзім сияқты, – деді Баймұқан қамалдың іші-сыртын қарап шыққаннан кейін. Даусында мақтаныш бар.

	Сол күні маңайдың балалары жиналып, қамалды қорғаушы және қамалды алушы болып екіге бөлініп қиян-кескі соғыс болған. Ағаш жәшіктің жақтауынан қалқан, қисық талдан қайқы қылыш ұстанған балалар қас қарайғанша есі кете ойнады.

	Қамалдың қорғанысы қыс бойы жалғасып, ақыры көктем келіп, қалыңдығы баланың құлашындай болатын қабырғалар еріп шөккенде бір-ақ тоқтаған.

	Құндыз демалысқа келген сол ғажайып күндері тағы бір керемет оқиға болды. Қалима, туыстарды шекеге шақырайық деген. Сол күні кешке қарай Баймұқанның бүкіл қайын жұрты дастархан басына жиналды. Қысыр әңгіме бірден-бірге көшіп, ақыры кешегі өткен соғысқа тірелген.

	– Әнеукүні радиодан естідім, – деді Мауқи қария, – Биятнам дей ме, қай жер, сол жақта бір соғыс басталған дейді ғой. Құдай өзі сақтасын.

	– Қартадан іздеп таптық оны, – деді нағашылардың біреуі, орта жастардан асқан, қызыл шырайлы, дөңмұрын адам, – Қытайдың ар жағында жатқан жер екен.

	– Әй, Төлеусерік, сен қоя тұр, мынау әскерде жүрген балаға айтқызайық, бір білсе осы білер, – деді Мауқи, – Кәне, Жеңіс, осы болып жатқан соғыс туралы не естігенің бар?

	Жеңіс, қалың қайратты шашын “ежик” қылып қырықтырған, көзі қысыңқылау, ат жақты қара жігіт жөткіріне сөйлеген.

	– Осыдан біраз уақыт бұрын бәрімізді сапқа тұрғызып қойып, Вьетнамға кім барғысы келеді деп сұрау салған. Бір-екі орыс жігіті біз барамыз деп сұранып кетті. Артынан естідік, сол баратын жеріне жетпей барлығы қырылып қалыпты.

	– Иә, талай ошақтың оты өшеді әлі, – деді Баймұқан.

	Жұрт абыржыңқырап қалды.

	– Ей, дүние-ай, – деді төрде отырған бір әжей, – Кешегі соғыста адам аз өліп пе еді, қоймай ма енді?

	Жастар жағы ду күлген.

	– Ой, әже, Америка бізден сұрай ма? – деді Жеңіс.

	– Әнеукүні мына бала мені қоярда-қоймай киноға ертіп барды, – деді Баймұқан иегімен Ырысқалиды меңзеп, – Кәдімгі соғыс туралы кино. Содан әлгі киносының ортасына жетпей кетіп қалдым...

	– Неге, жездеке? – деді отырғандардың бірі.

	– Шылғи өтірік, – деді Баймұқан сәл ойланып барып, – Кешегі біз көрген емес, мүлдем басқа соғыс. Біз азуын айға басқан неміспен соғыстық. Ал мында... біздің әскер сырнайлатып-кернейлетіп келе жатыр, немістер қашып бара жатыр. Мен... немістей қажырлы ерді көргем жоқ. Және немістей тәртіпті елді көргем жоқ. Кейде күшіміз жетіп айдап шығамыз. Сонда қазған окоптарын көріп таң қаламыз. Кәдімгі адам тұратын үй. Барлық жайы бар. Қаруы да керемет. Әсіресе соғыстың басында қатты келді ғой. Кейіннен әрине, бізде де қару жақсарды, әр адамға бір мылтықтан келетін болды.

	Жеңіс Баймұқанға таңдана қараған.

	– Бір мылтығы несі, жездеке?

	– Соғыстың басында әскерге қару жетпеген. Кейбір әскер қарусыз отырып-ақ қырылып қалған. Екі адамға, үш адамға бір мылтық. Автомат деген кейін келді.

	– Мылтықсыз қалай соғыстың, жездеке? – деді балдыздардың біреуі.

	– Кейіннен маған да үш оқты бір мылтық бұйырды. Связист болдым. Бір күні сымтемір үзіліп, тексеріп кел деп бір адамды жіберді. Ол адам қайтпай қалды. Содан кейін және біреуді жіберді. Ол да жоғалды.

	– Сымтемірдің бойына немістер мергендерін отырғызып қояды екен ғой, – деді Жеңіс, – Бүтіндеуге келе жатқан адамды атып түсіре береді дейді.

	– Рас айтасың, – деді Баймұқан, – Ол снайперді әскердің тілінде “көкек” дейді. Ақыры кәмәндір маған, ал енді сен бар деді. Әй, иттің баласы-ай, орыс болғаннан кейін болды екен ғой. Тәртіп бойынша, немістің мергені біліне қалса, оған қарсы біздің мергенді жұмсау керек. Тіпті снайпер табылмаған күннің өзінде аңдып ала алатын барлаушыны жібереді. Ал мына кәмәндір, әйтеуір бірдеңесі болар деп адамды шығындап отыра береді. Амал жоқ, сымтемірді бойлап жүгіріп келе жатырмын. Әзірге бүтін сияқты. Жаңа жауған көбік қар. Күн боран болатын. Сымтемірдің бойында бір-бірінен он қадамдай жерде жатқан екі өлікті анадайдан байқадым. Ондайда, ешқайда қашып құтыла алмайсың. Өйткені жасырынып амалдайтын болсаң соңыңа түседі, қоймай өлтіреді. Жүрегім аузыма тығылды. Қай жерімнен атып түсірер екен деп, Аллалап келе жатырмын. Көресі жарығым бар екен. Бораннан дұрыстап көре алмай қалды ма, я басқа бір нәрсе болды ма, білмеймін, оқ келіп сол иығымнан тиді. Иығымнан бір тепкендей болды. Тұрған орнымда жығыла кеттім. Тырп етпей жатырмын. Аңдып отырғанын білем. Жата бердім.

	– Қанша жаттың? – деді Сабыт.

	– Нансаңыз айтайын, түннің ортасынан таң атқанша жаттым. Бір кезде, көзімнің қырымен байқадым, мерген, қарды бұрқыратып ағаштан секіріп түсті. Ол да адамның баласы, тоңды ма екен, әлде межелеген уақыты бітті ме екен. Сонда деймін, жаңағы екі өлік пен мені қайтадан бір-бір атса, кім қой дер еді оған.

	– Өзің неге атпадың? – деді Төлеусерік.

	Баймұқан басын шайқап күлді.

	– Бәрекелді. Менікі үшатар жаман винтовка. Оныкі нағыз мерген мылтық. Әрине, винтовканы бірдеңе қылып, амалдап иықтан алуға болады. Атуға да болады. Бірақ мен атсам, тигізем бе, жоқ па, Құдай біледі. Ал ол атса міндетті түрде тигізеді. Және жаныма келіп, анықтап тұрып маңдайдан тағы да атады. Біттің.

	– Көрдің бе? – деді масайып қалған Төлеусерік, көзі бақырайып тыңдап отырған Ырысқалиды мойнынан бір нұқып, – Жездем сол жерде қалса, сендер мына жерде отырмас едіңдер. Әрқайсың бір-бір бөлке нан жейсіңдер, жездем мен әпкемді сендер қартайттыңдар, етияумайттар.

	– Қой, балада нең бар, – деді Мауқи, – Одан да әңгіме тыңда.

	Баймұқан суып қалған шайын бір-ақ ұрттап, кесесін Қалимаға ұсынған. Әңгімеге мүлгіп отырған жұрт селт етіп, жапатармағай шай ішуге кірісті.

	– Ажалдың иісін сезген адам күндік жердегіні естіп-көреді екен. Қар күпсек болса да, пәленбай жерге кетіп қалған жаңағы мергеннің аяғының дыбысын естіп жатырмын. Ақыры, тағы жарым сағаттай жатып, орнымнан тұрдым. Оқ тигенде байқамаппын, енді қарасам сол жер жусаған өлік. Снайпер, сымтемірдің жиырма метрдейін кесіп алып кетіпті. Сол иығым қозғалтпайды. Итшілеп жүріп жалғап бөлімшеге қайтып келдім.

	– Ей, шіркін-ай, – деді манағы әжей көзінің жасын сүртіп, – Мына балаларды көруге жазған ғой.

	– Сол Белоруссияда жүргенде, – деді Баймұқан сөзін сабақтап, – Бір күні шегіндік. Кәмәндіріміз басқа кәмәндір еді. Қалай әскербасы болып жүргенін құдайың білсін. Нағыз қояншық. Әскерлер мәшинеге тиеліп, дүрлігіп қашқанда, әлгі кәмәндір, бір қазақ жігіт екеумізді кеудеден бір-бір теуіп мәшинеден түсіріп кетті. Не істеу керек. Бір шал-кемпір бар, солардың үйіне тығылдық. Екі аптадан кейін қалың орманға алып барып, ағаштан қиған үйі бар екен, сонда жасырды. Кейде аптасына, кейде он күнде бір соғып аз-маз кәртөшке, нан әкеп тұрады. Кейіннен келмей қалды. Артынан естідік немістер бүкіл деревняны қырып, өртеп кетіпті. Орманда аштан-аш қала бердік. Аң атып жейік десек, мылтық атуға қорқамыз. Неміс естіп қояды екен дейміз. Қыстың ортасынан ары асқанда біздің әскер сол жерді қайтадан алды. Есіміз адасып жатқан жерімізден тауыпты. Госпитальда бір-ақ ес жидық. Екі айдан кейін қайтадан сапқа қосты. Майданнан майданға ауысып, соғыстың аяғына қарай Румыния деген жерден өттік. Одан кейін Югославия деген жерді де көрдік. Енді неміс туралы айтайын. Жер қайысқан немістің әскері сол Югославияда қоршауға түсті... Алдында ғана генералы бар, басқа офицерлері бар, елші болып қолына ақ жалау ұстап келген. Қаруын тастап берілгісі келетінін айтқан екен, біздің бастықтар қабыл алмапты.

	– Ойпырай, – деді отырғандардың бірі, – Берілген адамды қамамаушы ма еді.

	Баймұқан басын шайқады.

	– Жоқ. Қалың әскер, сол тұрған бойымен өлімге кесілген екен. Сондай да сұмдықты көрдік қой. Әлі есімде, немістің әскері бізден екі-үш шақырымдай жерде тұрды. Ар жағынан американ келген. Мал құсатып қоршауға алып тұрмыз. Ол жаққа бейсауат ешкім бармасын, бомбылаймыз деген хабар таратылды. Түнгі сағат бірдің шамасында басталды. Құдай сақтасын, талайды көрдік қой, бірақ мына сұмдықты көргенде ветерандардың өзі шошып кетті. Аулақта жаханнам жанып жатқандай. Кейін естідік, бір шабуылға мыңнан астам самолет қатысады дейді. Аулақта тұрған біздің табанымыздың асты тулап жатыр, ал ол жерде не болып жатқанын шамалай беріңіз. Шынымды айтайын, көп адамның неміске жаны ашып қынжылғанын көрдім. Бірақ жауға титтей жаны ашыған адам дереу жазаланатын кез. Іштен тынып отырмыз. Сіздерге өтірік, маған шын, түскі сағат он екіге дейін бомбылады. Бір кезде тып-тыныш бола қалды. Құлағымыз бітіп қалған. Командирлер келіп, баруға, тірі қалған неміс болса тұтқындауға рұхсат деді. Бардық. Ештеңе қалмаған. Үйінді-үйінді топырақ. Өлік дейтін өлік те қалмаған. Жауға жаным ашығаны емес, тірі қалған азынаулақ неміс салдаттардың қалтырап жылағанын көргенде төбе құйқам шымырлады. Кейде күлкім келеді. Ерлік дейді. Топырақ пен адамның қанын араластырып таптап жүргеннің неменесі ерлік.

	– Ал олар не істемеді? – деді қариялардың бірі. – Білеміз ғой. Соғысқа біз де барғанбыз.

	– Иә, – деді Баймұқан, – Олар да қатыгез болды. Бірақ берілген, сағы сынған жауды қыру деген қай заңға сияды, айтыңызшы, кәне. Кейіннен естідік. Сол жолы елу мың неміс өліпті. Өлген деген жай сөз. Ешқандай нышан да қалмаған. Бұл дүниеде болмағандай.

	Ыңғайсыз тыныштық орнады.

	– Әлгі, жауға жаны ашыған адам жазаланады дегеннен шығады, – деді қария алдыңғы сөзін жуып-шайып, – Немістің қаруын байқамай мақтап қойған бір адамды дереу әскердің алдына шығарып, атып тастағанын өз көзіммен көрдім. Ойпырай, Сталиннің тәртібі қатты еді ғой.

	Сабыт ойланып отырып сауал тастады.

	– Несін мақтап жүр сонда?

	– Немістің “Тигір” деген танкісі болды. Соны мақтаған. Оқ өтпейді, жанбайды деген ғой. Сөйтсе салдаттардың біреуі дереу кәмәндірге жеткізген. Байғұс, бостан-босқа өлді, әне.

	– Біздің танкистер, “Тигрдің” оғы тисе, тесіп өтіп кетсе екен деп Құдайға жалбарынып отырғанын талай көрдік, – деді Баймұқан.

	– Ол неге? – деді қария.

	– Себебі, оқ, тесіп өтпей, танкінің ішінде қалса допша ойнап ішіндегі адамдарды турап тастайды. Құдай-оу, сақтай көр! Құдай-оу, сақтай көр! – Баймұқан екі шекесі мен көзін алақанымен жауып сәл теңселіп отырып қалды.

	– Оны рикашот дейді, – деді Жеңіс.

	– Танкінің ішін ашқанда, ішіндегі болған жайды көрген адам соғысқысы келмей қалады, – деді Баймұқан.

	– Адамның еті тура еттартқыштан өткізілгендей жентек-жентек болып шашылып қалады екен, – деді Жеңіс.

	– Ойбай, көтек. Қойыңдар енді, – деді төрдегі әжей, – Балаларды шошытатын болдыңдар.

	– Баймұқан қойшы, қайдағыны айтып кеттіңдер ғой, – деді Қалима. – Тамақ алыңыздаршы. Мен етті жылытып жіберейін.

	– Е, болған, көрген нәрсені неге айтпайды екен, – деді Төлеусерік. Үстел үстіндегі арақты қолына алды, – Ал, кәне, неге ішпей отырсыздар.

	Жұрт жапатармағай дастарханға қол салды.

	– Енді бір қызық айтып берейін, – деді Баймұқан.

	– Тек соғысты айтпашы, – деді Қалима.

	– Соғыстың әңгімесі, бірақ басқа әңгіме. – Баймұқан бір кесе шайды баптап ішіп тамағын кенеді, – Қырық төртінші жылдың іші. Неміс шегініп барады. Біз соңынан еріп келеміз. Бұрынғы, жауда кеткен жердің барлығы қайтарылды. Бір күні немістен тіл алып келіңдер деп жіберді. Төрт адамбыз. Екеуі орыс, біреуі Сабыр деген авар жігіт. Содан барып бір немісті әзер дегенде қолға түсіріп қайтып келе жатқанда тосқауылға ұрынып, екі орыс оққа ұшты. Тұтқынды алып жүре алмайтын болдық. Әлгі Сабыр жаңағы немісті атып тастады. Фронттан өттік. Келсек, біздің полк жоқ. Біз немістің тылында жүргенде шабуыл басталып, әскердің барлығы алға озып кетіпті. Мидай араласқан әскердің ішінен ештеңе ажыратып болмады. Ақыры шабуыл тоқтап, екі жақ тіресіп тұрып қалғанда өз полкымызды таптық. Енді жолда көрген бір қызықты айтайын. Үшінші, я төртінші күні ғой деймін. Қалың орманның ішімен келе жатқанда майданнан кері қайтып бара жатқан бір полкпен кездесіп қалдық. Орманның ішімен өтетін үлкен, даңғыл жол. Ай сүттей жарық. Полк жанымыздан өтіп жатыр. Солдаттардан айқайлап жөн сұрадық. Мылқау адамдай ешқайсысы жауап бермейді. Сабыр маған қарап иығын қиқаң еткізді. Сәлден соң әскерлердің киімінен, қару-жарағынан аздаған айырмашылықтар байқай бастадық. Бұл кезде біздің әскерлер жазда етік, қыста пима киетін болған. Ал мына әскерлердің бәрі обмотка киген.

	– Ол не? – деді Мауқи ақсақал.

	– Балтырды бірнеше қабат орайтын ұзын шүберек. Содан кейін барлығы үшатар винтовка асынған. Ал біз бұл кезде автомат ұстай бастағанбыз. Қойшы, әйтеуір қараған сайын әлдебір жаттық сездік. Сабыр мені ымдап былай алып шықты. Баймұқан, үндемей кетіп қалайық, бұл біздің әскердің киімін киген немістің диверсанттары болуы мүмкін деді. Сене алмадым. Олай болса неге соғыстың басындағы форманы киген, жау болса екеумізді неге өлтіріп кетпеді дедім. Сабыр өзі де аң-таң. Жүр, дереу хабар берейік деді. Алдымен кездескен патрульге көрген жайды баян еттік. Патрульдер полкымыздың нөмірін жазып алып қоя берді. Бөлімшемізді тауып, есеп беріп, енді екі-үш күн демалып есімізді жиып жатқанбыз. Аяқ астынан дивизияның штабына шақырды. Келдік. Штабта отырған НКВД-ның адамдарын көргенде жүрегім зу ете қалды. Сабырдың да иіні түсіп кетті. Екеумізді отырғызып, алдымызға шай келтірді. Арақ құйып, темекі ұсынды. Сабыр да, мен де бір-бір стақан арақ іштік. НКВД-ның бастығы ақырындап тергей бастады. Білгенімізді айтып бердік. Командирінің киімі қандай еді деді бастық. Осындай да осындай дедік. Басына кигені не еді деді. Осы сауал қойылғанда Сабырдың аузы аңқиып қалды. Мен де еміс-еміс бірдеңе сезе бастаған сияқтымын. Бастық ақырып жіберді. Екеуіңнің жорамалыңның керегі жоқ, сендер тергеуде отырсыңдар, кәне, командирінің бас киімі қандай еді деді. Сонда есімізге түсті, полк командирі басына артиллеристердің темір дулыға-каскасын киген. Бұл 39-шы жылдың киімі. Айттық. НКВД-ның офицерлері бір-біріне қарап бас изесті. Салдаттардың түр-түстері қандай еді деді бір офицер. Білмейміз, қараңғы болатын деді Сабыр. Ол күндері ай жарық еді ғой деді офицер. Есіме түсті, ай жарық болса да солдаттардың бәрі өрт сөндіргендей қап-қара, тістері ақсиып көрінген. Білгенімше айтып бердім. НКВД-ның бастығы аз-маз ойланып отырып, екеумізге тағы да сұрақ қойды. Салдаттардың жүргені естілді ме деді. Сабыр түнеріп отырып қалды. Ештеңе естіген жоқпыз дедім мен. Бәрінің аяғында обмотка мен бәтіңке, қалай естімедіңдер деді бастық. Шөп басып кеткен ескі жол болуы мүмкін дедім. Сендер айтқан жерді барып көрдік, екі жағының ағаштары кең етіп шабылған, күнде әскер, машина жүріп жүрген, тақылдап жатқан тас жол деді офицерлердің біреуі. Олай болса білмеймін дедім. Жарайды, бара тұрыңдар деп дивизияның, полктың командирлерін, Сабыр екеумізді сыртқа шығарып жіберді. Сыртта да НКВД-ның әскерлері тұр. Дивизияның командирі бізге бірдеңе айтайын деп еді, әскердің біреуі автоматты әлгі байғұстың кеудесіне тіреп, жап аузыңды, қазір осы жерде атып тастаймын деді. Бір-бірімізге ымдауға да қорқып тұрмыз. Ақыры, жарым сағаттай уақыт өткенде барлығымызды қайтадан ішке шақырды. Қатар-қатар отырғызып қойып, НКВД-ның бастығы әуелі дивизияның командирін тергеді. Әйелің, бала-шағаң бар шығар деді. Бар деді командир. Туыс-туған бар ма деді тергеуші. Бар деді командир. Сендердің әрқайсыңның да қатын-балаң, туыс-туғандарың бар шығар деді бәрімізге қаратып. Бас изедік. Міне, олай болса, ауыздарыңды жауып тыныш жүрмесеңдер, қатын-балаңды, туыс-туғандарыңды көрмей қалуларың мүмкін деді бастық. Соғыстың басында военный положениеге сәйкес шыққан заң бар. Жұртты дүрліктіріп неше түрлі қаңқу әңгіме таратып жүрген адам немістің тыңшысы саналады, дереу атылады. Ол заң әлі күшінде. Ереже бойынша біз сендерді жазалауымыз керек еді. Бірақ әйтеуір, әңгіме дивизия штабында ғана қалыпты. Оның үстіне жан аямай соғысқан ардагер командир болғаннан кейін кешірім жасадық. Бұл бірінші және соңғы кешірім деді. Сонымен қоя берді. Полк командирі Савельев деген, Қазақстаннан шыққан орыс еді. Мені жерлес деп қорғаштап жүретін. Кейіннен мені штабқа оңаша шақырып алды да, жерлес болғаннан кейін бір жолға кешірдім. Әйтпесе баяғыда үніңді өшіріп жоқ қылар едім, бар, бұдан кейін аузыңды бағып сөйле, егер тағы бір әңгімелеріңді естіп қалсам трибуналға кетесің деді.

	– Сонда, сендердің ол көрген әскерлерің не әскер? – деді Сабыт.

	Баймұқан шайдан асықпай ұрттады.

	– Соны айтайын деп отырмын ғой. Немістің соғысы аяқталып бүкіл әскерді шығысқа қарай төкті. Енді жапонмен соғыс басталды. Хасан деген көлге жеттік. Тағы қанша адам өлді. Әйтеуір, дәміміз таусылмапты. Сөйтіп соғыс аяқталды. Әуелі Владивосток деген қалаға апарды. Теңіз жағасының күзетінде тағы екі ай тұрдық. Елге қайтатын болдық. Кәмәндіріміз сол әскер қызметінде қалды. Қоштасарда, бөлмесіне ертіп кіріп, біраз ақыл айтты. Байқап жүру керек деді. Шыдай алмай, осы болған жайдың сырын айтыңызшы дедім. Сәл қобалжып отырып, ақыры бекінген болу керек тұспалдап қана айтты. Сендердің ол көргендерің жер бетінде жоқ адамдар деді. Соғыс болардан бұрын қанша адам, немістер дайындалып жатыр деп хабар береді. Бірақ жоғары жақтағылар, бұның бәрі жалған, алаңдамаңдар дейді. Арандатуға ермеңдер дейді. Осылайша, немістер соғыс бастағанда, қаншама дивизиялар, полктар жоғары жаққа қарап, жарлық күтіп отырып қырылып қалған ғой. Соғыстың басталғанына сенбеген ғой. Бірақ бұны айтуға болмайды. Ал сендердің көргендерің сол қырылып кеткен көп полктың бірі, елес деді. Жалғыз сендер ғана емес, тағы қаншама адам көрген, көргендерін айтқан, сол себепті құпия трибуналдың жарлығымен өлтірілген. Ал сендерді, және сендерді ғана емес, мені де, баяғы дивизиямыздың бастығы генерал Куличті де Құдай сақтады деді. Енді аузыңды бағып сөйле деді нығарлап. «Аман бол» деп, құшақтап шығарып салды.

	– Сонда, елес деп отырғаның аруақ қой? – деді Мауқи ақсақал, – Аруақ көргенсіңдер ғой?

	– Иә, аруақ, – Өз әңгімесінен өзі бейжай күйге түскен Баймұқан арақ құйылған стақанды қолына алған.

	Елдің бәрі ішіп салды.

	– Полк кілең орыс, украин, белорустардан құралған екен, – деді Баймұқан тыжырынып, – Шіркеуде жаназасы шығарылмаса, аруақтары осылай қаңғырып жүре береді екен ғой.

	– Құдайдың заңы оның орыс-қазағына қарай ма, – деді Сабыт, – Жаназа шығарылмаса кімнің аруағы болса да қаңғырмай ма?

	– Жә, – деді Мауқи ақсақал, – Ал енді жапон қандай? Немістен қандай?

	– Қанша жапон өлтірдің, жездеке? – деді Жеңіс үй ішіндегілерге көзін қысып.

	– Жапон да ер халық, – деді Баймұқан, – Қажырлы-төзімді. Жейтіні күріш. Бірақ күніне үш уақыт тамақ ішіп дүрдей болып жүрген біздің орыстардың талайын жайратқанын көрдік. Неше күн шегініп, ұйқы көрмей шаршап-шалдығып келе жатқан жапонның әскері қайрыла соққанда есіңді шығарып жібереді. Осалы жоқ. Фин де, неміс те, жапон да, бәрі де мықты болатын.

	– Неміс те, жапон да сонша ер екен, онда оларды қалай жеңіп жүрсіңдер, – деді Мауқи кеңкілдей күліп.

	– Қалай жеңгенімізді қайдан білейін, әке, – деді Баймұқан, – Құдай қолдады ма, я басқаша болды ма, білмеймін. Әйтеуір жеңдік.

	– Қырқыншы, елуінші жылдар болса, мына әңгімелерің үшін айдалып-ақ кетейін деп отырсың, жездеке, – деді Жеңіс.

	Кеш ұзады.

	Түн ортасынан ауа жұрт тарағанда Мауқи ақсақал Сабытпен бірге қайтқан. Астындағы шабан торының митың жүрісіне тербеліп келе жатып, – Ой, Алла-ай, – деді күрсініп, – Біздің күйеудің де көрмегені жоқ екен-ау. Кейде ойлап-ойлап, ойдың түбіне жете алмайсың. Кеше ғана көкөрім жастар еді ғой. Ел енді есін жиып етегін жапқанда түп көтеріліп соғысқа аттанды. Бақсам, бұлардың өздері де ел ағасы болып қалыпты. Бастан заман өткен екен, Сабыт.

	– Е, не болмады, – деді Сабыт, – Қирап, тауы шағылып қайтты ғой, бәрінің де.

	* * *

	Құндыз оқуда жүргенде уақыт сағыздай созылып өтпей қояды. Жылына екі рет демалысқа келгені нағыз мереке. Бірақ мерзімі бітеді, әпкесі артынып-тартынып қайтадан Алматыға аттанады. Келгені қандай қуаныш болса, қайтқаны да сондай қасірет. Бауыр басқан адамы кеткеннен кейін дүние реңсіз тартады. Бірнеше күн ештеңеге зауқы жоқ, дел-сал болып жүреді. Оқуын бітіріп, енді ешқайда кетпейтіндей болып тезірек қайтып келсе екен деп армандайтын.

	Жалғыз бұл ғана емес, Баймұқанның үй іші де кірбің тартады. Барлығы үнсіз отырып тамағын ішеді, бөлме-бөлмеге тарап кетеді.

	Қалима оңашада көп күрсінеді.

	– Тезірек есейіп ер жетсеңіздер екен, – дейді Әжігерейді басынан сипап.

	– Әпке, маған неге сіз деп сөйлейсіз? – дейді Әжігерей таңқалып.

	– Өйткені мен сізді жақсы көремін ғой, – дейді Қалима күлімсіреп.

	Әжігерей Қалиманың ай жүзіне, құлағындағы бұрама алтын сырғасына қарап сәл отырады.

	– Ал Ырысқали ше... Ырымбек пен Құндыз, Қынабекті ше... оларды жақсы көрмейсіз бе?

	– Оларды да жақсы көрем.

	– Оларға неге сен деп сөйлейсіз?

	– Олар басқа... ал сіздің орныңыз бөлек.

	Екеуі үнсіз қалады.

	– Ал сіз ше, – дейді Қалима, – Сіз мені жақсы көресіз бе?

	Әжігерей маңдайын уқалап ойланады.

	– Мен сізді аяймын, – дейді содан кейін.

	– Неге?

	– Білмеймін, әйтеуір аяймын.

	* * *

	Ырымбек екі жарым жылдан кейін кембағал болып оралды. Әуелі достарынан хат келген. Абыржымаңыздар, Ырымбек аз-маз ауырып госпитальға түсті, көп ұзамай жазылып шығады депті. Артынан Ырымбектің өзінен хабар келді. Екі айдан кейін комиссия болады, шамасы елге қайтаратын шығар, қорықпаңдар деген екен. Баймұқан хатты оқығанда жүзі қуарып отырып қалған. Көп ұзамай тағы бір хат келді. Бұл жаққа келіп әуре болмаңдар, бәрібір кіре алмайсыңдар, өзім жетем ғой депті Ырымбек.

	– Қарғам-ау, әйтеуір кеудесінде жаны болса болды. Құдайға тәуба, – деді Баймұқан.

	Қалима екеуі сол күні ЬІрымбекке деп шалбар тігуге отырды. Ең қымбат, қаракөк “бостон” матаны ең тамаша үлгімен пішкен. Көркіне көз тойғандай шалбар тігіліп, үтіктеліп қабырғаға ілінгенде Қалима:

	– Енді Ырымжанға киюге жазсын, – деп көзіне жас алды.

	... Ырымбек ақпанның қақаған аязды күні жеткен. Сыртқы есік сарт етіп ашылып, ауыз үй дабыр-дұбыр дауысқа толып кеткенде Қалима кенет бозарып, кесесін үстел үстіне қойды. Сөйткенше болған жоқ, екі жағынан екі адам сүйеп Ырымбек те кіріп келді. Еңгезердей жігіт өзінің осы күйіне ыңғайсызданғандай имене тіл қатқан.

	– Шеше, амансыздар ма.

	Қалима орнынан аңырай көтерілді. Төргі үйден Қынабек жүгіріп шыққан. Үй іші у-шу. Баймұқан ғана жылаған жоқ. Ырымбекті бауырына басып, көзін жұмып, теңселіп тұрып қалды.

	– Сабыр етіңіз, әкей, – деді Ырымбектің жанында тұрған қазақ солдат. – Балаңызды аман-есен көргендеріңізге қуанбайсыз ба.

	– Қуанып тұрмын, қарағым, – деді Баймұқан, – Қалима, жарығым-ау, қазан көтерсейші, балалар тоңып, шаршап келді ғой.

	– Қазір, қазір, – деді Қалима ағыл-тегіл көзінің жасын сүртіп, – Қазір. Төрге шығыңыздар, төрге.

	Кешке Баймұқанның үйіне туыстар, көрші-қолаң жиналды. Өңі ақ шүберектей Ырымбек елдің барлығымен жарқылдай амандасады. Масайып қалған Баймұқан, ұлын жеткізіп салған екі солдатқа қаратып тост сөйлеген.

	– Ал, айналайын, баламның досы екенсіңдер. Барлық қиыншылықты бірге көтеріскен екенсіңдер. Енді осы үйде бірнеше күн демалып қонақ болып кетіңдер.

	Дембелше келген, торы жүзді сержант басын шайқап күлді.

	– Рахмет, әкей. Өзіңізге бір сұрақ. Әскерде болдыңыз емес пе? Тіпті соғысқа да қатысқан шығарсыз.

	Баймұқан бас изеді.

	– Иә. Болдық.

	– Ендеше, әскери тәртіп дегеннің не екенін білетін шығарсыз. Ниетіңізге рахмет. Тапсырманы орындадық. Енді ертең бөгелмей қайтып кетуіміз керек.

	Баймұқан сәл мүлгіп тыңдаған.

	– Жақсы, – деген содан кейін басын сілкіп қалып, – Тәртіптің аты тәртіп. Рахмет, балаларым. Сендер де елдеріңе аман-есен жетіңдер. Ата-аналарыңмен аман-есен қауышыңдар. Бірақ бүгін түн тойдың аяғына дейін отырыңдар. Таңертең өзіміз шығарып саламыз.

	Таң ата жұрт тарап өзді-өзі болып қалғанда, Баймұқан ұлының басынан сипап, – Ал, жарығым, енді аяғыңды көрсет, – деді күрсініп.

	Ырымбек әкесі мен шешесіне кезек қараған.

	– Жыламайсыздар ма?

	– Жоқ, жыламаймыз.

	Ырымбек қалың әскер шұлықты шешіп аяғын жарыққа тосты. Оң аяқтың екі башпайы түбінен шорт кесілген. Аяқтың басы мылжа-мылжа болғаны, сүйектері нашар біткені көрініп тұр. Шор-шор, қиқы-жиқы аяқ қалай болса солай балталанған ағаш дөңбекке ұқсайды. Қалима еңіреп жіберді. Баймұқан мертіккен аяқтан көз алмай меңірейіп отырды да қалды.

	– Жарайды, – деді Сабыт, – Әйтеуір жүруге жарайды екен, оған да шүкір. Баяғы Кенесары құдамның аяғы құсап қалды ма деп қорқып едім. Жарайды, жарығым. Қапа болма.

	Уақыт өтіп Ырымбек өз бетімен жүре алатын болды. Қарулы жігіт шаруадан қалған жоқ. Кейіннен оқуын оқып шопыр болды. Бәрі де баяғыдай. Жалғыз қолмен өгізді шөке түсіре алатын күші бар. Тек оң аяқ қатты салмақ түскенде сыр береді. Содан кейін неше күн бойы сүйретіліп ақсап жүреді. Осы кемтарлығынан ол “шойнақ Ырымбек” атанды.

	* * *

	Сол жылғы жаз бұл өңірге ерекше игілік әкелді. Сол таңғажайып жазда ылғал жеткілікті, күннің нұры мол болды. Түпсіз зеңгір аспанды ілезде інжу бұлт торлайды, жер-дүние солқылдап, сел болып аққан жауынға жуынып шығады. Аякөздің бойын алып, керіліп жатқан кең өлке, топырағы май абат жазира дүрлеп, өсімдік атаулы нәрі сорғалап көтеріліп, гүлдеп, шабынға дес бермес көк тасқынға айналған. Әрбір бұта, әрбір тал шөптің үстінен жердің нұрлы, нәрлі демі білінетіндей. Ешкі мен сиыр атаулы талтаңдап, сүт кернеген желінін әзер көтеріп жүр. Осы жазда Құндыз оқуын бітіріп келді. Бір-екі апта демалғаннан кейін ауданға барып қызмет сұраған. Жұмыс ауылдың өзінен табылды. Сонымен Құндыз дүкенге сатушының көмекшісі болып орналасқан. Бүкіл әулет бір шаңырақтың астына жиналғанда Баймұқанның шағын үйі кісіге сыймай кетті. Таңертеңнен шат күлкі, көңілді тіршілік. Түс ауа Құндыз сатушы әпкесінен сұранып, құрбыларын ертіп өзенге шомылуға барады. Жаз ортасына жетпей ауылдың тұсындағы шомылуға болатын қарасу, тоқтам сулардың барлығы лайланып біткен. Ырысқали мен Әжігерей өзенді өрлеп жүріп тамаша бір қарасу тапты. Екі жағасы недәуір үлкен, құмы табаныңды еркелеткен ақ қайраң. Өзеннің бойы қалың өскен сары тал, үшқат, итмұрын. Көргендерін Құндызға айтқан.

	– Қыздырынатын құмы бар ма? – деді Құндыз.

	– Екі жағы бірдей атырау, құмы тізеден келеді, ып-ыстық, – деді Әжігерей.

	Келесі демалыс күні Құндыз жанына жамағайындардың Сәтен, Гүлғайша есімді екі қызын алып өзенге аттанды. ЬІрысқали мен Әжігерей жол көрсетіп келеді. Күн түстен ауған. Бұлар келгенде су әбден жылыған екен.

	– Сендер арырақ барып бөлек шомылыңдар, біз жаққа қарамаңдар, – деді бойы серейген ұзын, аққұба Гүлғайша.

	Сәлден соң өзеннің бойы көңілді күлкіге жаңғырып кетті.

	– Құндыз әпкемдерді қорқытайық, – деді Әжігерей.

	– Қалай қорқытпақсың? – деді екі қолымен судың астында есіп итше малтып жүрген Ырысқали.

	– Сүңгіп барып қорқытайық.

	– Сүңгіп жете алмайсың. Алыс.

	– Орта жолдағы бұтаны көрдің бе, сол бұтаның астында демалып аламыз. Сөйтіп жетеміз.

	– Кеттік олай болса.

	Екеуі демін көбірек алып екі қарасудың арасындағы өзеннің тараңдау жерінде басы суға салбырап өсіп тұрған талдың саясына жетіп жасырынған.

	– Әлгі екеуі қайда кетті? – деді Сәтен.

	– Рас-ау, жаңа ғана шомылып жүр еді ғой, – деді Гүлғайша.

	Ырысқали шыдай алмай жырқ етіп күлген. Әжігерей судың астында оны бүйірінен нұқып қалды.

	– Тыныш отыр. Қазір естіп қояды.

	Қыздар жапатармағай айқайлаған.

	– Ырысқали! Әжігерей! Қайдасыңдар? Шығыңдар! Қазір қайтамыз!

	– Әлде итмұрын теруге кетті ме екен? – деді Құндыз.

	Әжігерей мен Ырысқали лып етіп сүңгіп, ақ балтырлары жарқырап белуарынан суда тұрған қыздардың ортасынан бір-ақ шыққан. Қыздар шыңғырып опыр-топыр болды да қалды. Жағаға малтып барған Әжігерей, тоғайға қарай бажылдап қашып бара жатқан Құндыз бен құрбыларының соңынан қарап тұрып сақылдап күлген.

	– Әй, жындылар, тоқтаңдар, бізді қорқытқан мына екі жүгермек екен, – деді бозғыл Гүлғайша кері бұрылып.

	Қыздар қолына ілінген бұта, балдыр, уыс-уыс құмды лақтырып бұлардың соңынан тұра қуған. Әжігерей мен Ырысқали қарасуға қүмп беріп, қарсы жағаға малтып өтті.

	– Көресіңдер қазір, – деді Гүлғайша.

	– Көрсең көресің, – деді Әжігерей. Алдыңғы көргені көзіне қайта елестеп, ішін басып домалаған.

	– Сабыт атама айтам, – деді Гүлғайша өзі де күліп жіберіп.

	– Айтсаң айта бер, – деді Ырысқали.

	– Омаяу, мынау батыр бола қалыпты ғой, – деді Сәтен. Қолындағы шелпек сияқты балдырды бұларға қарай лақтырып қалған. Әжігерей шылп етіп суға түскен балдырды қолына алды.

	– Ей, Сәтен, дұрыстап лақтыра алмайды екенсің. Мен лақтырсам басыңа малақай құсап киіліп қалады. Өмір бойы шешілмей қояды. Содан кейін әкең мен шешең жабылып шеше алмайтын болады.

	– Жүгермек, – деді Сәтен күліп.

	Аздан соң қыздар тоғайдың ішіндегі қалың шөпке дастархан жайды. Сәтен бұларға қолын бұлғаған.

	– Ей, бәдәуилер, келіңдер, тамақ ішеміз.

	– Тиіспейсіңдер ғой? – деді Әжігерей.

	– Тиіспейміз.

	Су сорып бәрінің қарны ашыпты. Кесек-кесек туралған ет, сары май мен бауырсақты жусатып салған. Екі термостағы шай әрқайсысына екі кеседен ғана айналды.

	– Көкке шықтық деп есептей беріңдер, – деді Құндыз.

	– Көк деген осындай бола ма екен, – деді Әжігерей. – Біз ауылдың сыртында ғана отырмыз. Былтыр Сағаның бер жағындағы Үзікке көкке шықтық. Міне, көк деп соны айт.

	Сәтен Әжігерейдің басынан сипады.

	– Әжікен, осы биыл қарақат бар ма?

	– Қарақат жоқ. Жауын көп жауды ғой. Бірақ мойыл қалың. Керемет тәтті, – деді Әжігерей.

	– Мойыл ішті ауыртады ғой, – деді Гүлғайша.

	– Ішіңді ауыртса – жеме, – деді Әжігерей.

	Гүлғайша Әжігерейді арқасынан бір салды.

	– Кетші, жүгермек.

	– Ішті ауыртады және алыс, – деді Сәтен. – Сонау Көбегенге бару керек.

	– Бірақ бүлдірген деген, міне, мына тоғайда толып тұр, – деді Әжігерей, – Әкеп берейін бе?

	– Кәне, алып келші.

	Ырысқали мен Әжігерей қалың бұтаның арасына кіріп үсті-бастарын қалақайға шақтырып жүріп ілезде екі үлкен кесе бүлдірген теріп алып келді.

	– Тәтті екен, – деді Құндыз аузының дәмін алып тамсанып, – Алматының базарында шелекпен сатып отырады. Бірақ мынадай тәтті емес.

	– Домбыра алып келу керек еді, – деді Сәтен, – Әжігерейге күй тартқызатын.

	– Мен немене сендерге, орманның ішінде отырып күй шертетін әртіс пе едім, – деді Әжігерей.

	Бәрі ду күлген.

	– Әртіс демекші, кеше әкем Аякөзге барып келген. Сонда Алматыдан келіп атақты әртіс әпкеміз концерт қойып жатыр дейді, – деді Гүлғайша, – Осы таяу күндері бізге де жетеді екен.

	– Бізге жеткенше жолшыбай талай концерт қою керек, – деді Әжігерей.

	– Кімге? – деді Сәтен, – Жолдағы ең үлкен сапқоз біздің “Айғыз” емес пе?

	– Батпаққа бір концерт.

	– Батпақта үш-ақ үй отыр ғой.

	– Үш үй болса немене, адам емес пе? Жолда Қурайлы бар. Онда Мәткәрім кемпірімен отыр. Екеуіне бір концерт. Қурайлының Аякөзге құятын тұсында қой бағып Мұқашбай отыр. Ол Мұқашбай кімнен кем? Кемпірі екеуіне бір концерт.

	– Тантық, – деді Гүлғайша күліп.

	Сәтен Әжігерейді иығынан құшақтады.

	– Атасы мен апасының ерке баласы ғой.

	Бір сәт үнсіздік орнады. Тоғайдың ішіндегі қапырық күшейе түскен. Бұлықсыған гүлдің, мың сан шөптің жұпары бұрынғыдан қатты аңқыды. Маңай ілезде қап-қараңғы болып кетті.

	– Жауынға ұрындық, – деді Сәтен.

	Алыстан талып күннің күркірегені естілді. Қарауытып тұрған аспан шатыр-күтір етіп, көкшіл найзағаймен белдеуленген. Содан соң көктен теңіз ақтарылғандай болды.

	– Қараңдар, өзенді қараңдар! – деді Сәтен айқайлап. Онсыз да кемерінен асайын деп тұрған өзен қабарып көтеріліп кетіпті. Қап-қара судың беті ақ көбік болып қайнап жатыр.

	– Жаңбырдың кезінде шомылған керемет, – деді Әжігерей. – Су жып-жылы болады.

	Барлығы шуылдасып қайтадан суға түскен.

	– Мынадай кереметті көрген емеспін, – деді Ырысқали алқынып, – Не деген керемет.

	– Сенің әлі көрмегенің көп, бала, – деді Әжігерей шалқалай малтып жүріп.

	Балалығы оянған бойжеткендер армансыз шомылып, жауын басылғанда ғана судан қалжырап шыққан.

	– Қой, қайтайық, – деді Гүлғайша.

	Құндыз үстілеріндегі етпен ет болып тұрған көйлектеріне қарады.

	– Киімімізді не істейміз?

	– Жолшыбай кеуіп кетеді, – деді Сәтен.

	– Үшеуің жауынның астында қалған тауық сияқтысыңдар, – деді Әжігерей әпкелерінің қарымы жетпейтін алыстау жерге барып, – Құдай жігіттерді кездестіре көрмесін. Мына түрлеріңді көрсе...

	Сәтен жұдырығын көрсетті.

	– Сені ме, жүгермек!

	Тоғайдан шығып жолға түскенде ала бұлттың арасынан күн жарқырап, маңай буланып қайтадан ыси бастады. Торғайлар аққан бойымен шөптің ішіне күмп беріп, қайтадан ұшып шығады.

	– Бұлар не істеп жүр? – деді Сәтен.

	– Соны да білмейсің бе? – деді Әжігерей. – Шыбын-шіркей жауын өтіп, шөпке қонды. Торғайлар соны аулап жүр.

	– Сенің де білмейтінің жоқ-ау, Әжікен, – деді Сәтен риза болып.

	Ырысқали аспанға саусағын шошайтты.

	– Ананы қараңдар.

	Қызыл-жасыл кемпірқосақ аспанның босағасы құсап бүкіл көкжиекті алып, жауынға жуынған, жасарған өлкенің үстінде керіліп тұр.

	Барлығы аспан төріндегі суретті ауыздары аңқия тамашалаған.

	– Кемпірқосақ неге осылай мәңгі тұра бермейді екен, – деді Сәтен.

	– Есіңде ме, былтыр осы жерде Сабыт атам мен Ғазиз атамның арбалары дөңгелегінен тістесіп қалып еді ғой, – деді Ырысқали.

	– Содан кейін не болды? – деді Гүлғайша.

	Әжігерей әңгімені ары қарай сабақтады.

	– Біз атам үшеуміз шөп тиеп келе жатқанбыз. Ғазиз атам омартасын арбаға тиеп алып тауға қарай кетіп бара жатыр екен. Жол берем деп ығысып көріп еді ештеңе шықпады. Екі арба тістесті де қалды.

	Сәтен жымиды.

	– Сабыт атам ұрысқан шығар.

	– Әрине, – деді Әжігерей. – Немене, шыбындарыңды ертіп, гүлден гүл қуалап жайлауға кетіп бара жатырсың ба деді.

	Қыздар ішегі қата күлген.

	– Содан кейін не болды? – деді Құндыз көзінің жасын сүртіп, – Ғазиз атаң не деді?

	– Ғазиз атам ештеңе деген жоқ. Күлді де қойды. Содан, әуреленіп жүріп, әйтеуір арбаны ажыратып алдық. Кейіннен, күз болғанда Ғазиз атам біздікіне бір шелек бал алып келіп, Саба, осы шыбын өсірген деп мазақтағаныңды қойшы, мынау саған ауыз бастырық болсын деді. Содан кейін Ахметжан атам, Шерім атам төртеуі арақ ішіп әбден мас болған. Балы керемет екен. Қыс бойы жеп шықтық.

	– Ғазиз атам өнерлі ғой, – деді Сәтен, – Ара өсіреді. Аң аулайды. Әйтеуір тыным таппайды.

	Ырысқали күлді.

	– Неменеге күлесің? – деді Сәтен, – Тағы да мазақтайын деп келе жатырсыңдар ғой, ә?

	– Жай, әншейін, – деді Ырысқали кеңкілдеген күлкісін тоқтата алмай, – Әнеукүні құрған қақпанына Қайранбайдың иті түскен.

	Қыздар бұл жолы көк шөпке домалап күлген.

	– Ойбай, ішім... ішім түйіліп қалды... – деді Гүлғайша бүк түсіп жатып.

	– Содан кейін не болды? – деді басқалардан сабырлырақ Сәтен, – Иттің аяғы не болды?

	– Ештеңе де болған жоқ, – деді Ырысқали. – Саршұнаққа құратын кішкентай қақпан ғой. Бір-екі күн ақсап жүрді. Болды.

	Әжігерей шырт түкірді.

	 – Ит деген немене, тәйірі. Өткен қыста Ғазиз атамның қасқырға құрған дәу қақпанына, анау пеш салатын Иван бар ғой, сол түскен.

	– Ойбай, қойыңдар ойбай... – деді Гүлғайша ішін басып.

	– Мыналар бүгін бізді күлкіден өлтірейін деген екен, – деді Құндыз күлкісін әзер тыйып.

	Ауыл шетіне ілініп, Сәтен мен Гүлғайша өз үйлеріне бұрылды.

	– Сау болыңдар, – деді Сәтен, – Ертең концертке бірге барып отырайық. Бізді тастап кетіп жүрмеңдер.

	Ертеңіне түске қарай Аякөз жақтан екі фургон мен бір жүк машинасы келді. Ауылдың ортасымен шаңды бұрқырата жүйткіген шағын керуен кеңсеге тұмсық тіреп бір-ақ тоқтаған. Аздан соң бұл келген расында да атағы әлемге жайылған алматылық әртіс апай екені белгілі болды. Тағы біраздан соң әртістердің қай үйлерге түсетіні, Айғызда бірнеше күн болатыны, маңайдағы совхоздарға осы жерден барып концерт қоятыны анықталды. Содан кейінгі хабар мүлдем түсініксіз. Әртіс апай бастықтарға айтыпты, ауылға келе жатқанда көрдік, тамаша өзендеріңіз бар екен, қарсы болмасаңыздар сонда барып шомылайық депті. Аптасына бір-ақ рет моншаға баратын, қара халыққа тәнін көрсетуді әбес санайтын бастықтар сасып қалыпты. Кешіріңіз, оның ыңғайы бола қоймас, оның үстіне біз шаруа басындағы адамдармыз депті. Бірақ қаласаңыз, милиция қосып берейік, жаныңыздағы адамдарыңызбен өзіңіз, күліп-ойнап дегендей, шомылып қайтыңыз депті. Әртіс апай көнбепті. Өкпелеймін депті қиылып. Мінезі адамды ерітеді екен. Аз-маз дау-дамайдан кейін бастықтар амалсыз көніпті. Сонымен кеңсенің адамдары өз машинасына, әртістер өздерінің фургонына отырып өзенге қарай аттаныпты. Әртістердің шомылғанын көреміз деп барған ауылдың бір топ баласы өзеннің бергі жағасынан қайырылған. Бірнеше сапқозға ортақ, ауылға аптасына бір рет келіп кететін қартаң милиционер бөксесіндегі кобурасынан қолақпандай тапаншасын суырып, кетіңдер, әйтпесе атам деген. Бірақ алған бетінен қайтпайтын ауылдың қиқар балалары өзеннің төменгі сағасына түсіп, ерінбей бөктер жақтан баспалап барып көрді.

	Өзеннің жағасындағы құмдауытта дастархан жайылып неше түрлі шөлмектер, тіскебасар қойылыпты.

	– Анау ұзын қара жігіт домбырашы екен, – деді Самат сыбырлап.

	 – Оны қайдан білесің? – деді Ерік.

	 – Біздің үйге түсті, – деді Самат, – Бағана домбырасын қоярда бір күй тартқан.

	– Тыныш, – деді Ерік, – Қараңдар.

	Қалалықтар шомылуға лайық ықшам киім киген. Еркектердікі лыпа ғана. Әйелден әйгілі әртіс апай мен бірнеше жас қыз. Үстілеріне я көйлек, я іш киім екені белгісіз, жеңі жоқ бір нәрсе киген. Ауылдың бастықтары, салақтап кеткен толық денелерінен ұялғандай, шомылмай, суға аяқтарын салып қана отыр. Аздан соң ойын қызып олар да суға түскен. Әртіс жігіттердің бірі су ішіне арақ алып кірді.

	– Кеңірдегінен суда тұрып арақ ішкенді бірінші рет көріп тұрмын, – деді балалардың бірі.

	– Қазір одан да қызығын көресің, – деді Самат.

	Ішімдік буынға түскен болу керек, ауылдың қатал бастықтары жұмсарып, ашылып кетті. Біреуі суға сүңгісе, біреуі жас қыздармен қуаласпақ ойнайды. Балалар сақтықты ұмытып шиден бастары қылтиып бақылап отыр.

	– Ананы қараңдар, ананы қараңдар, – деді Самат тарқылдай күліп.

	Ауылдың бас бухгалтері қолына жалпақтау тас жинап алып, су бетімен жалақ ойната бастады. Балалардың күлкісін естіп қалған бастықтардың бірі кеңсенің шопырына айқайлап, бұлар отырған жаққа қол бұлғап бір нәрсе деген. Қарт шопыр Ешмұхамет, бастық сілтеген жаққа жүрді.

	– Кеттік! – деді Ерік. Балалар дүркірей қашқан. Ешмұхамет біраз жерге дейін қуып, жұдырығын түйіп қала берді.

	Бұл кезде ауылда қауырт жұмыс жүріп жатқан. Шағын клубқа адам сыймайтындықтан, мектептің екі басын ағаш дуалмен қосу ұйғарылды. Құрылыста жүрген адамның бәрі осы жұмысқа жегілген. Бірнеше сағаттың ішінде мектептің ортасындағы алаңқай бүкіл ауыл адамы сыятындай ашық театрға айналды. Түп жақта недәуір үлкен сахна, әртістер киім ауыстыратын қуыс жасалды. Ауыл, аты жаханға шыққан әйгілі әншінің өнерін тосып тынып қалған. Кеш болды. Барын киіп жасанған адамдар алаңқайға лық толған. Орындық жетпегендер үйлерінен киіз көрпе әкеліп жерге орналасты.

	Естен кетпес кеш еді бұл. Қаншама күй тартылды, би биленді, басқа да әншілер, күлдіргі масқарапаздар, сиқыр көрсететін иллюзионистер бар екен. Бәрі де керемет. Бірақ мерекенің басты оқиғасы әйгілі әншінің таңғажайып өнері болды. Тұтас бір бөлімді өзі жүргізеді. Қай халықтың әнін орындаса, сол халықтың ұлттық киімін киіп шығады. Радиодан тыңдай-тыңдай, ақырында іңкәріне айналған талай қимас әнді халық әншінің өз аузынан естіген. Әртіс апай ара-арасында үзіліс жасап, өзінің бөлмесіне кіріп кетеді. Асхананың аспаздары солай қарай сусын тасып жүргеніне қарап, жамиғат оның демалып, таңдай жібітіп жатқанын шамалайды. Концерттің соңына қарай бір керемет оқиға болды. Соңғы ән «Ақмаңдайлым» еді. Үстіне желкілдеген бес етек көйлек, асыл таспен безендірілген камзол, басына үкісі төгілген құндыз бөрік киген әнші жұрттың сұрауы бойынша әнді қайыра тағы бір орындаған. Осы кезде сіркіреп жып-жылы жаңбыр жауды. Отырғандардың бәрі орындарынан жапатармағай көтерілген. Дауысы барлар білгенінше айтып, даусы жоқтар сыбырлап, барлығы әнге қосылды. Халықтың көңіліне ме, әлде табиғаттың ерекше ықыласына ма, әнші иіліп, қайтадан бойын жаза бере, еңіреп жылап жіберген.

	Бұл кезде ауылда қауырт жұмыс жүріп жатқан. Шағын клубқа адам сыймайтын болғандықтан, мектептің екі басын ағаш дуалмен қосу ұйғарылды. Құрылыста жүрген адамның бәрі осы жұмысқа жегілген. Бірнеше сағаттың ішінде мектептің ортасындағы алаңқай бүкіл ауыл адамы сыятындай ашық театрға айналды. Түп жақта недәуір үлкен сахна, әртістер киім ауыстыратын қуыс жасалды. Ауыл, аты жаханға шыққан әйгілі әншінің өнерін тосып тынып қалған. Кеш болды. Барын киіп жасанған адамдар алаңқайға лық толған. Орындық жетпегендер үйлерінен киіз-көрпе әкеліп жерге өрналасты. Естен кетпес кеш еді бұл. Қаншама күй тартылды, би биленді, басқа да әншілер, күлдіргі масқарапаздар, сиқыр көрсететін иллюзионистер бар екен. Бөрі де керемет. Бірақ мерекенің басты өқиғасы әйгілі әншінің таңғажайып өнері болды. Түтас бір бөлімді өзі жүргізеді. Қай халықтың әнін орындаса сол халықтың ұлттық киімін киіп шығады. Радиодан тындай-тыңдай ақырында іңкәріне айналған талай қимас әнді халық әншінің әз аузынан естіген. Әртіс апай ара-арасында үзіліс жасап, өзінің бөлмесіне кіріп кетеді. Асхананың аспаздары солай қарай сусын тасып жүргеніне қарап, жамиғат, оның демалып, тандай жібітіп жатқанын шамалайды. Концерттің соңына қарай бір керемет оқиға болды. Соңғы ән “Ақмаңдайлым” еді. Үстіне желкілдеген бес етек көйлек, асыл таспен безендірілген камзол, басына үкісі төгілген құндыз бөрік киген әнші жұрттың сұрауы бойынша әнді қайыра тағы бір рет орындаған. Осы кезде жып-жылы жаңбыр жауды. Отырғандардың барлығы орындарынан жапатармағай көтерілген. Дауысы барлар білгенінше айтып, даусы жоқтар сыбырлап барлығы әнге қосылды. Халықтың көңіліне ме, әлде табиғаттың ерекше ьіқыласына ма, әнші иіліп, қайтадан бойын жаза бере еңіреп жылап жіберген.

	– Айналайын! – деді алдыңғы қатарда тұрған әжейлердің бірі. Елдің бәрі осы сөзді іліп алып кетті. Сәлден соң бүкіл алаңқай “Айналайын! Айналайын!” деп қол шапалақтап тұрды. Сол бойымен, үстіндегі ғажайып киімін ауыстыруға мүмкіндік те бермей, алқалап асханаға қарай алып жүрген. Ауылдың балалары, бүгінгі ертегі жалғасып жатқан асхананың терезесінен сығалап, қолы жеткендер көзбен көріп, көре алмағандар не болып жатқанын сұрап біліп жатыр. Төрдің ең биік жерінде отырған әнші терезедегі хикметті байқап, жымиып күлді де алдында қызмет қылып отырған адамдарға бір нәрсені айтып, балалар жаққа саусағын шошайтты. Аздан соң қолында үйеме табақ еті бар Сәтен шыққан.

	– Әжікен, неге қайтпай жүрсіңдер, – деді жымиып. – Міне, мынау әртіс әпкелерің сендерге беріп жіберген сый табақ. Жеңдер де қайтыңдар, жарай ма. Әйтпесе ауылдарыңның балалары көргенсіз екен дер. Асхананың жанындағы ат шаптырым үлкен далданың ішіне кіріп табақты үстел үстіне қойып, жарықты жақты. Көбі тамақ ішуге мұршасы келмей концертке аттанған, әбден ашыққан балалар иісі аңқыған жылқының жас етіне лап қойған. Табақ ілезде сап болды. Қайырбек табақты шетінен көтеріп, ішіндегі түздығын ішіп алды.

	– Түф, шіркін-ай,– деген кекіріп алып. – Әртіс әпкесінен айналайын.

	Өзінің ұрыншақ әдетімен жан-жағына қаранды. Әжігерейді көріп кекете мырс еткен.

	– Әй, Әжігерей, сен ешқашан мынандай әртіс бола алмайсың. Домбыраңды даңғырлатып жүрерсің қаңғырып.

	Қарны тойып маужырап отырған Амантай сөздің аяғын іліп әкеткен.

	– Өлген текенің етіне семірген шартық төбет, сен әртіс болсаң болды емес пе.

	– Әй, әкеңнің... шоқыншық, жап аузыңды, – деді Қайырбек көзін ежірейтіп.

	– Текемен салыстырғанда ту биенің еті қалай екен? – деді Сәтбек күлмей.

	– Қап, қылды-ау мыналар, қылапатты, – деді Қайырбек жандайшаптарына қарап.

	Балалар ілезде екіге жарылған.

	– Сен бақытты болсаң болды емес пе, – деді Амантай да күлмей, – Әлі талай теке өледі, аш қалмассың.

	– Жүр, төбелесеміз! – деді Қайырбек.

	 – Ал, жүр, – деді Амантай. – Қай жерге барамыз?

	– Мырзақанның үйінің жанына барамыз. Әуселеңді сол жерде көрейін, – деді Қайырбек жұлқынып.

	– Тоба, мынаны бірдеңе түртіп тұр-ау тағы да, – деді Сәтбек.

	Өзеннің жағасындағы борпылдақ қара топырақ, қалың шилеуітке жеткен балалар қоралана тұрды.

	– Ал, баста, – деді Қайырбек.

	– Өзің баста, – деді Амантай.

	Екеуінің де төбелескісі келмей, арашалайтын адам таппай тұрғаны байқалды. Селқос қана егесіп тұр.

	 – Сен өзің ғой шатақ іздеген, – деді Қайырбек.

	– Шатақ іздеген мен емес – сен, – деді Амантай есінеп.

	Қайырбек сол қолымен Амантайды кеудесінен нұқып қалды. Сол сәтте жылпос, айлакер Амантай кеудесіне тірелген жұдырықты қос қолдап шап беріп, білезігінен айналдырып жіберген. Ауырсына ышқынып теріс айналған Қайырбекті ту сыртынан қапсыра құшақтап, құлағына төне сөйледі.

	– Қайырбек, қоя қойшы, а! Қазір өлесің!

	– Бастаған өзің ғой, – деді Қайырбек. – Өлген текені айтып мазақтағаныңды қой.

	Амантай құшағын ашып Қайырбекті босата салды.

	– Ал сен бізді шоқыншық деп мазақтағаныңды қой.

	Қайырбек Амантайға қолын созды.

	– Жарайды. Осымен бейбітшілік болсын. Енді бір-бірімізге тиіспейік.

	Екеуі қол алысты.

	– Міне, мынауың жігіттің сөзі, – деді Амантай.

	Күні бойғы ойыннан, концерттен, бәрінен шаршап қалжыраған, төбелеске еш зауқы жоқ балалар қуанып кетті.

	– Сендер де ақымақ екенсіңдер, – деді Мамыр жеңілейе күліп, – Мынадай тамаша түнде қалай төбелесуге болады?

	– Қайырбек сияқты адаммен қай кезде де төбелесуге болады, – деді Сәтбек.

	Қайырбек бұл жолғы шымшымаға ренжіген жоқ. Кеңпейіл күліп Сәтбекті желкесінен нұқып қалды.

	– Мырзақан атаның үйі есігінің алдына от жағып жатыр, – деді Мамыр.

	Балалар желсіз түнде баяу тербеліп маздаған ошақтың отын сүйсіне тамашалап тұрып қалған.

	Амантай жалыннан көз алмаған күйі ойлана тіл қатты.

	– Ет асып жатқан болуы керек.

	Қайырбек нәштене түкірді.

	 – Әлгі, Абылайдың асында шаппағанда, атаңның басында шабасың ба депті ғой. Бүгін асылмаған ет өртеніп кетсін.

	– Рас-ау, – деді Сәтбек таңқалғандай. – Қарашы, елдің көбі от жағып жатыр.

	– Қазір ауылдың жарты адамы әртіс әпкемізбен дастархандас болып отыр, – деді Қайырбек тамсанып, – Неше түрлі кәмпит жеп отырған шығар.

	– Анау жақты қара, – деді Ерік, – Бекбайдың ауылында да бірнеше от жанып тұр.

	– Семейден концерт келгенде бұлай болмап еді ғой, – деді балалардың бірі.

	– Павлодар жақтан да бір концерт келіп еді ғой, естеріңде ме, – Амантай балаларға жағалай көз тастады. – Әлгі, ақ шашты бір кішкентай адам, домбырамен керемет ән айтып еді ғой.

	– Ол не ән? – деді Сәтбек.

	Амантай иығын қиқаң еткізді.

	– Есімде жоқ. Әйтеуір, керемет ән. Елдің бәрі қол шапалақтап қайта-қайта айтқызғаны бар-тын.

	– Оны бір білсе біздің күйшіміз біледі, – деді Қайырбек Әжігерейге қарап.

	– “Көк көбелек” деген ән болатын, – деді Әжігерей, – Оны Шерім атам да керемет айтады.

	– Әй, осы Шерім шал сендердің туысың ба, кімің, айтшы осы маған, – деді Қайырбек, – Қашан көрсем сендердің үйлеріңде отырады.

	– Туысымыз, – деді Әжігерей, – Ең жақын туысымыз. Қайырбек тізеден келетін қара топыраққа шалқасынан жата кетіп, қолын басына жастап рахаттана есінеген. Балалардың барлығы тұрған жерлеріне отырды.

	– Өзі бір жақсы адам, – деді Қайырбек, – Өткенде деймін, мені де өлтіретін адам жоқ қой, әлгі Болат, жүр складта неше түрлі нәрсе бар, соны ұрлайық деді. Ескі МТМ-ң бір шеті екен. Барып сығалап көрсек, ашаның басы, бума-бума арқан, күрек, пәленбай ертоқым, не керектің бәрі бар. Содан Болат төбесіндегі шілікті ары-бері сырып ішіне түсті. Екеуміз екі ертоқым алдық.

	– Дүниеқоңыз, – деді Амантай күліп, – Оны қайтпексің? Қалай сіңіресің оны?

	Қайырбек мырс етті.

	– Содан қашып келе жатырмыз. Бір кезде, артымыздан біреу шауып келе жатыр екен, қарасақ складтың күзетшісі Базарбай. Зәреміз ұшып кетті. Сонда деймін-ау, әлгі Болат тәлтіректеп қашып бара жатыр, бірақ ертоқымды тастамайды. Ақыры тастадық. Базекең, Болат екеумізді қамшының астына алып жатқанда осы Шерім шал келіп, қамшысын қолынан жұлып алды. Өлтіруші ме едің, не болды сонша, әне жатыр ғой ертоқымдарың деді. Екеуі төбелесіп қала жаздады. Жұрт жиналып ажыратып жіберді.

	– Сенің баукеспелігіңді қойғызу үшін күніне үш рет дүрелеп отыру керек, – деді Мамыр.

	Аз үнсіздік орнады.

	– Айтыңдаршы, жігіттер, біздің ауылымызға жер жете ме, а, – деді Қайырбек даусы кенет дір етіп, – Қараңдаршы. Қалай қиясың бұндайды. Тіпті қойдың кезегіне барғанда да ауылды сағынып жүрем. Міне, мына тұрған жер ғой. Әне, анау қырқаның бөктеріне жаям. Сол жерде жүріп ауылдан көз ала алмаймын. Әрқайсыңның не істеп жүргеніңді, мектепке барып қайтқандарыңды, бәрін көріп тұрамын. Кешке қойды құлатқанда ауылды жиырма жыл көрмегендей құса болып келемін.

	Баяулап жаңбыр басталған. Сірке жауынның астында әр жерден ошақтың оты жылтылдап, бұйығып ұйықтап жатқан ауылдың көркі көздеріне оттай басылды. Туған мекенді алғаш көргендей, бастары қалқиып, демдерін іштеріне тартып үнсіз отыра берген.

	* * *

	Күзде Ырымбек үйленген. Талай жігітті тамсандырған, аты аңызға айналған айдынды сұлу Аманбала қол қусырып Баймұқанның табалдырығын аттаған түн ертегідей есте қалды. Ырымбектің достары, жас келіннің құрбылары дуылдасып, ән айтып, неше түрлі ойын ойнап, ақ таң атқанша отырған. Неше күнге созылған ұланасыр той болды. Өскен, өнген тұқым екен. Қыста жер қайысқан адам құдалыққа келіп, той болып, екі үй туыстығын нық бекітіскен. Осы қыста көрші Таңсықта бір дүкен бос тұр екен деген хабар келіп, Құндыз ауылдағы қызметінен босап сол жаққа кетті.

	– Мына тұрған жер, келіп тұрамын ғой, – деген кетерінде.

	Үй іші шаңыраққа келіп қосылған жаңа адамға тез үйреністі. Қылықты жас келін өзімен бірге қаншама жаңа таныс, жаңа туыс ертіп келді. Әйтсе де әпкесінің орны бөлек екен. Құндыз кеткеннен кейін, іші қоңқылдап, біраз уақыт құлазып жүрді.

	Келесі күзде Құндыз да тұрмыс құрған. Бір күні түстен кейін есік алдына бір машина келіп тоқтады. Машинадан түскен бейтаныс адамдар, ортасында бір қызылшырайлы қариясы бар, үйге кірген. Аздан соң мал сойылды. Көрші-қолаң келіп қонақтарға қызмет қылған. Әжігерей қабағы күреңіткен Қалимаға, әңгімеге анда-санда ғана араласып бейжай күйде отырған Баймұқанға қарап бір мәнді оқиғаның болғанын сезді. Қонақтар түні бойы отырып, таң ата аттанып кеткен. Артынша Құндыз күйеуге қашып кетіпті деген хабар дүңк ете қалды. Кешке қарай Баймұқанның үйіне, кеткен қызға ақжол тілеп ағайын-туған жиналған.

	– Ал, енді қарағым Баймұқан, қарағым Қалима, қапа болмаңдар, – деді тоқсаннан асқан Мақбоз әжей. – “Жол мұраты – жету, қыз мұраты – кету” деген. Құндызжан жауға кеткен жоқ қой. Оқуын бітірді, аз болса да үйде болды, еңбек етті. Қыз баланың ертерек орнын тапқаны да дұрыс. Оның үстіне, мынау Таңсықтағы Белгібайдың баласына қосылған дей ме...

	– Иә, – деді отырғандардың бірі, – Сол жақта рабкоптың шопыры көрінеді ғой.

	– Е, болды, – деді Мақбоз әжей, – Құдайға шүкір, ауқатты үй. Жақсы адаммен құда болдыңдар.

	– Дүкенге жүк тасып жүріп қарындасымызды сиқырлап қақпанына түсірген ғой, – деді Мұқан қалжыңдап.

	Баймұқан қабағын шытты.

	– Қолдан-ақ беретін едік қой.

	Әжей қолын сілтеген.

	– Тәйірі-ай, қазіргі жастар олай кәделесіп жүре ала ма. Сөз байласады да кете береді.

	– Баяғыда, – деді Шерім басын шайқап, – Сөз байласқан дегеннен шығады. Мынау Кішіой жақта баяғы, егін керемет шығатын жылы. Әлгі Естияр, Ақжол дегендердің қарындасы бар еді ғой. Аты, ұмытпасам Кәмшат болатын, сол егіншілердің қосында тамақ пісіреді. Кіп-кішкентай қыз. Сөйтсем, Таңсықта сөз байласқан адамы бар екен. Бір күні қызым, ауылға баруым керек деді. Қарағым, кішкене шыдай тұр, енді біраз күннен кейін егін де жиналып бітеді елмен бірге қайтасың дедім. Көнбеді. Ауылда не бітіресің, елдің бәрі малдың соңында, бәрі жұмыста дедім. Кеш бойы отырып саудаластық. Ақыры, қызым, ата, сөздің шыны керек, мен байсыз жүре алмаймын деп лақ еткізгені. Сөзден жеңіліп қала бердім. Сол күні заттарын жинап алып түн ішінде ауылға жаяу тартыпты, одан ары Таңсық асыпты.

	Жұрт ду күлді.

	– Ойпырай, – деді Сабыт мұртын сылап, – Қаршадай қыздан жеңіліп, қалай бір отырды екенсің.

	Шерім мырс етті де, домбыраны ақырын тыңқылдатып, сәл қарлыққан дауыспен сызылтып бір әдемі ән бастады. Алғашқы шумағын баяу ғана орындап, келесі шумаққа келгенде әдетінше көтеріліп кеткен.

	Жылқым жатыр Ақкөлдің шаңдағында,

	Кімдер сері болмайды бойдағында.

	Қыз кеткен соң ауылдан қызық кетер,

	Келіп-кетіп жүрсейші ойнағыңа.

	Әжігерейдің көз алдына әпкелерімен өткен қимас күндер қайтадан елестеген. Асылынан айрылғандай, қолындағы алтын құс аспанға ұшып жоқ болғандай. Көз жасына ие бола алмай жылаған. Мақбоз әжей ақырып жіберді.

	– Тәйт ары! Қыз күйеуге тиме, сонда сен қайдан келдің! Әкет ары мынаны, сорасын ағызбай. Әй, Шерім, қойшы енді сен де. Әйтеуір, қашан болсын әңгімені жандырып отырасың.

	Сәтен Әжігерейді құшақтап, сыртқа алып шығып кетті.

	– Қоя ғой, жарығым, жылама енді, – деген бетінен сүйіп, – Бөтен елге кеткен жоқ қой. Мына тұрған жер. Әлі талай келеді.

	– Бәрің де сондайсыңдар, – деді Әжігерей өксіп, – Әпке болып жүресіңдер. Содан кейін бір күні біреудің әйелі болып кете барасыңдар.

	Сәтен көзіне кілк етіп шыққан жасты саусағының ұшымен сүртіп мұңая күлген.

	– Алтыным, қоя ғой енді. Өмір деген осы, жарығым, – Құшақтап жұпары аңқыған бауырына тартты, – Қоя ғой, Әжікен. Ертең сен де... сен де есейіп ержетесің. Сен де біреудің қарындасын жылатып ертіп кетесің. Өмір деген осы. Не шараң бар. Бірге тумақ бар да, бірге жүрмек жоқ, – Басынан сипап, ақырын күрсінген. Содан кейін, кел бірге күлейік дегендей, жымиып құлағынан ақырын ғана тартып қалды, – Саған уәде берейін. Сенің көңіліне қарап осы ауылдың жігітіне тием.

	Ертеңіне күздің қарабас желі соқты. Әжігерей әдетінше тоғайға жападан-жалғыз барған. Дүлей боранның екпінімен үйіріліп, алтын күмбездің сынықтарындай шашырай ұшқан сары, қоңыр, қызыл жапырақтардың өлім алдындағы биіне қарап тұрып арылмас қалың ойға шомған. Жүре-жүре өздері бір кезде шомылған қом судың жағасына жетті. Өзен де баяғыдай, бетін бір елі қураған жапырақ көмкеріп баяу ағып жатыр. Жағасындағы құмы тізеден келетін атырау да сол қалпы. Тек қалың тоғай желегінен айрылып, күздің өкпек желіне ырғалып азынап тұр... Тағы да көктем келер, орман-тоғай желкілдеген көк көйлегін киінер. Өзен де арнасын кернеп буырқанып ағар. Бірақ... Құндыз енді ешқашанда бұл топырақты баспайды. Ол енді... басқа елдің анасы, оты бөлек адам. Әпкесімен ойша қоштасып, жерлеп қайтқан.

	* * *

	Келесі жылы жазға салым Ырымбек бөлек шаңырақ көтерді. Азын-аулақ дүние-мүлкін алып Арқаның қиян даласындағы шалғай бір совхозға көшіп кетті. Осы шамада Баймұқан түсініксіз бір дертке ілінген. Күні бойы қабағы кіржиіп жүреді, түнде ыңқылдап ұйқтай алмай шығады. Алғашында, аздаған емшілігі бар етікші Қанаш шал келіп, ауыруды қарап, Алматының базарынан үш мысқал сыр алдырған. Неше күн дұға оқып, албыр түсті ұнтақты қойдың құйрығына жақсылап араластырып езді. Дәріні ішкеннен кейін Баймұқанның ұйқысы тыныштанды. Бірақ апта өтпей науқасы қайтадан басталған. Бұл жолы ешқандай дәрі ем болмады. Аякөзге барып айнаға түсті. Жұрт атын атай алмайтын қорқынышты ауру болып шықты. Осыдан кейін-ақ Баймұқан емнің бәрін шорт тыйған. Күні-түні меңірейіп жатады да қояды. Денесі етінен арылып ақырындап семе бастады. Соңында судың өзі өтпейтін болды. Жансебіл адам осындай қалпында төрт ай жатқан. Тек өлерінің алдында ағайын-туғанды тегіс алдына келтірді.

	– Міне, әке, мен де кетейін деп жатырмын, – деген Сабытқа қарап, кеберсіген еріндері қураған жапырақтай сыбдырлап.

	– Құдайдың уақтысы, қарағым, – деді Сабыт төмен қарап.

	Баймұқан ерекше нұр шашқан көздерін төңкеріп Әжігерейге қараған.

	– Жарығым, – деді сыбырлап, – Келші бір маңдайыңнан иіскейін.

	Әжігерейдің бойын осы адамға деген аяныш аралас бір түсініксіз сезім биледі. Еңкейіп, Баймұқанның көктұқыл бетіне маңдайын тақаған. Баймұқан әлсіреген, арыған қолдарын әзер көтеріп Әжігерейдің мойнынан құшақтады, өзіне тартып маңдайынан сүйді.

	– Ал, Қама, – деді одан кейін Қалимаға қарап, – Міне, ақиреттің... алдында тұрмын. Кеш мені, қарағым. Талай... ренжітіп едім. Мойнымда парыз болып кетпесін. Кеш мені, Қама.

	Неше күнгі қайғы-қасіреттен әбден шаршаған, қажыған Қалима төмен қарап көзінің жасын бір сығып тастады.

	– Кештім ғой баяғыда, Баймұқан, – деді күрсініп, – Шаршап қаласың, қой енді.

	... Жұрт өлікке көп жиналды. Алыс-жақын ағайын, тіпті атын естімеген шалғай жерлерден қаншама адам келіп барлығы топырақ салған. Баймұқан еліне сыйлы екен.

	Кейіннен қырқы өткізілгеннен соң барлық туыс-жұрағат Қалиманы балаларымен қонаққа шақырып көңілін жұбатты. Соңынан әкесінің үйіне келген. Әпкесі, Баймұқан жаңа өлгендей шағынып ұзақ жылады.

	– Елу сегіз деген, еркек өлетін жас па екен? –деген күйініп, – Топты бала-шағаны тастады да кете барды.

	– Құдайдың салған ісіне не шараң бар, қарағым. Көнесің, қайтесің, – деді Сабыт. – Бала-шағаң қараусыз қалмайды. Ел емеспіз бе, жер емеспіз бе. Ол жағына алаңдама.





ІІ тарау


	– Ата, сен Тәттімбетті көрдің бе?

	Үй ішіндегілер ду күлді. Шерім басын шайқаған.

	– Әй, балам-ай. Ол ерте кезде өмір сүрген ғой. Сенің атаң тумай тұрып.

	Сабыт домбырасын іргеге сүйеді де, мұртын сылап төмен қарады.

	– Иә. Көре алмадық. Ертеректе өліп кетіпті. Бірақ мен Тәттімбетті көрген адамды көрдім.

	– Ойпырай. – Шерім Сабытқа ықыластана бұрылған.

	– Баяғыда, НКВД әр басқан қадамымды аңдып тыныштық бермей қойғасын, бір жөн білетін жамағайын бар еді, сол, Қарқаралыға бар, атыңды жасырып сол жерде жүре тұр деді. Содан Қарқаралыға бардым. Ол жақта да тергеу, қудалау. Ақыры елге қайтып келдім. Сол Қарқаралыда өткен аз күнде біраз адаммен дәмдес болдым. Соның бірі Тоқтамыс деген бай еді. Мен көргенде сексеннен асып тоқсанды алқымдаған кезі. Бірде үйінде дәм татып отырып керегеде ілулі тұрған домбыраға көзім түсті. Соны байқап қалса керек, қарағым, шертетінің бар ма еді, кәне, домбыраны қолыңа алшы деді. Көптен домбыра ұстамай, әбден сағынып қалыппын. Кеш бойы қолымнан шығармай күй шертіп отырдым. Тоқтамыс жарықтық, кеш бойы Тәттімбеттің күйін сұрап отырды. Тартқан сайын ағыл-тегіл. Сондағы айтқан әңгімесі, – Сабыт әдетінше ыстық шайдан бір ұрттап тамағын жібітті, – Өздері сегіз ағайынды болыпты. Нашар ата. Ауыл арасында сенделбай жүріспен, қымыз аңдумен уақыт өткізген талапсыз екен. Басқалар жайлауға көшкенде жатақ болып қалады екен, қыстау күзетіп аз-маз нанын солай тауып жүріпті. Ішіндегі еті тірісі Тоқтамыс. Жазда жалданып мал баққан. Қыста кіре тартқан. Бірақ ағайын құтсыз болғаннан кейін, қай бір ісің өнеді. Қысқа жіп күрмеуге келмей, өмірі осылай өтіп жатыпты. Бай ауылының қыздары, көре қалса “Тоқтамыс бай келе жатыр, керуенші Тоқтамыс келе жатыр” деп мазақтайды екен. Ақыры туыстың ездігінен, ағайынның қайырсыздығынан шаршап, амалы таусылғанда Тәттімбеттің алдына барыпты. Жарықтық Тәттімбет, төре күткендей қылып қарсы алды дейді. Ішпегенді ішіп, өмірі көрмеген қызығымды көріп бір жасап қалдым, бірақ ертең осының бәрі көрген түстей болады ғой деп, бір жағы қамығып та отырдым дейді. Сонда Тәттімбет, “Әй, Тоқтамыс, азамат деген атың бар емес пе. Көтер еңсеңді. Сен, өзің болған жігітсің” депті. “Иә, сәт! Тәттекеңнен құт тамса, жаман болмаспын” деп мен отырмын дейді. Қазанғаптың жылқысы кіл қаражал құлақасқа болып келеді екен. Ертесіне жақсы, мініскер бір атты ер-тұрманымен алдыма тартты. Ердің үстінде бір құшақ болатын қасқыр ішік бөксеріліп, екі жаққа салақтап жерге жетіп тұр. Ол аз болғандай, алты қанат ақ орда құсханасы бар екен. Сонда ертіп барып, бір жас қаршығаны өз қолымен томағалап, қолыма ұстатты. Осы құс саған құт болады деді. Көңілім өсіп елге қайттым. Жаз бойы құс салдық. Байлардың көңінен сүйек іздеген бақалшы татарларға қап-қап қауырсын саттық. Сөйтіп итшілеп кіреден таба алмаған сөлкебайды, жұдырықтай құс аспаннан алып берді. Келесі жылы Тәттекеңнен шабарман келді. Пәлен-пәлен күні, Пәленше деген баймен бірге ауылдарынан өтем деп сәлем айтып жіберіпті. Дайындалып қарсы алдық. Тәттекеңнің жанындағысы Назарқұл деген мыңды қырған бай екен. Кеш бойы кіржиіп отырды. Алдына келген табақ-табақ құстың етін жеді, құс жастыққа көміліп жатты, бірақ, қабағы ашылмады. Содан далаға бір шығып желдеп жанына шақыртты. Ей, қу кедей, құс жастық сенің не теңің деді. Байеке-ай, қайтейік енді, аспаннан мамық сауылдап төгіліп жатса, одан жастық жасамағанда не істейміз дедім. Құсыңды көрсет деді. Көрсете алмаймын, көзіңіз тиеді байеке дедім. Сонымен толқып-толқып, айналсоқтап, кете алмай ақыры бір қонып аттанды. Күзге қарай бір айғыр үйір жылқыны алып келіп, қоярда қоймай қаршығаны алып кетті. Артынан Тәттекең жолы түсіп, тағы бір қонақ болғанда, енді осы жылқыны шашау шығармаңдар, үш жылғы соғым мен сауын менен болсын деді. Міне, осылай, құсқұмар байдан келген сол үйір қыдыр дарып, биелері жыл сайын құлын салып, айналасы бес жылдың ішінде үш жүз қысырақ болды. Он жылдан кейін мыңдап жылқы айдаған байларға тереземіз теңесті. Тәттімбет жарықтық берген жұдырықтай құстың арқасында әулетімізбен бай болдық. Бұрынғы жатақ тіршілік, кедей тұрмыс келмеске кетті. Жылқымыз көл жапты. Тәттекеңнің шарапаты. Қолының қайырлылығын көрмейсің бе. Ойхой дүние-ай, мына шыққыр көз сол Тәттімбеттің өлгенін де көрді ғой деп жылағанда әлгі жарықтық Тоқтамыстың сақалынан алты тарам жас ақты.

	– Пах! – деді Шерім. – Берген адамына қарай ғой.

	– Сол Тоқтамыс, үйіне неше күн қонақ қылғанда айтқан көп әңгімесінің бірі – Сабыт оңалыңқырап отырып, шайдан бір ұрттады, – Тәттімбет жарықтық өте жас өлген ғой. Қырықтан жаңа асқан кезі екен. Қазақтың бар жақсысы жиналып аңырап жылағанда, азан тауды ор қылып жіберді. Оңай ма... Қыршын өлім. Көз қимайтын алтын көзе сынды, алты қарыс алдаспан балдағынан қынды. Тәттекеңнің анасы әлі тірі екен. Жылай-жылай екі көзі әз болды. Қанша адам келіп жұбатты – жұбата алмады. Мына, Сармантайдың ішінде Мақу деген бір соқыр күйші болды. Сол келіп Тәттімбеттің күйін шертті. Бар күйін шертті. Сонда анасы орнынан тұрып, қайғы-шерім тарқады, кім де болса баламның шапанын жауып, қолына Тәттімбетімнің қамшысын беріңдер депті. Иә, сондай да сондай кеп болыпты бұл дүниеде.

	– Түрі қандай болыпты, айтқан жоқ па? – деді Әжігерей.

	Шерім мұңая жымиып, Әжігерейдің басынан сипаған.

	– Ой, жарығым, сол Тәттімбет бүгін өлгендей көңіліңнің босап отырғанын қара.

	– Қандай болушы еді. Осы өзіміз сияқты қазақ қой. Тоқтамыс, ондай көрікті адамзат көргем жоқ, алдына келіп нұрлы жүзін көрген, қолынан дәм татқан адам оны ешқашан ұмыта алмайтын дейді.

	– Ал домбыра тартқаны ше... Домбыра тартқанын көріп пе?

	– Көрген ғой... Домбыраны ешкім де олай шала алмаушы еді, күйі көктемнің шұғыласындай тамылжып естілетін, бар қайғы-шерің тарқап, бойыңдағы бар түйін бірі қалмай шешілетін дейді.

	– Шіркін-ай! – Шерім тербеліп отырып басын шайқаған, – Әй, Құдай да қателеседі-ау кей кезде. Тәттімбеттей адамға бір емес – екі ғұмыр беруге болар еді ғой.

	– Күпір сөйлейсің, Шерім – деді Жұмға молла, – Тәттімбет сол Құдайдың берген кесімді өмірімен, Құдай берген өнерімен Тәттімбет болып тұр емес пе?

	Сабыт домбырасын іргеге сүйеді.

	– Рас-ау. Бұл жолы сен жеңілдің, Шерім.

	Шерім, бір жағы қыстыға, бір жағы Жұмғаның жүйелі сөзіне риза бола күлді.

	– Сөзің асыл, Жұмеке. Құдайға да жақсы адам керек. Қыршын кеткені де дұрыс шығар.

	– Құдайға бәрі де керек. Уақтысы келгенде, дәмі таусылған жан иесінің барлығы Құдайдың алдына барады, – Жұмға жеңінің ішінен тәспісін суырып асықпай тарта бастады.

	– Молдеке, шай алыңыз.

	– Алып отырмын.

	Ошақтан қидың шоғы алынды. Шәугім қайтадан ызылдай жөнелді.

	– Енді өз көргенімді айтайын. Осыған ұқсас тағдыр, – Сабыт мұртын тараштап дастархандағы әлдебір нүктеге қадалып сәл отырып қалды, – Баяғыда, бала кезімізде, осы өңірде бір жігіт болды. Тоқтамыс сияқты көп ағайынды емес. Жалғыз. Өзі басқа елден келген кірме. Азан шақырып қойған аты ұмытылып, жұрт Жалбағай атандырып жіберген. Бүкіл ғұмыры көз алдымызда өтті десе болады. Ол да Тоқтамыс сияқты, жазда жалданып шөп шапты, қыста кіре тартты. Итшілеген өмір ғой. Бірақ демеп жіберетін адам табылмады. Бүкіл жастығы осылай құсамен, жоқшылықпен өтті. Қолда қалың төлейтін мал болмағаннан кейін үйлене де алмады. Ақыры, тірнекті адам, жетті ғой. Ақырындап мал бітті. Кейін екі жүзге тарта жылқы айдады деп естідім. Азын-аулақ қалыңмал төлеп кедейлеу бір жердің қызын алды. Елуден асқан жасында – Сабыт қолын жайып жан-жағына қаранды, – Үш-төрт жылдан кейін бір ұл сүйді. Баланың атын Көсеге қойды. Көсегем көгерді деп ырымдап қойғаны ғой, байғұстың. Байдың шалабынан шықпаған Жалбағай осылайша елуден асып алпысты алқымдаған шағында бүтін шапан киіп, жар сүйіп, бала көрді. Енді қызықты қараңыз. Сол Жалбағай кәмпескеге ұшырап Итжеккенге айдалған ғой. Аңырап қатын қалды, еңіреп бала қалды. Соншама терін төгіп, беттің арын белге түйіп жинаған мал кім көрінгеннің тақымында кетті. Тоқтамыс қайта бақытты екен. Тәттімбеттей адам ноқтаға қолын жеткізіп кетті. Малының қызығын көрді. Ал Жалбағай ше?

	– Бәрі де Құдайдың қолында, – деді Жұмға.

	– Құдай дейсің бе? – Сабыт көзінде мысқыл ұшқындап Жұмғаға қарады, – Құдай мейірімді, әділетті деп жатады. Бірақ осы мен айтқан әңгімеден не әділет таптың? Өмір бойы адал еңбекпен мал жинаған Жалбағай айдалып кетті. Оны бай деп айтудың өзі қиын. Кейіннен, малы көбейе бастағанда бір-екі адамды жалдапты. Жоқшылықты көп көрген адам әділетті болады, жаңағы малшыларының бір тиын ақысын жемепті, жарықтық. Кейін кәмпеске басталып, Жалбағай қағазға ілінгенде, малшылары барып, бұл кісіге тиіспей-ақ қойсаңыздар деп өтініпті. Малды өзімізбен бірге бағысты, бұл бай емес, осы өзіміз сияқты кедей, тіпті малын алсаңыз да өзін босатсаңыз депті. Оған үкімет көнуші ме еді. Сөйтіп, қайран Жалбағай айдалып кете барды ғой.

	Сабыт сәл дамылдап, Жұмғаға көз қиығымен қараған.

	– Міне, молдеке, осындай да кеп болған. Айтшы, кәне, осының қай жері әділет?

	- Зілзала заманға келді. Тайталаста қаншама ер тапалды. Сен жалғыз Жалбағайдың құнын сұрап отырсың, – Жұмға көзін жерден алмаған күйі тәспісін жиірек тартты, – Ол кезде пәлен неге солай болды дейтіндей не шара бар? Нәубет елдің бәріне ортақ болды емес пе?

	– Солай ма? – Сабыт мырс етіп, алдында тұрған кесені қолына алған, – Нәубет ортақ деші. Олай болса, өмірінде шөптің басын сындырмаған жамандар, есікке күтуші болуға жарамайтын құл-құтан қару асынып, қағаз ұстап ел биледі, осының жұмбағын айтшы. Оқыған-тоқығаның бар. Көкілташты тамамдаған молласың, кәне, кітапта не айтыпты бұл жайында.

	Жұмға басын шайқап күлді.

	– Әй, Саба, қызықсың-ау. Осының бәрін білсем, мен осы жерде отырар ма едім?

	– Ендеше, – деді Сабыт, – Жалбағайды қоя тұрайық. Әйелін де сөз қылмайық. Мен баланы айтайын деп отырмын. Баласының не жазығы бар?

	Атасының бір сөзін қақас жібермей, манадан бергі әңгіменің жүйесін жүрегі елжірей тыңдап отырған Әжігерей шыдай алмады.

	– Ата, Көсеге... Көсеге одан кейін не болды?

	– Не болушы еді. Көсеге өлді. – Сабыттың жүзінде қатыгез жымиыс пайда болды, – Отыз екінші жылы. Аштан.

	– Бір ескі тамның ішінде, – деді Жұмға Әжігерейге ойлана қарап отырып, – Шешесі екеуі құшақтасып қатып қалған.

	- Мен сол баланы көрдім, – деді Шерім, – Аштық басталғанда шешесі екеуі қаңғырып Алакөлден ары асып Сарқанд жаққа барған екен. Сол жақта егін егеді, аш болмайсыңдар деп біреу айтқан болу керек. Барған. Барқадар таппай кері қайтқан. Елге жеткенде әлсіреп-ақ қалған екен. Біздікіне түсті. Сонда көргем. Әкесіне ұқсапты. Жалбағай марқұм дөңмұрындау, сары өңді адам еді ғой. Көсеге де сондай болыпты. Жалбағай тіріліп келгендей. Екеуі де әбден арыған. Қайтейін, жасырып отырған азын-аулақ ешкі бар еді. Соның біреуін сойдым. Жеңгейдің аты Қибаш еді ғой. Кеш бойы, көп жеме деп баланың қолын қағып отырды. Түн ішінде шыж-шыж еткен бір дыбыстан ояндым. Үй ішін күйік иісі алып кетіпті. Ауыз бөлмеге шықсам, Қибаш. Легеннен бауыздаудың қанын бір уыс қылып алады да отқа тастайды. Ары-беріден соң ұйып қалған қан кәдімгідей тоқаш сияқты күмпиіп піседі. Асап-асап жейді. Қибаш-ай, бағана еттен неге жемедің деп едім. Селк ете қалды. Содан соң, қайтесің Шерім, мен енді бұ дүниелік емеспін деді. Тамағыма тас тығылғандай. Ертесіне кететін болды. Қалыңдар, не көрсек те бірге көрейік дедім, тыңдамады. Кетіп қалды. Кейін естідім, мынау Тырнақы жақта бір иесіз қалған қыстауға барыпты. Сонда өліпті ғой, баласы екеуі. Дүние-ай десейші. Жалбағай айдауда өлді. Бар жазығы өмір бойы тынымсыз еңбек еткенінде. Қатын-бала мұнда өлді. Сөйтіп бір ошақтың оты өшті. Із-түзсіз кетті, әне. Е, не болмады дейсің бұл дүниеде. Солай!

	– Қайдағыны айтып кеттіңдер ғой. Қойыңдаршы, түге, - Күлбағила шайды жаңартып құя бастады, – Одан да шай алыңдар.

	– Айтайық деп айттық па, – деді Шерім ыстық шайды буын бұрқырата ұрттап отырып, – Әңгіменің қисыны осылай болды емес пе, Күлбағила.

	Сабыт дастарханда тау болып үйіліп жатқан бауырсақты, бірнеше жерден қойылған сарымайды қолымен нұсқады.

	– Кейде ойлаймын, осы Құдай, бар ма, жоқ па деп. Қарашы, осы ырыздық, осы несібенің ширегі демейін, оннан бірі сол кезде болса, халық сонша қырылар ма еді.

	– Бейғам болғандықтан, – деді Жұмға, – Қазақ әлі бейғам. Ештеңенің де ретін білмейді. Тағдыр айдап біз де, талай жұрттың дәмін таттық. Әй, біздей аңғал, ертеңін ойламайтын халық жоқ-ау.

	- Кім біледі. Не деуге болады? – Сабыт әдетінше қолын жайып жан-жағына қаранды. – Бір басына жететін ерлігі де бар бұл қазақтың. Ездігі де бар. Түсінбеймін. Түсінбей-ақ өтетін шығармын. – Сабыт оң қапталында отырған Шерімге қарата сөйлеген, – Сені әнге баулыған Жұмақан бар емес пе. Соның бір әңгімесін айтайын. Баяғыда Дотыптың әскері осы жерден өтті ғой, білесіңдер. Қатын-баланы жасырып, малды жасырып қоямыз. Әскердің жүретін жолынан аулақ отыруға тырысамыз. Бір күні осы Көбегеннің тұсында, қалың тоғайдың ішіне қараша үй тігіп отырғанбыз. Содан, Жұмақан жарықтық, Саба бір ән салсам қайтеді дегені. Қатты айқайламай айт дедім. Әншінің бір маңғазы еді ғой, шіркін. Қыза-қыза келе небір өрнек салды. Мен де сақтықтан айрылдым. Сол кезде сау етіп бір топ әскер келе қалсын. Бәрі шаршаған, қарындары аш. Үсті-басы мұздай қару. Үйдегі азын-аулақ тамақты жеп алды. Бастықтары бір татар әписер екен. Жұмақан екеумізді нұсқап, орысша бірдеңе деді. Қолдарымызды байлап, бір әскер атпен сүйреп жөнелді. Дедектетіп әкеле жатыр. Біраз жер жүрдік. Орыстың қабағы қату. Қайда, не үшін апара жатқанын бірден білдім. Осы Оңғар байдың қорасына алып келді. Тошала мен тамның ішін ақтарып шықты. Қолына ештеңе іліндіре алмаса керек, бұрқырап ашуланып, жанымызға жетіп келді де екеуміздің де қолымызды шеше салды. Қазақтың момындығына әбден үйренген. Соқталдай екі еркек жабыла кетіп өлтіріп тастауы мүмкін деген ой миына да кірмейтін болуы керек. Адам деп санамағаны ғой. Содан, Жұмақанды желкесінен ұстап, тірсектен бір теуіп тізерлетіп отырғызды да қынаптан жарқ еткізіп қылышын суырды. Бір сәт кешіксем Жұмақанның басы домалап жерге түсер еді. Атылып барып оң қолына жармаса кеттім. Ал кеп алыстық. Итің шиыршық атқан күшті екен. Бойы еңгезердей. Қанша рет күреске түсіп, осы менмін деген балуандардың талайын жығып басынан аттап едім. Мынау орыс әл беретін емес. Сонда деймін-ау, әлгі Жұмақаным... қарап отыр. Әй, Жұмақан көмектессейші десем, адам баласын қалай өлтіреміз деп сүмірейеді. Ой, ит-ай. Орыстың ту сыртынан келіп бір ұруға да жарамады ғой. Алысып жүрміз. Өзеннің жағасындағы көк шалғын соқамен жыртқандай болды, нансаңдар. Орыс сол қолымен басқа-көзге төпелеп ұрып жүр. Аузы-басым қан болды. Бірақ қанша алысып амал қылса да қылыш ұстаған қолын тас қылып ұстап жібермедім. Жұдырығы қандай қатты болса да, оңтайы оң қол екен. Ол сол қолмен ұрады. Менің де оңтайым оң қол. Айырмамыз, оның оң қолы қылыш ұстаған, бос емес. Ал менің оң қолым бос. Ол ұрды, мен де ұрдым. Ол тепті, мен де тептім. Әбден сілікпеміз шықты. Алыс-жұлыс ұзаққа созылса, адамның өрекпіген көңілі басылып, еті үйреніп, ақылы орнығады екен. Біраздан соң күресте мән-мағына пайда болды. Ол босап шықса екеумізді де өлтіреді. Жұмақаннан қайыр жоқ екені анық. Бірге бірміз. Мақсат – орысты өлтіру. Не ол сені өлтіреді, не сен оны өлтіруің керек. Байқаймын, орыс қол-аяғы қалтырап шаршай бастады. Сағаттап көкпар тартқан менің білегім мықты болып шықты. Ары-беріден соң үйірден шыққан текедей арты шөмейіп қалды. Айтайын сендерге, адамның өзінен бұрын көзі өледі екен. Тесіліп қарағанымда өлеусіреп нұры өшкенін көрдім. Қайран көңіл десеңші. Аяп кеттім. Адам нанбайтын нәрсе, бірақ шыны сол. Нансаң да осы, нанбасаң да осы. Қоя берсем бе деген ой жылт етті. Бірақ, қоя берсем не болатынын есіме түсіріп, қайтадан қатайып алдым. Ақыры итше сүйреп әкеп, жамбасқа салып лақтырдым. Далитып жатқызып қойып кеудесіне міндім. Ажалға көнді орысым. Сол қолы баяғыда қимылдаудан қалған. Оң қолымен ғана сүлесоқ қарсыласып жатыр. Қолын бұрап қылыштың жүзін өзіне қараттым. Ақырындап батырып бара жатырмын. Әлі есімде, қылпыған қылыш иегінің астындағы терісін сыдыра тамағына қадалғанда серең етті де, қолы босап қоя берді. Арам өлмесін, адалдап жіберейін деп басын құбылаға қаратып иегінен көтердім де...

	– Астапыралла! – деді Шерім бетін көлегейлеп, – Құрсын. Айтпа. Айтпа. Кәпір... Ой, кәпір! Баланың көзінше...

	– Ей, Шерім! Ол орысыңның өлімі Көсеге баланың өлімінен сұмдық емес. Тыңда аяғына дейін, – Сабыттың бозаң тартқан жүзінде қайтадан қатыгез мысқыл ойнады, – Басын құбылаға қаратып, “Бісміллә! Я, Алла, қабыл ал!” деп қылышпен тартып жібердім.

	– Сауап, – деді Жұмға – Қазақтың қанын судай шашып келе жатқан аузы түкті кәпірді өлтіргенің – сауап.

	Сабыт шөлдеп қалғандай жөппелдеме бірнеше кесе шай ішті. Елдің бәрі үнсіз.

	– Шай алыңыз, молдеке, – деді Күлбағила.

	– Алып отырмын, – Жұмға тәспісін самарқау ғана тартып отырып Сабытқа сұраулы жүзбен қараған, – Одан кейін не болды, Саба?

	Сабыт жадырай күлді.

	– Не болушы еді. Қолымның қанын жудым. Өзенді бойлап жүріп адам сыятындай, су сойған бір жыланшық таптым да жаңағы солдатты сонда жатқызып, үстін таспен бастырып тастадым. Қоржынмен құм, топырақ тасып Жұмақан екеуміз әбден әуреге түстік. Бір қызықты ұмытып барады екем. Орысты алып ұрып, үстінде отырғанымда Жұмақаным: “Е, е, екі тізеңмен екі қабырғасынан қыссаң, өледі” деп ақыл бергені бар емес пе. Күліп жібере жаздап әзер шыдадым.

	Жұрт ду күлді.

	– Қызық адам еді, – деді Шерім, – Аңқау, ештеңенің парқын білмейтін аңғал, жасықтау болатын. Бірақ ән айтқанда патшадай еді ғой.

	– Содан, – деді Сабыт сөзін жалғап. – Олжамызды ақтардық. Орысыңның қоржыны толған алтын-күміс екен. Тайтұяқ емес. Білезік, сақина, бәйбіше жүзік. Қайдан, қалай алғаны белгілі ғой. Жол бойы тонаған, талаған, өлтірген. Тау болып үйіліп жатқан алтын-күміс, бума-бума інжу, Мекалайдың қағаз ақшасынан сарқырап қан ағып жатқандай көрінді. Қолымызды тигізе алмадық. Қоржынға қайта салып, Оңғардың тамының бір бұрышына көміп кеттік. Қылышын, мылтығын, қанжары мен сіресіп оққа толып тұрған оқшантайын алдық. Мына қарудың қайсысын аласың дегенімде Жұмақан екі қолын төбесіне қойып тұра қашты ғой, жарықтық...

	Шерім күлді.

	– Ал атын сойдық. Жылқы деген қоренде мал ғой. Міністе жүрсе де, саған өтірік маған шын – табан қазы шықты. Оңғардың қорасынан тұз да табылды. Жеткенінше тұздап, қазысын айналдырып, көтергенімізше алдық, қалғанын өз терісіне орап тастадық та ауылға қайттық. Баспалап біраз қарап тұрдық. Ақырындап келдік. Әскерлер кетіп қалыпты. Туырлықтан тоқым кессе керек, ойылып-ойылып жатыр. Есіктің алдында қалаулы қи, тоғай толы ағаш.Отын таппағандай керегені отқа жағыпты. Дүние-ай десейші. Базаралы сонда кішкентай ғой. Шешем марқұм, оятып алып, әкең бір ажалдан қалды, мә, же деп қазыны аузына тығып жатыр. Базыкен қасқырша құрылдап жеп жатыр.

	Әжігерей, Базаралы ағасының қасқырша құрылдағанын елестетіп күліп жіберді.

	– Мына найсап неменеге күледі? – деді Жұмға өзі де мырс етіп.

	– Жұмақан атасының берген ақыл-кеңесіне күліп отырған шығар, – деді Шерім.

	– Енді мына қызықты қараңыз, – деді Сабыт қолын жайып, – Бағана айттым ғой, ән айтып, азан-қазан қылып отырғанда ұсталдық деп. Есіме мәңгі сақталды. Салдаттар кіріп келгенде Жұмақан “Ғайниды” айтып жатқан. Ой, құдауанда! Содан бері сол әнді естісем болды, Дотыптың салдаты есіме түседі. Қалай алысқаным есіме түседі, құтыла алмай қойдым.

	Шерім ішін басып күлді.

	– Ойбай, ойбай... өлдім.. Саба...қой енді... өлтіресің!

	– Рас айтам, – деді Сабыт өзі де күліп жіберіп, - Қалай құтыларымды білмеймін.

	– Оған дейін кісі өлтіріп пе едің? – деді Жұмға.

	Сабыт басын шайқады.

	– Жоқ. Алғашқым – сол орыс.

	– Одан кейін ше?

	– Одан кейін... болды ғой. – Сабыт сақалын уыстай ұстаған күйі ойланып отырып қалды, – Баяғыда айдауда жүргенде... Пәленбай жыл орман шаптық қой. Содан Сібірде бір Кольчугин деген жерге әкеп шахтыға салды. Жер астында қорғасын шабамыз. Шахтысы құрып кетсін. Орман шапқанымыз жақсы екен. Мұнда жер астына түсесің. Көрге кіргендейсің. Битімдей ғана қуыс. Қайламен шабасың. Терің көзіңе құйылады. Аздан соң шамның ысынан тұншыға бастайсың. Уақтысынан бұрын сыртқа шығуға болмайды. Не керек, әйтеуір ит азап. Сағатына бір рет арба сүйреткен біреу келіп шапқан қорғасыныңды тиеп алып кетеді. Бір десятник бар еді. Орыс. Істемеген қорлығы жоқ. Өзінің орысын аямайды, бізді қайтсін. Бізбен бірге жұмыс істеген орыстар қара жұмысшылар емес, кілең ақсаусақ, ұрыс-төбелеске жоқ. Көбі өліп қалды. Әлгі десятник, нәшәндіктерге шағыстырып, амалын тауып өлтіреді. Ешкім көрмейтін қағаберісте өзі де ұрып өлтіре салады. Ей, Алла, біреуді өлтіргеннен кейін, неше күн көңілі жайланып, ұйқысы қанып, қунақ жүреді.

	– Ондай болады, – деді Жұмға, – Қанға жерік адам болады. Әлсін-әлсін қан ұрттамаса жүре алмайды.

	– Сол десятник маған бата алмады, – деді Сабыт сөзін сабақтап, – Байқаймын, қолынан келсе қанымды ішер еді. Бірақ қолынан келмейтін едім. Жұмысты жақсы істеймін. Нәшәндіктерге ештеңе айта алмайды. Ал оңашада басқаға істеген амалын маған істей алмайды. Күлген болады. Шекесінен қарап жымиып күлгенде, көзіме оқталып тұрған шиебөрі елестейтін. Осылай аңыс аңдып бір жыл жүрдік. Бір күні жер шөгеді деген хабар келіпті. Жиі-жиі болып тұратын нәрсе. Орыстар неше атасынан бері қазған кені ғой. Бос қалған оқпандар шөгіп, опырылып құлап жатады. Біз таңертең түсіп кеткенбіз, хабар түс әлетінде келген. Жаңағы десятник қуыс-қуысты аралап елдің бәрін ескерткен, бірақ маған келмеген. Ойымда ештеңе жоқ. Әдетімше терлеп-тепшіп кен шауып жатқам. Бір кезде жер дүние солқ ете қалды. Табанымның асты тулап жөнелді. Жан тәтті. Қайла мен шамды алып жанұшыра қаштым. Әрине, қаштым деген жай сөз. Еңбектеп қана жүруге болатын қуыс қой. Құдайдың құдіретінде шек бар ма. Жуан еменнен жасалған, жуан болғанда адамның құшағындай болатын тірек діңгектер шырпыдай сынды ғой. Ойпырай. Аллалап еңбектеп келем. Ақыры шахтының есігіне де жеттім. Есік жабық. Ары-бері жұлқып көрдім. Ештеңе шықпады. Қалың еменнен жасалған, бір елі темірмен құрсалған. Бұндайда ол ашық тұруы керек. Жақсылап тұрып бекітіп кеткен. Кімнің істегені айдан анық. Амал жоқ, дұға оқыдым, бәрін Құдайға тапсырдым да, жүрек тоқтатып отырдым. Көресі жарығым бар екен. Жер шөгіп-шөгіп он қадамдай жерге келіп тоқтады. Маңайым жыбыр-жыбыр. Қарасам құрт-құмырсқа, жылан-шаян. Олар да қашқан ғой. Еске түсірсем ертегідей. Әлгі жәндіктің біреуі маған тиіспеді ғой. Иә. Сонымен отырмыз. Жердің қойны дегенің әлі дүрлігіп тұр. Бір кезде сықырлап есік ашылды. Десятник кіріп келді. Шамын бетіме тақап үңіліп қарады. Өлді деп үміттеніп келсе керек. Сөзге келмей кеудеден бір ұрдым. Сілейіп құлады. Есіктен сыртқа көз тастадым. Ешкім көріне қоймады. Пақырдың мойнын бұрап желкесін үзе салдым. Қамаудағылардың арасынан өзі тіленіп бастық болған белсенді еді. Сұрауы да сондай қатты болған жоқ. Қалай болды, кім өлтірді деп бір-екі күн тергеді де қойды. Міне, молдеке, – Сабыт қолын жайып Жұмғаға қарады, – Өз қолыммен анықтап тұрып өлтіргенім – екі адам. Ал Қытайға ары-бері өтіп жүргенде талай атыс-шабыс болды, онда қанша оқ аттық, атқанымыздың қаншасы кімге дарыды, оны айтып бере алмаймын.

	Жұрт тағы да үнсіз қалды.

	– Бұл да сауап, – деді ақыры Жұмға, – Сен оны тоқтатпасаң, одан кейін ол қанша адамның қанын ішер еді. Қанша адамды ажалдан құтқардың. Сенікі сауап. – Шайды баппен, сәндене ішіп отырып бір әңгіме бастаған, – Баяғыда, Қажыға барғанымда Түркияда естіген әңгімем. Қондыгердің жұртында Темір Қия деген бір қарақшы болыпты. Қаншама керуен тонаған, қаншама адамды өлтірген. Түріктер керуен-сарай, мейманхана, барлық тоқтау жерлерді хан дейді екен. Сол өртеп, қиратып кеткен хандарында қисап жоқ. Күндердің күнінде ой келеді. Осы мен не істеп жүрмін, адам деген қабиладан едім ғой деп ойланады. Ақыры, сол елде бір әулие бар екен, соған барыпты. Әулие, «кел, Темір Қия, бүгін сенің келетініңді біліп, күтіп отыр едім» депті. Темір Қия болған жайды баян етеді. Әулие оған мынадай ақыл айтады. «Тонаған малыңа заңғар қылып хан салдыр. Өткен мен кеткенге қызмет көрсет, шаршап-шалдыққанды демалдыр, шөлдегенге сусын бер. Сауабың осы» дейді. Темір Қия, «баба, мен қаншама қан төктім, жарайды, айтқаныңызды орындайын. Бірақ күнәмнің кешірілгенін қалай білемін» дейді. Әулие оған бір шыбық береді. «Осыны ханның ауласына егіп қой. Әйтеуір бір күні сол шыбық гүлдейді – күнәңнің кешірілгенін содан білесің» дейді. Жақсы, Темір Қия бүкіл қазынасын жұмсап хан салдырады. Өткен-кеткеннің бәріне қызмет қылады. Ішкен мәз, жеген тоқ. Осылайша талай жыл өтеді. Бірақ қанша мал шашса да, ары-бері өткен жолаушыға қанша қызмет көрсетсе де, шаншып қойған шыбық гүлдемепті. Бір күні, осы ісімде не мән бар деп ойланады. Баба мені ақымақ қылып қоя берген жоқ па деген ой да келеді басына. Бірақ, тағы да сабыр сақтайды. Күндердің күнінде ханның жанынан бір суыт жолаушы өтіп бара жатыпты. Темір Қия жүгіріп, жолына тұрып, жолаушы, ат шалдырып мейман болып кет дейді. Жолаушы, түсі суық біреу екен, жолыма тұрма, кет былай дейді. Темір Қия тағы да жалынып, аттың тізгінінен ұстамақ болады. Жолаушы атын қарғытып, омыраулап қағып-соғып жөнеледі. Ат тарпып, есеңгіреп қалған Темір Қия қорланып, ашуланады. Құдай осы бергенін қайырып алса да деп, үйге жүгіріп кіріп, мылтығын алып шығады да, көздеп тұрып тартып жібереді. Баяғы машық бар емес пе, оқты тура қарақұстан дарытыпты. Сұлап өліп жатқан адамның жанына келіп, Темір Қия жылапты дейді. Мендей қанішер болмас, Құдай мені неге ала салмайды деп боздап, үйіне қайтып келсе, о, керемет. ханның ауласындағы қу шыбық гүлдеп, жасыл желекке оранып тұр дейді.

	– Па, шіркін! – деді Шерім. – Неше жыл қонақ күткеннің сауабынан, жалғыз оқтың сауабы артық болды ғой.

	Жұмға құптап басын изеді.

	– Дұрыс айтасың. Темір Қияның өлтірген адамы бір үйлі жанды қыруға бара жатқан қандықол қарақшы екен.

	Сабыт таңдайын қағып тербеліп кетті.

	– Ойпырай, ә! Алланың ісін, Алланың жүйесін кім болжай алған!

	– Дін ерлікті күстәналамайды. Егер ол шын дін болса. Ерлікті айыптаса – онда ол дін болмағаны. Мен талай діннің парасын ажыратуға тырыстым, анығына жетуге тырыстым. Өзі молла болып, бұндай сөзді неғып айтып отыр деп таңқалып қалмаңдар, – Жұмға әлдебір мұң ұялаған көздерін Шерім мен Сабыттың жүзіне кезек қадаған, – Бабаларымыз әуезіне ұйыған ата дініміз ғой. Бірақ көп нәрсесін әлі күнге дейін түсіне алмаймын. Мысалға ту сыртыңнан ата дұшпаның келіп қару сілтесе де намазды қаза қылуға болмайды. Бұл не сөз? Олай болса ел жағалай намазға отырғанда жауың осылай шаба береді ғой. Солай болғаны ма?

	– Кім біліпті, – Сабыт төс қалтасынан орамалын алып мойнын, бетін сүртінді, – Мен олай отырмас едім. Әуелі жауды өлтіріп, содан кейін барып намаз оқыр едім. Оның үстіне “сақтансаң сақтаймын” деген сөзі және бар ғой.

	– Тамақтың алдында далаға шығып бой жазып келмейсіңдер ме, – деді Күлбағила дастарханды жинап жатып, – Омалып отыра бересіңдер ме?

	Сабыт сүйегі сықырлай орнынан тұрды.

	– Ол да дұрыс екен. Кемпірдің бір тауып кететіні бар осылай.

	– Баяғының қазағы сияқтысың, – деді Жұмға далаға шығып бара жатып, – Жаз шықпай киіз үй тігіп отырасың.

	– Үйреніп қалған әдет. Баяғыдай көкөрай шалғын жайлауға шыға алмаймыз. Осылайша амалдаймыз да.

	Үшеуі ауланы ары-бері кезіп, күздің жұпар ауасын рахаттана жұтты. Әжігерей әдетінше арттарынан қалмай ілесіп жүр.

	– Әй, осы сен бала болып неге ойнамайсың? – деді Жұмға, – Жабысып шалдардың жанынан шықпайсың.

	Сабыт күлді.

	– Жүре берсін. Баяғыда Абай жарықтық сүйтеді дейді ғой. Жап-жас бала, билердің жанында сөзге қанығып тұрады дейді. Кейін сол қандай болды.

	Шерім қолымен өзен жақты көрсетті.

	– Анау немене от?

	Сабыт көзін көлегейледі.

	– Алтыбақан ғой. Бағана біздің үйден арқан сұрап әкеткен.

	– Мынадай суықта... – деді Жұмға.

	– Е, жастық-мастық деген ғой. Суық дегеніңді біле ме олар. – Шерім Әжігерейдің басынан сипап бауырына тартты.

	– Бүгін домбыра тартып бересің ғой. Өнеріңді бір тамашалайық та.

	Әжігерей атасына қараған.

	– Тартады, – деді Сабыт. – Балам деп жақын тартқаным емес. Қазірдің өзінде Тәттімбеттің күйін шертеді.

	Үйге кіріп қайта жайғасқаннан кейін, Сабыт іргеде сүйеулі тұрған домбыраның құлақ күйін болмашы ғана түзеп жіберіп Әжігерейге ұсынды. Әжігерей ауыр домбыраны алдына өңгеріп, не тартамын дегендей атасына қараған.

	– “Сылқылдаққа” қалайсың? – деді Сабыт.

	– Жарайды, – деді Әжігерей.

	– Асықпай. Өзім көрсеткен нәрселерді ұмытқан жоқсың ғой? – Сабыт Әжігерейге әлдебір риза кейіпте қараған, – Бытырлаған қара шертіс. Есіңде ғой?

	Әжігерей баяулатып бастаған. Қолы кібіртіктеп, домбыра да тұтығып сөйлейтіндей. Атасының жүзіне ұрлана көз тастады. Сабыт домбырадан көз алмай, қатардағы тыңдаушы сияқты отыр. Біртіндеп қолы жүре бастады. Ақырында екінші буынның басынан түскенде өзінің үйреншікті бабын тапты.

	– Е! – деді Шерім, – Енді түзелдің. Ой, қолыңнан айналайын!

	Буынның аяғында алақанмен соғатын жеріне келгенде арқасына қанат біткендей көтеріліп кетті. Тіпті атасының саусақты ішек бойлап сырғанататын тәсілін бір-екі рет алып жіберді. Қобыздың дауысындай көрікті дыбыс шыққанда анау-мынауға селт етпейтін Жұмғаның өзі бір қозғалақтап қалған. Бойын әлдебір мақтаныш сезімі кернеді. Күйді атасы сияқты күрмемей, шорт кесіп аяқтаған. Өзінің тапқан тәсілі.

	– Өзі мақтаншақтау, – деді Сабыт күй аяқталып, Жұмға мен Шерім ризашылығын білдіріп жатқанда.

	– Оң қолында кәдімгідей тегеурін бар екен, – деді Жұмға, – Бар кілтипан оң қолда ғой.

	– Дұрыс айтасыз, Жұмеке, – деді Шерім, – Шертісте тұр ғой бәрі. Жақсы екен. Тек... шорт кескенін түсінбедім. Домбырашылар бұл күйді үшқағыспен, төртқағыспен немесе кейде, тіпті, бесқағыспен күңірентіп барып аяқтаушы еді ғой.

	Сабыт домбыраны қолына алып соңғы қайырманы ұшыртып ойнап шықты да бар бабымен аяқтады. Домбыра ішіне боран толғандай күркіреп кеткен.

	– Міне, осылай аяқтайды. Түсіндің бе?

	– Түф, шіркін, – деді Шерім разы болып, – Сынбай тұрған сабадай күмпілдеп кетті ғой.

	– Түсіндім, – деді Әжігерей домбыраны қайырып алып жатып.

	– Енді... – Сабыт сәл ойланып қалды, – “Жайсары Қосбасарды” шалып көрші. Пернелердің қалай жылжытылатыны есіңде ғой.

	– Есімде, – Әжігерей екі пернені қосып жіберді де, шешен пернені бір елі алға оздырып қойды.

	– Міне, дұрыс, – деді Сабыт.

	Бұл жолы еш мүдірмей бастады. Аяғына дейін бір сүрінбеген. Тек әр буынның орта тұсындағы сарғайған сары үміт әуенді тамашалап отырыңқырап қалады.

	– Бәрі жақсы, бірақ буынның ортасында езіңкіреп жібердің, – деді Сабыт күй шертіліп болғаннан кейін. – Әр нәрсенің өз орны бар.

	– Ондай болады, – деді Шерім, – Мен де алғаш Жұмақаннан ән үйренгенде “Гаухартастың” өзін емес, қайырмасын ғана айтқанды жақсы көретінмін.

	– Болар енді. Көз тиіп кетер, – Жұмға жантайып жатып тәспісін қайтадан қолына алған. – Балаңның өнері бар екен, Саба.

	– Бұйырғанын үйреніп жатыр, – деді Сабыт.

	Шерім қуақылана жымиған.

	– Жаман бұйырмаған сияқты ғой.

	Дастархан үстіне үйеме табақ ет қойылды. Барлығы бәкілерін ашып турауға кірісті.

	– Жұмақан жарықтық қызық адам еді ғой, – деді Шерім ыстық етті аузын тулата шайнап отырып, – Қартайғанда бұрынғысынан да қорқақ болып кетті. Кейіннен алдынан тағы бір өтейін, батасын алайын деп бардым. Отызыншы разъезде үлкен қызының қолында тұрды ғой. Сонда қарсы алғандағы айтқан сөзі. “Қарағым, аударылып қалмай, аман-есен жеттің бе, әйтеуір” дейді. Неге аударылуым керек, ол не сөз десем, осы күні пойыздар аударылады дейді ғой деп қарап отыр.

	Сабыт мырс етті.

	– Артынан күйеу мен қыз бәрін айтып берді. Қорықпайтын нәрсесі жоқ дейді. Сиырды пойыз басып кетпесін, Аякөзде оқып жатқан балаларды орыстар сабап кетпесін, пештен иіс тиіп өліп қалмайық, жауыннан қораның бұрышы құлап үстімізден басып қалмасың... Қойшы, әбден мезі қылады дейді, – Шерім басын шайқап күлді, – Сол күнге жаны қалай жеткен.

	– Өлерінің алдында көңіл жетер ағайынның бәрін аралап шықты, – деді Сабыт, – Осында да келді. Ой, жарықтық. Күрк-күрк жөтеледі, кеуденің бәрі толған қақырық. Бірақ мәнер қандай, шіркін! “Сырлы аяқтың сыры кетсе де, сыны кетпейді” деген. Ән айтқанда бір мін таба алмадым ғой. Тек “Ғайниды” айтшы деп едім, көзіне жас алды. Сонда айтқаны ғой. Сабыт, қарағым, қай күнің болса да, басыңда тұрғанда ауырлайды екенсің. Ал өтіп кеткеннен кейін шын ба, өтірік пе, түсініп болмайды. Сол баяғы кеп, көрген түс сияқты. Есіме түсірем, сенбеймін. Болмаған сияқты, дейді. Болды ғой деймін. Сонда жарықтықтың айтқаны. Көзім көрді, бірақ затым сенбейді дейді. Бақсам, сонда бақұлдасып кетейін деп келген екен ғой. Талай әншіні көрдік, әй, Жұмақандай әнші жоқ-ау. Жай бір, осы қатын-қалаш от жағып жүріп айта салатын, ауыл арасындағы қысқа қайырым әнді ыңылдап айтып бергенде, шіркін-ай, шіркін-ай, күйдің керегі жоқ қой. Құдайдың бір ерекше жаратқан адамы еді ғой. Жасық еді, қорқақ еді деп күлеміз. Ал шынына келсе, қорқақ емес болатын. Ер болатын. Ерлігін айтайын, – оның мырзалығы, оның жомарттығы, оның кісілігі елде жоқ еді. Жомарттық, кісілік – ерліктің белгісі. Қайратсыз да емес болатын. Баяғыда осы Ақманбеттердің ауылына ұрын барғанда, алдымыздан күйеу талапай шығып, сонда жездеміздің атын аударып аламыз деп жалғыз өзіне он екі адам жабылды. Сол он екі жігіттің шамасы жетпеді ғой, алғызбады. Адамның қанын ұрттай алмаса – ерекше бітімінен шығар. Не дейін. Жатқан жері жайлы болсын. Атынан, затынан айналайын.

	Шерімнің қабағы күреңітіп, томсырайып отырып қалды.

	– Ал, ал, Шерім, – Күлбағила табақты Шерімге қарай сырыңқырап қойды, – Қайтесің енді. Өлген адам өлді.

	– Ой, Саба-а, – деді Шерім даусын созып. Көзінен мөлт еткен жасты қолының сыртымен сүртіп тастады, – Көңілімді босаттың ғой. Қай-жайдағы есіме түсіп кетті.

	Ас жеп болып қариялар дастарханнан шегініңкіреп отырды. Әжігерей құманмен қолдарына су құйып шықты.

	– Ал, Шерім, – деді Сабыт қолын сүртіп жатып, – Сол Жұмекеңді еске түсірейік. Ұстазыңнан қандай екенсің, көрейік. Домбыраны қолыңа ал.

	– Шерім бүгін ғана ән салып отырған жоқ қой, – деді Күлбағила, – Қойшы сен де, бала құсатпай.

	Шерім домбыраны бұрап отырып, күле сөйлеген.

	– Ағамыз болғаннан кейін айта береді ғой.

	Бірінші айтқаны “Жонып алды” еді. Әннің желдірмесін көп созбай қысқа қайырған да бірден шырқай жөнелген. Әжігерейге әншінің даусы шаңырақтан көкке өрлеп айдың астына бір-ақ жеткендей көрінді. Қайырмасын ерекше сәндене иіреді.

	Аха-хау, хайи-ли-ли-ли-ли-лай.

	Ахоу-хай-ли-ли-ли-ли-лай

	Аха-ха-хау.

	Лии-лай-лии-ла-а-а-а-а-ай.

	– Па! – деді Сабыт риза болып. – Айнымайды. Жұмекеңнің де танауының үсті мен екі шекесі осылай күмбірлеп кететін.

	– Тұрымтайдай болсаң да кеудең көріктей екен, – деді Жұмға да риза болып.

	– Тағы бір ән, – Сабыт рахаттана ыңғайланып отырды. –Айта түс.

	Шерім бұл жолы асықпай баппен шерткен. Әжігерей, әнші атасының саусақ арасын аса ашпай, алақанын күрек құсатып шертетініне назар аударды. Қара шертіс емес. Сүйретпе деп аталатын қағыс. Желдірме нәштеніп келіп, жігі білінбей әнге ұласты.

	“Гаухартас”! Жүрегі атша тулаған. Көп айтылмайтын, анда-санда ғана естіліп тамсандыратын, бір тыңдағаннан мәңгі-бақи ғашық қылатын ән. Шерім әр сөзді санамалап, үзілдіріп отыр. Қайырмаға келгенде ән мінезі күрт өзгерді. Алдыңғы шумақтағы таңданыс, ғашығының көркін сипаттауға тілі жетпеген сүйініш қайда кетті... Ол сүйініштің орнын жүрек суырған қамырық басты... Неге олай...

	– Беу, беу

	Гаухартас

	Құсни құрдас

	Раушан жүзіңді көргенде

	Сабырым қалмас.

	Асылына қол жеткізе алмай кеткен жігіт сөзі... Шерімнің көзіне көзі түскенде өнебойы дүр сілкінген... Ән... ән сыры әуенде ғана емес екен... Иә, қайғы. Иә, қамырық. Бірақ әншінің жүзінен, осынша кешкен қасыретке деген ризашылықты көргенде, бұйырмай кеткен ғашыққа айтылған шексіз алғыс сөзді танығанда тамағына өзіне таныс тас тығылды.

	– Түф, даусың Құдайдың құлағына жетті ғой, – деді Құлбағила. – Келбетке қолыңды жеткізе алмай жүргенде шығарғансың-ау.

	Шерім төмен қарап күлген. Содан соң Сабытқа қарап:

	– Саба, “Гаухартастан” кейін ән айтыла ма? – деді.

	– “Гаухартастан” кейін ән айтқан әбестік болар, – деді Сабыт, – Шіркін-ай, көңілімізді бір көтеріп тастадың ғой. “Гаухартасқа” не жетсін. Оған тең келетін сөз жоқ-ау.

	Шерім қулана жымиған.

	– Оған тең келетін сөз бар.

	– Ол қандай сөз?

	– Ол сенің әңгімең, – деді Шерім домбыраны Сабытқа беріп жатып.

	Енді Сабыт күлді.

	– Әй, Шерім... Қусың-ау.

	Ішекті күмбір еткізіп бір қағып қалды.

	– Бұл “Гаухартас”, Жұмақан марқұмның айтысында, бір серінің әні екен. Өзі жалғыз атты кедей. Ғашық болғаны байдың қызы. Қосылды, қосылмады, белгісіз. Бірақ артында осындай ән қалыпты, – Домбыраны қабырғаға сүйеді, – Тура осындай болмаса да, осыған ұқсас бір кеп. Менің ұстазым Иләпі деген күйші еді. Екі ұрты қара дорбадай салбыраған, мұрны қолағаштай, аузы итаяқтай, айранкөз, аса рабайсыз, бірақ жүрегі сәбидің жүрегіндей, мейірімді адам болатын. Осы өзіміздің Жұмақан сияқты, дүниенің парқын білмейтін. Әйелі ерте өліп тұл болып қалған. Жар басында жалғыз там. Сол әйелден Өксікбай деген жалғыз ұл көрді. Кедейдің қолы қысқа. Жиын-тойға бара алмай, жұртқа таныла алмай жүрген кезі ғой. Сөйтіп жүріп менің әкеме жолықты. Әкей асып бара жатқан мырза болмаса да, ағайынға қайыры бар, малшы-жалшының ақысын жемеген әділ адам еді. Иләпіні ертіп келіп маған ұстаз етті. Өксікбаймен бірге жүріп дос болдық. Менен бір-екі жас үлкендігі бар. Айтайын сендерге, оған дейін де, одан кейін де талай бармағынан бал тамған күйшілерді көрдім, бірақ домбыраны Иләпідей шалған адамды көрген емеспін. Бір күні әкем жарықтық, Иләпіні, осы, шеріңді бір тарқатшы деп Қояндыға ертіп барды. Жас кезіміз. Ойпыр-ой, ол кездегі жәрмеңке мүлдем бөлек қой. Қаншама мал-мүлік, дүние келеді. Байлардың қалай ақша шашқанын сонда көрдік. Өнерлілер көп келеді. Баяғы Біржан Сал ән салған Қоянды ғой. Күйшілер көп жиналады екен. Мынау Қаракесек шетінен домбырашы. Баубек деген керемет болды. Тобықтыдан Біткенбай, Торғай деген дәулескерлер келді. Шұбарағаш Ойжайлаудағы Аманғұлдан Қоңыр, Ақжүрсін, Керейден атақты Рәш келді. Сонда деймін-ау, Иләпі жарықтық, ондай жерге жете алмай зар болып жүр екен, тартысқа түскенде қыран жапқандай қылды. Күйді көп білетін. Бірақ одан да көп білетіндер болған. Мәселе күйдің тереңдігінде ғой. Сүре тартыс, түре тартыс деген болады. Сүре тартыс – күйдің санына тартыс. Күйді ең көп білетін адам жеңеді. Алайда, күйшілердің ең биік сыны – түре тартыс. Мұнда күйдің тереңдігі сынға түседі дедік қой. Бұндайда қазақтағы ең шытырман, ең терең күйлер тартылады. Сол заманда Байжігіттің “Қосайдары” мен Тәттімбеттің “Былқылдағы” ең қиын күй, жігіттің жігіті ғана тарта алатын күйлер болатын. Ең соңында Рәш, Баубек, Иләпі үшеуі ғана қалды. Тартысты жүргізіп отырған Қатпан деген адам, өзі де дәулескер күйші, әуелі “Қосайдарды” тартыңдар деді. Біздің елде “Мүкамал шертіс” деген болған. Мүкамал деген керемет ұста болған, соның ойлап шығарған амалы. Мынау қобыздың шалғысы бар ғой, соның амалын домбыраға салған.

	Әжігерей қайран қалды:

	– Ол қалай сонда?

	– Ол былай. Домбырада бір қағыс – бір буын ғой. Есіңде болсын, бір-ақ буын. Ал Мүкамал бір қағыстан үш буын шығарған.

	– Мүмкін емес, – деді Шерім. – Бір қағысқа – бір буын. Қашанда солай болған.

	Сабыт шамданып қалды.

	– Мүкамалға дейін солай болған. Күй мен неше түрлі амалды ұлы күйшілер ғана шығармайды. Домбыраны жақсы меңгерген әдепкі адам да неше түрлі амал шығара алады. Адамнан айла артылмаған.

	Шерім шаршай келіскен.

	– Жарайды. Қобыздың шалғысы қанша буын болса да шығара алады. Шалғыны бір құлаш қылып жасап ұзақ соза тартатын қобызшыларды көрдік. Бірақ сен шорт қағыстан қобыздың даусын шығаруға болады дейсің. Бұл қалай болғаны?

	Сабыт домбыраны қолына алды.

	– Міне, мынау Байжігіттің “Боз інгені”. Дұрыстап қарап ал.

	Күй қысқа қайырылды. Сабыт өзі айтқан амалды көрсету үшін, бір буынды ғана тартып шыққан.

	Ойпырмай, – деді Шерім, – Шынында да солай екен-ау. – Басын шайқап, тандайын тақылдатқан. – Керемет-ай!

	– Міне, солай, – деді Сабыт.

	Домбыраны алдына көлденең салып әңгімесін жалғады.

	– Иләпі жарықтық, “Қосайдарды” жаңағы Мүкәмал шертіспен шертіп шықты. Ол заманның адамдары қандай! Шетінен ұққыш. Әлі есімде, Иләпінің өнерінен кейін Рәш те, Баубек те, домбыраға қол тигізген жоқ. Ескінің адамы сөзге, күйге тоқтайтын еді ғой. Сонымен Тәттімбеттің күйі шертілмей қалды. Иләпі бәрін жеңіп шықты. Артынан Рәш пен Баубек екеуі кезек-кезек шақырып, ту бие жығып қонақ қылды. Қайта-қайта шерткізіп ақыры қағыстың нобайын қоймай үйреніп алды. Кейін мен Қарқаралыға барғанда домбырашылардың көбі осы Мүкәмалдың шертісін білетін болып шықты. Үйренген ғой бәрі. Иә, сонымен түу, сонау Семейден келген ұлықтардың, болыс-билердің әрқайсысының жеке-жеке тіккен байрағын Иләпі жалғыз өзі алды. Өзінің әдетінше жағалай үлестірмек еді. Әкем, сен шашып құртасың, деп бәрін өзі алып алды. Сол ақшаны жандыққа айналдырып еді, жиырма шақты жылқы болып шықты. Сол жылқыны жылқысына қосты. Содан соң жыл сайын мал төлдегенде Иләпіні жылқы ішіне алып барып, пәлен биең құлындады, малың пәлен бас болды деп көзінше санап беретін болды. Сөйтіп Иләпіге азын-аулақ мал бітті. Енді бұл осымен тұра тұрсын. Бізбен қоңсы Оразымбет, Сартымбет, Байғара деген ағайынды үш бай болды. Малы мыңғырған, Семейде, Қояндыда дүкен ұстаған азулы әулет еді. Сол Сартымбеттің Нұрғиза, Бекей есімді екі қызы болды. Бекей бет біткеннің сұлуы, талай байдың мырзалары айттырып ала алмаған керемет болған. Енді қызықты қараңыз, қырықтан асып елуді алқымдаған Иләпі сол Бекейге көңілі ауған ғой. Сартымбет өзінің де аздаған домбырашылығы бар, сөз ұстаған, кейде дау-шарға билік те айтқан, әділетті, кісілікті адам болатын. Бір күні дастархан басында әңгімеден әңгіме шығып, Иләпінің жайы айтылады. Сартымбет “Ойпырай, Иләпі жалғыз қалды-ау осы” депті. Отырғандардың бірі “Иләпіге жаның ашыса қызыңды бер” депті. Сонда Сартымбет жарықтық “Е, мен қызымды Иләпіге бермегенде кімге берем” депті. Айтылды, бітті. Ол кезде әкенің айтқаны заң. Шіркін, ол кездің қыздары да асыл ғой. Иләпі танысуға келгенде, қыздың жеңгелері, міне мынау біздің күйеу деп сыртынан көрсетіпті. Бетіне жан қаратпаған Бекей, жабықтан сығалап кеш бойы Иләпінің күйін тыңдапты. Содан соң “Он саусағын кесіп алып, өзгесін итке тастайтын-ақ адам екен. Бірақ жігіттің жүйрігі екен. Әкемнің сөзі – сөз. Бердім құлпымды” дейді. Сонымен Иләпіні үйлендіріп, ұлы-жиын той қылғанымыз бар.

	– Саба, сөзіңізді бөлейін, – деді Шерім, – Осы Өксікбай әкесінің домбырасын ұстады дейді ғой.

	– Иә, – Сабыт аяғын соза отырып шайды рахаттана сімірген, – Өксікбай екеуміз бірдей үйрендік. Әкесіне жедеғабыл домбырашы болды. Керемет еді. Иләпі, екеумізді талай тартыстырған. Иә, ол да бір дәурен екен. Содан кейін топалаң басталды. Сол сұрқылтайдан кейін, заман енді түзеле ме деп жүргенде Иләпі мен Өксікбай айдалып кете барды. Бекейден үш бала болды. Біреуі қыз, екеуі ұл. Бір-бірімізден осылай айрылып қалдық. Кейіннен қайтып келгеннен соң, осы мынау Қызылқияда отыр екен деп естіп, іздеп бардым. Қызылқияда үлкен ұлдың қолында екен. Ой, заман-ай! Ер өліп, Есіл теріс ақты. Дүние асты үстіне келіп өзгерді. Бірақ Бекей өзгермепті. Жақсылап қарсы алды. Келіндерін қас-қабақпен ғана жүргізеді екен. Аяқтарының ұшынан жүріп қызмет қылды. Көз ала алмай отырдым. Кимешегі аппақ қардай. Қолдың бәрі – сала күміс. Бойы тіп-тік. Бетінде бір әжім жоқ. Сол баяғы Сартымбеттің қызы. Екі күннің ішінде басымнан талай заман өтті ғой. Иләпінің қалай күйеу болғаны, Бекейдің қалай келін болып түскені. Не керек, көз алдыма талай нәрсе келді. Шынымды айтайын, еркекпін ғой деп өзімді тежегенім болмаса, ішім жасқа толды. Өшімді домбырадан алдым. Тапжылмай, үн-түн демей, мөлдіреп тыңдады да отырды. Тәкаппар, анау-мынауға селт етпейтін қатты адам еді ғой. Тек аттанарда ғана сәл босап «рахмет қарағым, Илекем тіріліп келгендей болды ғой» деді. Ауылдың сыртына шығарып салды. Олай-былай өткенде атыңның басын бұра кет, осындағы жұрттың барлығы жайылып жастық, иіліп төсек болады деді. Бұл қырық жетінші жылдың күзі болатын. Екі жылдан кейін көз жұмды ғой. Ал Өксікбай елу үшінші жылы келді. Қайтып жатқанын естіп Аякөзден қарсы алдым. Шынымды айтайын танымай қалдым. “Ат арыса – тулақ, ер арыса – аруақ» деген. Әкесінің аузынан түсіп қалғандай, өзі сүйекті ірі еді ғой. Сол, есімде қалған Өксікбайды тосып тұрмын. Жұрт пойыздан түсіп жатыр, түсіп жатыр. Әлі қарап тұрмын. Ақыры жұрт тарады. Кенет жаныма бір бүкшиген шал келді. “Сабыт, амансың ба” дейді. О, дүние! Өксікбай екен. Сақал-мұрт, шаштың бәрі ағарған. Өзі бір-ақ уыс. Бас салдым. Көзінен бір тамшы жас шыққан жоқ. Арқамнан қағып, «жарайды, Сабыт, қапа болма, аман-есен көрістік емес пе, енді арман не» деді. Жолға шықтық. Тек Майтастан асып еңіске қарай аққанда, тоқташы деп арбадан түсті де былайырақ барып қара жерді құшақтай құлады ғой. Иә... Үйге келдік. Осында бір айдай болды. Ағайын-туғанды армансыз аралады. Барлық әңгімесіне қандық. Иләпі сол жақта өліпті. Ібір-Сібірден топырақ бұйырыпты. Құрыққа түскен құлындай тағы қаншама азамат сол жақта ажалын тапқан. Содан Өкең, Қарағаш жақта бір нағашыларының үйіне кетті де сол жаққа орнықты. Жиі-жиі келіп тұратын. Әмеңгерлік жолмен бір жеңгесіне үйленіп, бірнеше балалы болды. Солай!

	Барлығы үнсіз қалды. Әжігерейге киіз үйдің күмбезі нұр шашып тұрғандай көрінген. Кенет қатар отырған қариялардың үстінен періште ұшып өткендей болды.

	Үшеуі де үн-түнсіз орындарынан тұрып далаға шықты. Күздің бал татыған қоңыр самалы есіп тұр. Жып-жылы сірке жауын. Өзен жағасынан көңілді күлкі, домбыраның үні естіледі.

	– Мәжілістері енді қызған сияқты, – деді Сабыт.

	– Заман осылардікі, – деді Шерім, – Ештеңенің бағасын білмейді. Ойын-күлкі... Табанының астында Иләпінің жәудіреген көзі жатқанын біле ме екен осылар. Дәл сол жерге Бекей ошақ қазғанын біле ме екен.

	Сабыт кеудесін кере дем алды.

	– Бұның артық енді, Шерім. Жастардың мына істеп жатқаны зая болса, онда Бекейдің ошақ қазғаны да өтірік болады. Бұлар осы заманда туғанына кінәлі ме. Тәуба десейші.

	Шерім дауласқан жоқ, құрметке толы көздерімен жалт етіп Сабытқа бір қараған. Төртеуі, тас қараңғы түнде жан жадыратар жауынның астында, жастықтың мерекесін тамашалап тұра берді.

	* * *

	Пенденің жалғыз жұбатушысы – өлім. Ал, ешқандай қызық көрмеген, өзінің құс қанатындай қысқа өмірін жоқшылықта, қорлықта, аш-жалаңаш жүріп өткізген адам үшін жалғыз ғана үміт – ол да өлім. Атасы айтады, дүниеден небір пайғамбарлар өткен, сол пайғамбарлар өмірінің соңында барлығы да өлімге бас иген деп. Біреулер ойлайды, жоқшылықта өткен адам басқаның бақытын қызғанып қорланады, сол қорланғаннан, өзіне бұйырмаған бақтан барып өлімге жүгінеді деп. Бұдан өткен қате болмас. Адам пенде қырық құлаш зынданның түбінде жатса да өмірден үмітін үзбейді. Ал өлім деген басқа, ерекше бақ. Әрбір адамға кесімді күні келетін тәни өлім емес. Пақырлықтан кемелденген, бес жасар баланы пайғамбар дәрежесіне көтеретін ерекше түйсік ретіндегі өлім.

	Осыдан бірнеше күн бұрын естіген әңгімесі жатса да, тұрса да ойынан кететін емес... Көсеге... Оның тағдыры – пайғамбар тағдыр. Шерім атасы айтты ғой, бір иесіз қыстауда, анасымен екеуі құшақтасып жатып көз жұмған деп. Өлерінде, тұрлаусыз бұл фәниден аттанып бара жатқанда не ойлап, не сезінді екен... Көсеге.. Мына дүние сенің бір тамшы көз жасыңа тати ма. Ойынша, ол өлерінде жыламаған сияқты. Өйткені туа сала есейген, пайғамбар тағдырлы адам, қысқа ғұмырында Құдайменен дау үстінде өткен адам, өлім алдында кішіреймесе керек. Өз түйсігінен біледі, тіршілікке бауыр басып үлгермеген, фәни өмірдің не екенін түйсініп үлгермеген адам жылауды да білмейді. Себебі, ол үшін өмір - өлім, өлім – өмір. Бір ғана ағын. Ешқандай жік жоқ бір ғана ағын. Иә. Көсегенің тағдыры пайғамбар тағдыр. Міне, бұл да, өзінен пәленбай жыл бұрын өмір сүрген, сол періште күйінде осы дүниеден о дүниеге өте салған Көсегенің табаны тиген топырақты басып келеді. Жер қырауда, қарлы боранда алыстағы көкжиекке дейін қаптай жапқан, зіл болып басқан қара түнекті тек өлімнің алауы ғана түре алады. Тұрлаусыз жарықтың алдамшы сәулесі... Үздіксіз аққан, тоқтаусыз жылжыған бір тізбек. Түнектен басталып түнекке сіңеді... Жоқ... Жарықтан басталып, түнекке бір бөгеліп қайта жарыққа ұласады. Қара тұман басқан көкжиектен қаралы түн көтерілгенде, бұл дүниеден опа таппағанның таңы сонда атады... Бірақ қайғы... қайғы... Осы кемелге жеткізген қайғының өзі бар емес пе... Жүректегі осы от ешқашан өшпей тұра берсе ғой... Атасы айтады, адам қайғыны өзі сұрап алған деп... Темірді алтынға, тозақты ұжмаққа айналдыратын қасиетті от... кеудеде тұрса... адам өзінің намынан айнымайды, мәңгі адам болып қала береді... Көсеге... Менің Көсегем... Атың естілгенде көзіме көріндің... Көріндің де жүрегіме теліндің, мәңгілікке байландың... Қайғымның аты жоқ еді... Енді мен сені ғана ойлаймын... Сені ойлап қана қайғырамын... Кей-кейде атыңды атамасам, кеш мені, себебі қайғырғаным, қамырық шеккенім – сенің атыңды атағаным, сені айтқаным...

	Қойдың шеті дүр еткенде селт етіп жан-жағына қараған. Дүние өзгеріпті. Жаңа ғана төңіректі күміс нұрымен аймалап тұрған күн бұлтпен торланыпты. Жер беті алакөлеңке. Қалың қырау еріп шыққа айналған. Қыраудан кешкен қойдың үсті шылқыған су. Даланың үстімен күздің бал еріткендей хош иісті ауасы өзендей ағады. Әжігерей кеудесін кере дем алды. Ауада ызғырық бар. Боран болатын шығар деген ой жылт етті. Күміс түкті көде мен қара шайыр жусан, әлі бүрі төгіле қоймаған қараған мен тобылғы. Күздің нәрлі шөбін отаған мал басын жерден алмай тоқтаусыз жылжиды. Көкірегін әлдебір тәтті мұң билеген Әжігерей ертоқымды сықырлата ары-бері қозғалақтап, жан–жағына қаранды. Аспан толық құрсаныпты. Сонау сұрғылт көкжиектен желдің ішін тартқан алғашқы өксігі жетті. Анда-санда жерді дүрс еткізіп тебініп, жайылып келе жатқан Торытөбел басын көтеріп ебіге қадала қараған.

	Ызғырық күшейді. Желдің өтіне шыдамай, жаңа ғана малшынып жатқан жер де, шөп те, нұрланып тұрған дүние ілезде кеуіп, қаңсып қалды. Жел барған сайын үдеп қардың демі білінді. Мұз тоңатын суық леп қойын-қонышты аралап барады. Аспан қара түнек. Ауыр бұлттар сай-сүйегі сырқырай ағады. Көкте алыптардың соғысы басталса керек. О шеті мен бұ шетіне көз жеткізгісіз сұр көбік қара жағал теңіздің әр жерінен ойдым-ойдым аралдар пайда болып, сол сәтінде қайта жұтылып, адам түсініп болмайтын бір жаратылыс басталған сияқты. Жандарынан бір отар қой өріп өтіп, соңынан үйдей ат мінген біреу шауып өткендей болды. Желдің екпінімен қаптай жүгірген қаңбақ екенін, бір-бірімен үй орнындай болып тұтаса ұйлығып, желдің екпініне шыдамай қопарыла көтерілген қаңбақ–қала екенін артынан түсінді. Алдындағы отар да, астындағы Торытөбел де қара боранның алып деміне төтеп бере алмай дедектеп жөнелген. Тізгінді бос тастап бәрін де Құдайға тапсырған. Қар менен топырақ осқылап аттың бауыры, өзінің үсті-басы баттасқан балшық болды. Қай тұста келе жатқаны белгісіз. Аспан да, жер де жоғалып, тұтасып дүрілдеген мұхитқа айналған. Торытөбелдің жүрісінен ғана әлі де жер басып келе жатқанын сезеді. Боранның қай бағытта соғатыны белгісіз. Бірде оңнан, бірде солдан, бірде екі жақтан бірдей қыспаққа салады, сол сәтте жердің жарығы ашылғандай, енді төменнен жоғары қарай соғады. Кенет құлағы бітіп қалды. Табиғаттың дүлей ойыны, көзге анда-санда шалынып, маңырай ығып бара жатқан қой, шатқаяқтап, аяғын шалыс тастап келе жатқан Торытөбел, бәрі-бәрі бір жаққа ығысып жоғалды. Ызы-шу, боранның үскірік демі естілмейді. Құлаққа ұрған танадай. Тып-тыныш. Өзін қанша күштеп тыңдаса да сыртқы дүниенің бір де бір дыбысы естілмейді. Дыбыс өшкеннен кейін көзбен көргені де мамыражай тартты. Жаңа ғана ұршықтай үйірілген дүние енді баяу ғана қалқиды. Бұлыңғыр, сұрқай дүниенің енді неге жап-жарық болып кеткенін түсіне алмай дал болған. Осы ағынға ағып жүре берді.

	Қанша уақыт өткенін білмейді. Тек омырауына салқын леп тигенде есін жиды. Күздің салқар самалы. Боран басылған. Қардың аяғы жып-жылы жауынға ұласыпты. Аттың үстінде тұрып жер жайытын қарады. Көп ығыпты. Ауылдан он екі шақырымдай жердегі Жіңішке өзені. Соның жағасы. Жарқабақтан аулағырақ алып терек болушы еді. Жапырағынан айрылып, аспанды қу бұтақтарымен тіреп тұр. Айбақ-сайбақ бұтақта самсаған қарға. Күнге күйіп қарайған, Жерге төгілмеген қап-қара алма сияқты. Сыңсып тұр. Кенет иін тіресе отырған қарғалар жапатармағай қарқылдай жөнелген. Тамақтан қырылдай шыққан үннен аспан шыт-шыт жарылды. Содан соң бәрі бірдей қанаттары сатырлай көтерілген. Аспан сынып, қап-қара жапырақ жерге төгілгендей болды... Қара құзғын... жамандықтың, қазаның белгісі деуші еді ғой. Иә. Қаза... Бірақ ненің қазасы... Бір күн өтті, бір күн өлді, соның қазасы ма... Жоқ... Табиғат... кемеңгер табиғат... өзі жаратқан көп пенденің біреуінің өлімін азалап тұр... Аспан мен жер, мынау тынымсыз жауған сірке жауын бір ғана адамды, сені ғана, сен арқылы баяғыда өткен сансыз ұрпақты, тіпті бүгінгі адамды, әлі дәмі таусылмаған адамды да жоқтап тұр... Бірақ өлімнің хақ екені рас болса, қайғының да бір күн өліп, таусылатын мерзімі болмаушы ма еді... Иә... Өмірдің өлім екені шын болса, онда өлімнің де өмір екені сонша ақиқат... Сұрғылт аспан қақ айрылып қызғылт күн көрінді... Қыркүйектің көз жасы жерге маржан болып төгілді. Бойын шексіз шаттық кернеген.

	Өзенді бойлай жүрген отар кілт бұрылып қырға шықты. Май тоңдырмайтын майда жел қайтадан ебіге шығып, оңынан тұрыпты.

	Алыста, сонау көкжиекте қорғасын бұлттарды кешкі арайға бояп күн батып барады. Аттың баурына қос тепкі салып асыға жөнелген.

	Аздан соң күн батып қараңғы түсті. Отар анда-санда іркіліп, ұйлығып қалып, арттан жеткен лектің екпінімен қайтадан ендей қозғалып жүріп келеді. Көз байланғанда уақыттан жаңылды. Айғыздың кең аңғарын көмкерген қырқаға жетіп кемерден аса бергенде ауылдың бұрын көрмеген көркіне таңданып тұрып қалды. Ауыл әлі ұйықтамапты. Оты шалқып, тіршілігі маздаған қаншама үйдің жарығы қосыла келе ауыл үстінде әлдебір нұрлы алау пайда болып түнгі аспанмен астасып тұр. Жауынның кіреукесінен, самсаған от май төккендей жалтылдап, жылы лебі арта түсетіндей. Мал екеш мал да үйіріліп түнгі ауылдың суретінен көз алмай тұр. Торытөбел, көзінен көкшіл сәуле төгіліп, отқа қадалған күйі құлағын ақырын ғана қайшылайды.

	Басқаның қайғысы неге жүрегімді тырнайды деді атын ақырын тебініп келе жатып. О дүниедегі адам үшін мынау фәни дүниедегі есесі қайтты не, қайтпады не – бәрібір. Есе тірі адам үшін керек... Солай ғана болғаны ма... Кенет осы көріп келе жатқаны Көсегенің басынан өткен қайғының қайтарғысы, Жаратқанның үнсіз шарапаты сияқты көрінді. Иә, солай. Кітапта айтылған, бірде-бір қиыршық құмның, бірде-бір дәннің, бірде-бір тамшының есебі жоғалмайды деп. Кешегі көздің жасы, кешегі қасырет болса, бүгінгі көрік, бүгінгі жан жадыратқан, рухыңды сауықтырған тәтті мұң болып қайтты. Әділет емей немене...

	Балалықтың жеткен ең үлкен байламы осы еді.

	* * *

	Осы күзде және бір таңғажайып оқиға болды. Бірде әжесі орталықтағы дүкенге барып келген.

	– Сені ауылдың ана басынан бір адамдар іздеп келе жатқан көрінеді. Тү-ту, сонау Семейден келген дейді, –деді Сабытқа қарап, – Таза пенжегіңді киіп, түксимей, қабағыңды ашып, дұрыстап отыр.

	Аздан соң есік алдына екі машина келіп тоқтады. Біреуі – үстіне сықастыра жүк тиелген “Уралаз”, екіншісі – автобус. Екі шопыр, екі әйел және түсі орысқа ұқсас бір адам, далаға шығып ошарыла қарап тұрған бұлармен бұрыннан білетін адамдай шұрқыраса амандасқан.

	– Ал, төрлетіңдер, – деді Сабыт, – Қайдан келе жатқан баласыңдар?

	– Төр осы, – деді бас қонақ табалдырықтан аттап жатып.

	Әжігерей сыртқа жүгіріп шықты. Шуылдасқан балалар дереу машинаға өрмелеп, үстіне киіз үйдің сүйегі, ертоқым, асадал, тағы басқа ескі мүлік тиелгенін ілезде анықтаған. Шопырдың біреуі сыртқа шықты.

	– Ей, балалар ештеңеге тиіспеңдер, – деді дауыстап, – Осыдан анау айна сынатын болса тоқмаш жейсіңдер.

	Әжігерей үйге қайтып келді. Атасы Күлбағиланың тапсырмасы бойынша “қабағын ашып” отыр. Шай келді.

	– Мына баладан басқаң, бәрің қазақ екеніңді көріп отырмын, – деген атасы, бір кесе шайды қолына алып ұрттап жатып, – Бұл бала қай елдің баласы?

	Қонақ күлді.

	– Ата, мен осетин деген халықтан боламын.

	– Ол қай жақ еді?

	– Кавказ деген жерді естуіңіз бар ма? Сол Кавказдың солтүстік жағы.

	– Бұл жаққа қалай келіп жүрсің?

	– Қалай келді деріңіз бар ма. Дәм айдап келдік қой. Осы Семейді жерсініп, қоныстанып қалдық.

	– Атың кім болады, балам?

	– Атым – Арслан, – деді қонақ.

	– Жә, қазақшаға судай екенсің, сөйлегенде мені жаңылдырады екенсің, – деді Сабыт риза болып, – Ал, мені арнайы іздеп келе жатыр дейді. Ол нендей шаруа екен?

	– Қойшы енді дігерлемей, – деді Күлбағила, – Жолдан шөлдеп қарындары ашып келе жатыр. Әуелі шай ішіп ес жисын да.

	– Оның да рас екен, кемпір, – деді Сабыт, – Алыңдар, балалар.

	– Ел ішінен ескі мүлік, түрлі әшекей, табылса домбыра, қобыз, тағы басқа зат іздеп келе жатырмыз, – деді қонақ әйелдердің бірі жуып-шайып, – Айыпқа бұйырмаңыз, ата. Ерігіп жүрген адам емеспіз. Семейдің өлкетану музейінен келе жатырмыз. Өкіметтің шаруасы дегендей...

	– Дұрыс қой. Баяғыда да орыстар ел ішінен ескі мүлік жинайтын. Апарып бір жерге жайнатып қойып қояды дейді ғой.

	– Дұрыс айтасыз, – деді екінші әйел, – Оны музей дейді.

	– Бірақ ол атаңа нәлеттер көр қазып, бәрін ақтарып кететін, – Сабыт сүрініп кеткенін кеш түсінді. Күлбағила әңгімеңді тоқтат дегендей, қолымен жандалбаса белгі берді.

	Бұл жолы қонақтар бәрі бірдей жамырай күлген.

	– Ата, біз ондай адамдар емеспіз, – деді Арслан сылқылдай күліп отырып, – Ондай адамдарды археологтар деп атайды.

	– Ата, біз мүлік қана емес, ел ішінен ән мен күй де жинаймыз, – деді әйелдердің бірі, шай аяқталып қалғанда, - Сізге келгендегі бұйымтайымыз осы. Ескі, өзіңізге керегі жоқ домбыра, немесе қобыз болса, сатып алар едік. Содан соң, сізді домбырашы деп естідік. Бізге, магнитофонға күй жаздырсаңыз.

	– Жазғанда қалай... әлгі електірге жаздырасыңдар ғой?

	– Иә, электрге қосылады.

	– Олай болса, там үйге барып жазайық.

	Барлығы орындарынан көтерілген.

	– Сөйтіңдер, – деді Күлбағила, – Мен тамақ сала берейін.

	Сабыт қораны ақтарып жүріп шаң басқан бір домбыра алып келді.

	– Міне, кезінде өзім шауып едім, – деді қонақтарға көрсетіп тұрып. – Беті жарылып кеткен. Қазір желімдеп берейін.

	– Керегі жоқ, – деді Арслан. – Музейде жөндейтін арнайы адамдар бар.

	Сабыт домбыраны Арсланның қолына ұстатты.

	– Қалауың білсін, – өз домбырасын қабырғадан алып, төрге жайғаса отырып құлақ күйін келтіре бастады, – Ал, не тартайын. Байжігіттен бе, Қуандық пен Тәттімбеттен бе? Не қалайсыңдар?

	– Шетінен тарта беріңіз, – деді әйелдердің бірі магнитофонды іске қосып жатып, – Қазір дайын болғанда қолыммен белгі берем. Сонда бастап кетесіз.

	Әжігерейдің байқағаны, магнитофонның тетігін басқарып отырған әйел, күйдің әңгімесін тастап, өзін ғана жазып алады екен. Әңгіме айтылғанда магнитофонды ағытып тастайды.

	– Тәте, неге олай істейсіз? – деген қайран қалып.

	– Сенің де байқамайтының жоқ екен, – деді әйел күліп. Әжігерейдің басынан сипады, – Бізде таспа аз. Дүкенде сатылмайды. Өкімет өлшеп береді. Сондықтан осылай істейміз.

	 – Ал, ата, рахмет, – деді Арслан, бір шумақ таспа толғанда, – Бұдан артық жаза алмаймыз. Кешіріңіз.

	– Енді тыңдауға бола ма, – Атасы магнитофонға үңілді. - Адамнан айла артылған ба? Қарасаң бір уыс темір. Күйді жазып алады дегенге кім сенеді.

	– Радиодан күй, ән тыңдайсыз ғой. Соның бәрі осындай таспаға жазылған, – Арслан кері айналдырып болып, тетікке қолын қойды. – Ал, тыныш отырыңыздар. Міне, қостым.

	Магнитофонның көмейінен сарқырап күй төгілді. Сабыт айран-асыр таңқалып адамша күй шертіп жатқан көк қораптан көз алмай қатты да қалды. Өзінің күнде шертіп жүрген күйлері. Бірақ бүгін ғана, жаңа ғана естіп отырғандай.

	– Ойпырай, – деген, таспа тұтастай тыңдалып болып, жұрт қайтадан киіз үйге келіп жайғасқанда, – Домбыра ұстағаныма қанша жыл болды. Қанша адамның құлақ құрышын қандырдым. Бірақ өзімді сырт құлақ бірінші рет естідім. Маған ұқсайтын да, ұқсамайтын да сияқты. Қызық. - Көзі жасаурап сәл отырды, - Ойпырай, баяғыда деймін, Тәттекеңнің заманында осындай құрал болса ғой. Қалай болар еді, ә? Ести алмай кеттік қой. Бірақ естігендердің айтысының өзі керемет. Ол күй шерткенде жылаған бала уанушы еді дейтін. Домбырасының құлағына көбелек қондырған Тәттімбет атанған ғой.

	– Ол адам қай кезде өмір сүрген? – деп сұрады Арслан.

	– Айтайын саған, жиырмасыншы жылдары Қарқаралы жақта жүргенімде, көнекөз қариялар айтатын, өлгеніне алпыс жылдай болып қалды деп.

	– Қазақтың жыл есептеуі қызық қой. Бес-он жыл ілгері-кейін кете беруі мүмкін, – деді әйелдердің бірі.

	– Қазақ жылды дәлме-дәл есептейтін болған, – деді сәл шамданып қалған Сабыт, – Қазақ жылдан қателесуі мүмкін, бірақ заманнан қателеспейді. Мүшел деген болады. Естуің бар шығар.

	– Кешіріңіз, – деді әйел күліп, – Біз қазір календармен есептейміз ғой.

	– Бір мүшел – бір замана, – деді Сабыт.

	– Олай болса, ол адам шамамен өткен ғасырдың елуінші-алпысыншы жылдары өлген болады ғой, – деді Арслан, – Ол кезде, ұмытпасам, фонограф ойлап шығарылған болуы керек. Жазып алуға болатын еді ғой. Бірақ кім біледі, мен қателесіп отыруым да мүмкін.

	– Әй, қайдам, – Сабыт күрсініп төмен қарады, – Қазақ күй жазбақ түгілі, ондай құрал меңгермек түгілі, қаланы жаңа көріп жатқан ол кезде. Сендерге өтірік, маған шын, там салудың өзі керемет, адам естімеген өнер саналатын. Қақаған қыстың өзінде киіз үйде отыратынбыз. Малға қора салу дегенді білмейтін, бұл қазақтың малы алты ай қыс тебінде. Жаз бойы шөп шауып, жұт жылының өзінде малды аман алып қалуды мына орыстардан, Кереку, Семей жақтағы орысқа қоңсы қаржас пен бәсентийіндерден көргенбіз. Әрине, үйрендік, кірпіш құйып үй салуды, көзіміз көргенді үйрендік. Бірақ ертеде мән-жай осындай еді.

	Бағанадан бері үнсіз отырған екінші әйел әңгімеге араласты.

	– Мен Семейге Алматыдан ауысып келдім. Астанадағы жағдайды жақсы білем. Өткен ғасырдағы Тәттімбет дейсіз, осыдан екі-үш-ақ жыл бұрын өлген Сүгірдің өзін жазып алып қала алмаған.

	– Сүгір дейсің бе? – Сабыт әйелдің жүзіне ықыластана қараған, – Ол кім? Әнші ме, күйші ме?

	– Қаратау, Созақ жақта сондай дәулескер күйші болған, – деді әйел, – Артында қаншама шәкірті бар. Қартайып, енді өнерімді тапсырып кетейін деп Алматыға келеді ғой. Сөйтсе радио мен телевидениеде отырғандар жаза алмаймыз деп қайтарып жіберіпті.

	– Алда әкеңнің аузын ұрайындар-ай, – деді Сабыт кейіп, - Өнердің маңайында жүрген дұшпан десейші ондай адамды.

	Күлбағила нан жая бастады.

	– Апа, әкеліңіз, мен жаяйын, – деді келіншек.

	– Алаңдама, қарағым, – деді Күлбағила, – Атаңның әңгімесін тыңдап отыра бер.

	– Енді бір мәселе, – деді Арслан. – Осы ауылда бір ұста бар көрінеді. Қару-жарақ соғады дейді. Бізге сол адам керек.

	– Айтып отырғандарың Ахметжан ғой, – деді Сабыт, – Иә, кезінде қару соққан.

	– Ол кісіге қалай жолығамыз? – деді әйелдердің бірі. Осы кезде “Ассалаумағаләйкөөм!” деп даусын әндете созып Ахметжан кіріп келген. Сабыт мырс етті.

	– Әне, кімді айтсаң сол келеді деген. Ахметжан аталарың осы. Отырған жұрт жапатармағай орнынан тұрып сәлем берген.

	– Аман болыңдар, балалар, – деді Ахметжан жайғасып отырып жатып, – Мені де іздейтін адам бар екен-ау.

	Қонаққа баратындай таза киініп, беліне қанжары мен кісесі бар ауыр қамар белбеу тағыныпты.

	– Жауға баратындай жасаныпсың ғой, – деді Сабыт күліп.

	– Пах, мынау баяғының қамар белдігі ғой, – деді Күлбағила тамсанып. – Ой, дүние-ай, баяғының қыз-жігіттері тағынып жүруші еді ғой.

	Белдікті көріп қонақтардың көзі жайнап кетті.

	– Белдігіңізді шешіңіз деп айтуға ұялып отырмын, – деді Арслан күліп, – Бірақ көргім де келіп, өліп бара жатырмын.

	– Несі бар, – Ахметжан белдікті сырт еткізіп ағытып Арсланға ұсынған, – Мә, көр.

	– Пісміллә, – Арслан ауыр белдікті алдына салды. Әуелі қанжарды қыннан суырған. – Дыбыссыз шықты. Лыпып тұр, - Сабытқа қарады, - Не деген керемет! Бұл не темір сонда?

	– Бұны қарала жүз дейді, – Ахметжан қанжардың жүзін қасықпен қағып қалды. Қанжар шың ете қалған.

	Сабыт қанжарға қарап отырып ойлана тіл қатқан, – Жүзін қарамайсың ба, қылпып тұр. Баяғыда, түйені шапса ынқ еткен дейтін қылыш пен қанжар осы ғой. Не кереметі бар екенін білмеймін, бірақ кару асынған адамға рух дариды. Адамның еңсесі биіктейді, ештеңеден қорықпайтын болады. Бұл бір таңғажайып нәрсе.

	– Бізде де, Кавказда, үкімет қару асынғанды қойдырамыз деп қанша алысты, – деді Арслан бір түрлі жұмбақ жымиып, - Қариялар айтады, белінде қанжары бар, беталбаты келе жатқан талай адамды НКВД ұстап алып, жазықсыздан-жазықсыз азаптап өлтірді деп. Бар жазығы – атасының қанжарын асынып шыққандығы. Бірде көрші ауылға бара жатқан қасапшыны ұстап алып, тергеп, ақыры суық қару ұстағаны үшін деп айдауға жіберіпті.

	Алдыға ет келді.

	– Кәне, сол суық қарумен ет турап жіберейік, – Ахметжан табақтағы бір жілікті қолына алды.

	– Мынауың балшабекті бауыздаған қанжар емес пе өзі, - деді Сабыт көзін қысып.

	Күлбағила шоршып түсті.

	– Қой ары. Ақа, міне, мына пышақпен тураңыз. Қой, қанжарыңды.

	Ахметжан күлді.

	– Қорықпай-ақ қой, Күлбағила. Соққаннан бері қыннан бірінші рет суырылып отыр.

	– Сөйтсе де, керегі жоқ, – Күлбағила үйдегі теміртек пышақты жүзінен ұстап Ахметжанға ұсынды.

	– Әжей қорқақ екен, – деді Арслан жымиып.

	– Өзімнің бәкім бар ғой, – деді Ахметжан. Қалтасынан бәкісін суырып, құманнан азғантай ғана су құйып жуып жіберді, – Сабыттың өтпейтін пышағының керегі жоқ.

	Екі қария лыпылдатып турауға кіріскен.

	– Міне, мүжі – Сабыт Арсланға жілік ұсынды, – Қапқазында ет аса ма?

	– Асатын шығар, – деді әйелдердің бірі.

	– Асады, – деді Арслан, – Гүржілер мен осетиндер, шешендер осылай етіп асып жейді. Хашлама дейді.

	Ет орталана бергенде Арслан Ахметжанға қарап сауал тастаған.

	– Ата, қалай, қазір қару соғасыз ба?

	– Ой, қарағым-ай, – деді Ахметжан, – Соқсақ соққан шығармыз. Бірақ қазір өнеріміздің ең үлкені – киіз үйдің сүйегін жасау. Әне, қорада бірнешеуі тұр. Алып кетуіңе болады.

	– Киіз үй жасау – үлкен өнер, – деді Арслан – Аламыз. Артынан ақшасын салып жібереміз. Менің айтайын дегенім, баяғы теміршілік өнеріңізді неге еске түсірмеске.

	– Оны еске түсіріп қайтем, – Ахметжан ауыр қозғалақтады, – Оның кімге керегі бар қазір?

	– Бізге керек. Музейге керек.

	– Ол не, музей деген?

	– Ескі мүлікті сақтап, көрмеге қоятын жер. Атыңыз тарихта қалады. Ұрпағыңыз ұмытпайтын болады.

	– Сақтап қояды дейсің бе, – Ахметжан мұртын сылап үнсіз отырып қалды. Содан соң Сабытқа жымия қараған, – Әй, осы үкіметіңді түсінбей-ақ өтетін шығармын. Біресе қару жасаушы болма, басың кетеді дейді. Енді келеді де қару жаса, көрмеге қоямыз дейді. Қай сөзіне сенеміз сонда?

	– Ол қашан болған оқиға? – деді Арслан.

	– Сен тумай тұрғанда. Қызыл кәмәндірлер антқа келтіріп, енді қару жасамаймын деген қолхат алған.

	– Қызық екен, – Арслан ұстаның жүзіне ойлы көзін қадаған, – Ата, ол баяғыда болған нәрсе. Ол кезде қару жасай алатын адамдарды шынында да есепке алған. Қаншасы өлтірілген. Бірақ қазір жағдай басқа. Біз халық көретін көрме үшін сұрап отырмыз. Осыны түсініп алыңыз.

	Ахметжан алдына келтірілген сорпаны сораптай ішіп үндемей отыра берді.

	– Бір үйдің сүйегін алайық. Содан соң, берсеңіз, мына қанжарыңызды алайық. Одан кейін, біз келесі жылы осы уақытта қайрылып соққанша екі қылыш соғып қойсаңыз. Баяғының нағыз алмас қылышын.

	– Көрмеге алмас қылыштың не керегі бар-ей, – Ахметжан қуақылана жымиған, – Бәрібір онымен ешкімді шаппайды екен. Кәдімгі темірді таптап, балдағына күміс жалатып бере салса болды емес пе.

	Арслан күліп басын шайқады.

	– Жоқ, ондай қылыштың бізге керегі жоқ. Ондай қылыш біздің музейдің қоймасында үйіліп жатыр. Полицейлер беліне таққан “селедка”, европалықтар ұстаған, не істік екені, не басқа зат екені белгісіз шпага деп аталатын нәрсе, мылтыққа тағатын найза – толып жатыр. Бізге керегі баяғы қыпшақтың қара қылышы. Осы қолыңыздан келе ме?

	Ахметжан желкесін уқалап үндемей қалды.

	– Ата, сіз ойламаңыз, бәрінің ақшасы төленеді. – деді әйелдердің бірі, – Мысалы, мына қанжарыңыздың өзі сұмдық қымбат нәрсе. Ал Арслан айтып отырған қылышты жасасаңыз, ол тіптен қымбат болады.

	– Басыңа үй тігіп, тағы бір рет төсек жаңғыртасың, – деді Сабыт қалжыңдап.

	– Ит қайтқанда ол ақшаның не керегі бар? – деді Ахметжан.

	– Сонымен қос қылышты соғасыз ғой? – Арслан ұстаның жүзіне үміттене қараған.

	Ахметжан күрсінді.

	– Жарайды, көрейін. Ал, анау қорада тұрған бір үйдің сүйегін алыңдар. Бірақ мына қанжарды бере алмаймын. Өзіме деп соғып едім.

	Қонақтар аттанып кеткеннен кейін, Ахметжан есіктің алдына киіз жайғызып, кеш батқанша отырды да қойды. Тек әбден қас қарайып Күлбағила шайға шақырғанда орнынан созалаңдай көтеріліп үйге кірген.

	– Апырай, мына балалар қайдағы-жайдағыны қозғап кетті ғой, – деді Сабытқа қарап. Жүзінде бір түрлі шарасыздық бар.

	– Е, несі бар, айтқанын істеп бер, – деді Сабыт, – Сенің киіз үйің қазір кімге керек. Елдің бәрі там үйде тұрады. Бірлі-жарым қойшылар сатып алмаса. Қайта ақша болады. Бар жыртығыңды бір-ақ бүтіндейсің.

	Ахметжан бір түйір қантты тісімен күтірлете домалатып, шайды рахаттана сімірген. Шөлі қанып, дастарханнан ығысыңқырап отырғаннан кейін жаңа бір әңгіменің шетін шығарды.

	– Саба, бағанағы айтқаным еріккеннің әңгімесі емес. Менен шынында да ант алған, – Ошақтың отынан көз алмай недәуір уақыт үнсіз отырып қалды. Оттың ішінен әлдебір өзіне ғана таныс бейнелерді көріп отырғандай.

	– Баяғыда Арқада Әмзе, Кітапбай, Мүкамал деген кереметтер болған ғой, білесің, – деген одан кейін жадырап.

	– Мүкамалды қартайған кезінде көріп едім, –деді Сабыт, - Отқа күректі қыздырып алып тілімен жалағанда жұрттың тұра қашқаны әлі есімде.

	– Ойбой, ол бер жағы ғой, – Ахметжан қонышынан ұзындығы екі қарыстай мүйіз шақшасын алып өкшесіне тық-тық еткізіп ұрды. Күлбағила қолын созған. Ахметжан созулы алақанға бір шөкім күрең ұнтақтан салды.

	– Әйтеуір осыны қоймадыңдар ғой, – Сабыт Әжігерейге қарап көзін қысқан, – Одан да езіп ішпейсіңдер ме.

	– Насыбайдың не екенін сол насыбайды атқан адам ғана біледі. Ақан серіден әулие емес шығарсың. Бір әнінде айтады ғой, қағаз шай, ащы насыбай, ер арпасы деп, – Ахметжан насыбайды ернінің астына салып көзін жұмды.

	– Әне, мас болды, – деді Сабыт Әжігерейге.

	Әжігерей күліп жіберді.

	– Мүкамалдың күрек жалағанын айтасың. Оны мен де істей алам. Ал мен саған айтайын, Кітапбайдың қызған темірді жалаңаш қолмен созғанын көргем. Нансаң да, нанбасаң да осы. – Ахметжан маңдайынан шыққан терді көлдей орамалымен сүртіп тастады. – Түф, шіркін-ай. Иә. Ұсталыққа қырым бар екенін байқаған әкем, азынаулақ отарының ішінен бір іріңдей семіз қойды таңдап алып, мені қолымнан жетелеп Кітапбай дарханның үйіне ертіп барды. Әлі есімде, аң аулап келіп, демалып жатыр екен. Аздан соң алдымызға бір астау қаражігер қуырдақ келді. Киіктің етін бірінші рет жегенім сол. Содан ертесіне әкеммен қоштасып тұрып, «Жәке, қойыңды алып кет. Әуелі балаңның талабын көрейін. Болатын баланың маңдайы жарық болады» деді. Әкем, «ал, жарығым, ағаңның жанында бол, айтқанын екі етпе, адам боласың» деп ауылға қайтып кетті. Алғашында от үрлейтін жалынгер болдым. Балғашы болдым. Әрине, ауыр, қиын. Беліме, ені тура екі қарыс жалпақ, теріден сырып жасаған белдік кигізеді. Оның кереметін кейін түсіндім. Күні бойы балға соққанда белім бір рет шойрылып көрген емес. Жанына ертіп жүріп, жердің жайытын тануды үйретті. Ақырындап ұсталықтың сырына қаныға бастадым. Содан кейін суғарындыға қандай тұз, қай жердің топырағын қосу керек, осыларды үйретті. Кейіннен, ұсталықтың төртінші жылында, бір бұрау темір беріп, кәне, пышақ соқ деді. Көрікті өзі үрлеп отырды. Соққан пышағым нашар болды. Жетесі қисық, кері қарай қайқайып, жатаған қылыш құсап қалды. Кітапбай жарықтық пышақты қолына ұстап отырып, бар кем-кетігін айтып шықты. Келесі пышағым алдыңғысынан тәуір болды. Осылай жетіге бердім. Міне, бала ұста болғаныма он жылдан асқанда, дархан, менің талабыма әбден көзі жетсе керек, енді ең шытырман нәрселерді үйретті. Бұрынғы білгенім әншейін нәрсе екен. Таңғажайыптың көкесін сонда көрдім. Қызған темірге бір қарап жіберіп нәсілін ажыратады. Суғарудың небір сырлары бар. Осының бәріне қанықтым. Содан қылыш соғуға рұқсат берді. Алғашқы қылышты жасап, мүйізбен саптайын деп жатқанда, бере тұр, саптауға татитын нәрсе ме екен өзі, көрейік деп сабына шүберек орай салып далаға алып шықты. Есіктің алдында бір жуан қада бар еді. Соны қиғаштай шапқанда қылыш ортасынан қақ бөлінді. Ішім удай ашыды. Бір айдай әуреленіп, соққаным еді. Кітапбай, сынықтарды қолыма ұстатып, қылышың морт, тым қатты суғарып жібергенсің деп бұрылып жүре берді. Міне, осылай тәрбиелеген еді ғой. Қасиетіңнен айналайын, адамның абзалы еді ғой. Кейбір ұсталар алақол, ақысына келіспесе, қалай болса солай жасап бере салатын. Кітапбайда ондай мінез болмайтын. Ақысына не берсе де адал еңбек ететін. Өзім көрген бір қызықты айтайын. Қызыл жеңіп, жаңа өкімет орнағаннан кейін болған нәрсе. Өлерінен төрт жыл бұрын Аякөздің жанындағы Сергопылға көшіп барды ғой. Бір күні екеуміз келе жатқанбыз. Әбден қартайып, шау тартып қалған кезі ғой. Жұмысшылар бір көпестің ескі үйін бұзып жатыр екен. Біраз қарап тұрдық. Үйдің табанына құйған тас тұғырға темір шақ келетін емес. Қайла, сүймен, барлығы майысып, сынып жатыр. Сонда Кітапбай жарықтық, шыдай алмай кетіп, әкелші, анау саймандарыңды, түзеп берейін деді. Жұмысшылардың бастығы жанымызға келіп, мына кісі не деп тұр, сіздерге не керек деді. Білгенімше түсіндіріп, Кітапбайдың кім екенін ұғындырған болдым. Жаңағы орыс сеніңкіремей, жанымызға екі-үш адамды қосып жіберді. Кітапбай үйге келе сала отты жағып жіберіп, көрікті басып жіберіп, сүймендерінің, қайлаларының ұшын суғарып берді. Ертеңіне өтіп бара жатып көрдім, жұмысшылар тас тұғырдың быт-шытын шығарыпты.

	– Кәрі тарлан шыдай алмай кеткен ғой, – деді Сабыт, – Қанмен келген нәрсе, өлуші ме еді.

	– Иә, өлерінде тағы бір қанжар соғыпты. Сол мына қанжар еді, – Ахметжан беліндегі қанжарды қынымен қоса ағытып Сабыттың алдына тастай салды, – Бағана, әңгіме ұзап кетпесін деп, ана балаларға өзім соқтым дей салдым.

	Сабыт қанжарды қынынан суырып алдына көлденең қойды. Қанжардың жүзі шамның жарығымен шағылысып ойнап тұр.

	– Көк мұз, – деді Сабыт, – Баяғыда, Жабағытай жарықтық, бір қызылдың әскерін сол иығынан тартып жүрегінің басына дейін шауып түсірген дейді ғой.

	– Күлбағила, тағы бір шыны құйшы, – Ахметжан кесесін жылжытты, – Кітапбай жарықтық баяғының ескі ұсталары аманаттап тығып кеткен темірдің ордаларын әр жерден қазып көрсетті. Содан бері қырық жылдай уақыт өтіпті. Қазір іздесем, таба алам ба, білмеймін.

	– Қызыл кәмәндірге қалай ант бергеніңді айтсайшы, әңгіме болсын, – Сабыт жамбастап ыңғайланып жатты, – Бізге енді әңгіме айтқаннан басқа не қалды.

	– Баяғы өзің жамбасың тесіліп жатқан Семейдің ақ түрмесі бар ма, сол түрмеде мен де жаттым ғой. Қайран қазағым-ай. Қолға түскен бір бандыдан менің қылышым табылған. Содан тергеген кезде азапқа шыдамай менің атымды атаған. Бір күні жайбарақат үйімде шайымды ішіп отырғам. Сау етіп бес әскер жетіп келсін. Ай-шайға қарамай алды да кетті. Әуелі Аякөздің абақтысына қамады. Ол кезде адамның құны көк тиын. Ауылда неге ата салмады, білмеймін. Одан әспеттеп Семейдің түрмесіне ауыстырды. Аякөзде неғып шаруамды бітіре салмады, оны да білмеймін. Пәленбай ай жаттым. Анда-санда ғана бір тергейді. Ұсталықты кімнен үйрендің дейді. Қашқындардың қайсысымен байланысың бар, Қытайдан хабар алып тұрасың ба дейді. Осылайша жата бердік. Бір күні түн ішінде алып шықты, трашпеңке арбаға салып алып жөнелді. Е, ажалым келген шығар деп иманымды үйірдім. Өзеннің жағасында тұрған бір үйге келдік. Ауласы кең екен. Кіріп-шығып қайшыласқан адам. Бәрі әскери киінген. Бір бөлмеге алып кірді. Жанында екі адамы бар қызыл кәмәндір отыр. Екі адамның біреуі қазақ, біреуі орыс. Кәмәндір бірдеңе деді. Жанындағы қазақ, сені сынықшы, емші дейді ғой. Мына бастығымыз соны білгісі келеді деді. Иә, аз-маз өнеріміз бар дедім. Біздің бір адамымыз ауырып жатыр, соны емдей аласың ба, деді кәмәндір. Көрейін, алдын-ала не айтайын дедім. Кәмәндір, төбеге жабатын қыш кірпішті көзімше шүберекке орап сыртынан балғамен бірнеше рет ұрып сындырды да, ал, олай болса, сенің қандай сынықшы екеніңді көрейін, осы сынықтың әрқайсысын өз орнына қойшы деді. Шүберектің орауын жазып, я, Алла деп іске кірістім. Сүт пісірімдей уақыт болғанда әрбір қиыршығына дейін орнына қойып шықтым. Кәмәндір риза болды. Жетелеп түкпірдегі бір бөлмеге алып кірді. Төсек үстінде белуарынан көрпеге оранған бір жас орыс жігіті жатыр. Қан-сөл жоқ, ерні шыт-шыт жарылып кеткен. Өте төмендеп кетіпті, бірақ маңдайына Әзірейіл әлі мөрін соқпаған. Бетін бері қаратуға болатын сияқты. Бұған не болған дедім. Кәмәндір көрпені сырып, өзің көр деді. Аяғынан оқ тиген екен, және бір емес, бірнеше жерінен. Сүйектің бәрі күл болып уатылып кеткен. Еті қарайған. Қаны бұзыла бастаған сияқты. Денесі от болып жанып жатыр. Емшілеріңіз қайда дедім. Қайдағы емші, халық жан-жаққа бытырап қашып кеткен, біреуді біреу біліп болмайды деді кәмәндір. Етінің қанша жері қарайған екен деп, иненің ұшын отқа күйдіріп алып сұққылап көрдім. Құдайға шүкір, тізеден аспапты. Сенің тірі болуың, осы адамның тірі болуына байланысты деді кәмәндір. Не сұрасаң да тауып беруге тырысамыз, тек емдеп шығарсаң болды деді. Спырт дегеннің не екенін алғаш рет сонда көрдім. Міне, қолынды, пышағыңды осыған жу деп алдыма үлкен құмырамен қойып қойды. Жуып едім қолым сұп-суық болып кетті. Содан соң аяғының етін уқалап өлтіре бастадым. Анда-санда ине тығып көрем. Ыңыранып қалады. Ақырында инені түбіне дейін тыққанда да былқ етпей жата беретін болды. Еті қайтадан тірілгенше, қарайған жерінің барлығын алып тастау керек. Пышақты отқа қарып алып кескілеп жатырмын. Бір кезде ақырындап қан тамшылады. Я, Алла деп, қолымды спыртқа малып алып сүйектерін орнына қойып шықтым. Сонда деймін, қызыл кәмәндір жанымда, маңдайымнан саулаған терді өз қолымен сүртіп тұрды ғой. Киіз де табылды. Жақсылап орап бердім. Кәмәндір мені ауыз үйге алып шығып спыртты су қосып құйып берді. Іш деді. Арақ дегенді алғаш ішуім ғой. Демім бітіп қалды. Алдыма тамақты үйіп қойды. Же, мас болып қаласың деді. Қайтадан абақтыға барасың, күтесің деді. Сонымен қайтадан қамап тастады. Екі жарым ай дегенде шығарып алып жаңағы үйге алып келді. Баяғы орысымды танымай қалдым. Жазылып, бетіне қан жүгіріпті. Таяққа сүйеніп аулада қыдырып жүр екен. Қолымды қысып рахметін айтты. Бір аяғының еті жонылып кетті дедік қой, сол аяғы қолындағы таяқ сияқты жіп-жіңішке болып қалыпты. Қызыл кәмәндір, ол да қолымды қысып рахмет айтты. Одан кейін енді қару-жарақ жасамаймын деп ант алып, бір қағазға бармағымның ұшын басып алды. Содан соң, қолыма және бір қағаз беріп, ал, енді ауылыңа қайт, тыныш жүр, біреу бірдеңе десе қолыңдағы қағазды көрсет, саған ешкім де тиіспейді деді. Ауылға қайттым. Жұрт жаназамды шығарып көміп қойыпты. Мені көріп, о дүниеден тіріліп келген адамды көргендей болды ғой. Содан бері қару соққан емеспін. Пышақ, балта, арбаның дөңгелегіне құрсау сияқты ұсақ-түйек болмаса. Жарайды, енді, өкіметтің өзі сұрап отыр екен, тағы бір көрейік.

	– Ертеде небір шеберлер болған ғой, – деді Сабыт қанжардың қынын тамашалап отырып, – Жүзікке күмістен сірке қондырады. Не деген өнер! Күмісті қарала қылып қақтайды. Біздің ауылда Жақия деген ұста болды. Бүкіл аймақ соған келетін.

	– Кітапбай екеуі айрылмас дос еді ғой, – деді Ахметжан.

	– Иә, сондай адамдар еді ғой, – Сабыт суып қалған шайдан бір ұрттады, – Бозбала кезім. Бір күні бәкі соғып беріңізші деп бардым. Дүкенінің босағасында үйіліп жатқан темірдің ішінен бір ескі емшек тағаны алды да көрікке салды. Бір аптадан кейін қайрылып соқ деді. Айтқан күні келдім. Есіктеріңнің алдында арқардың мүйізі жатыр, соны маған әкеліп бер, мүйізге саптап берейін деді. Оны да әкеп бердім. Енді бір аптадан кейін кел деді. Бір апта емес, қыдырыстап кетіп, он күннен кейін бардым. Бәкің дайын, шешеңе ет астыр, сол жерде берейін деді. Жақиям әбден еркеледі. Ет астырдым. Сонда деймін, алдына он кісіге тартылатын табақ келгенде қалтасынан мүйіз сапты бәкіні алып жіліктің бастарын бауырдай қылып турады ғой, шіркін. Бәкінің сүйекті кескенін бірінші рет көргенім. Аузымды ашып, көзімді жұмдым.

	– Сүйек кескен деген не тәйірі, – Ахметжан масаттана мырс етті, – Жақия мен Кітапбайлардың соққан бәкісі темірді де кесетін.

	– Соны айтайын деп отырмын ғой, – Сабыт мұртын сылап сөзін ары қарай сабақтаған, – Етті турап болып, мә, мынау енді сенің бәкің деп алдыма тастай салды. Қару сыйламайды ғой. Үлкен шешеміз жарықтық, алдына Мекалайдың алтын сөлкебайын қойды. Жақия қызық адам еді ғой, жымың етіп, ә, бәйбіше, сенің қолыңнан у ішсем де болмай ма деп сорпаның кесесіне салды жаңағы алтын тиынды. Содан кеш бойы қымызға да, шайға да салып ішіп отырды. Отырған жұрт, ей, Жақия байқа, жеңгеңнің берген сөлкебайын жұтып қойып жүрме деп қылжақтады. Содан Жақия мақтана келе, бәкіні қайтадан сұрап алды да, әкелші анау көсеуді деп, темір көсеуді қолына алды да ағаш құсатып жонды ғой. Отырған адамдар, астапыралла деп жағаларын ұстады.

	– Рас, рас, – деді Ахметжан, – Әуелі жасытады. Содан соң жүзін шығарады, жақсылап қайрайды, артынан суын келтіріп суғарады.

	– Және бір шеберді көргенім бар, – деді Сабыт, – Баяғыда, он бестен жаңа асқан кезім, жолым түсіп, мынау Кереку жақтағы елді араладым. Сонда, бәсентийн деген елде Камалидден деген ұста бар екен. Темірдің, ағаштың шебері. Іздеп бардым. Бір, қалың тоғай өскен биік төбенің етегінде там үй соғып алып сонда тұрады екен. Келдім. Бір көзінің аз-маз ағы бар, басы жылқының басындай ұзын, абсиған, қартамыстау, бірақ әлі еңкеймеген адам екен. Бір нәрсе ерітіп отыр. Онысы күміс екен. Ұстаның жөн-жоралғысын ол кезде қайдан білейік, жаспыз ғой. «Ассалаумағалейкүм» дедім. Сәлемімді алмады. Шамданып қалдым. Қайтадан сәлем бердім. Ту сыртымнан бәйбішесі келіп жеңімнен тартты. «Қарағым, ұста жұмыс істеп отыр, оты мен күмісін айнытып жібересің, отыра тұр, артынан амандасарсың» деді. Жарым сағаттай отырдым. Ұста тапжылатын емес. Ақыры я, тәуба деп орнынан тұрды. Басындағы ноғай тақиясын шешіп терін сүртінді, содан кейін барып қана, мені жаңа көргендей шұрқыраса амандасқан. Мінезі шайқылау, қылжақбас адам екен. Қонақ қылды. Ертеңіне бұйымтайыңды айт деді. Бір домбыра шауып берсеңіз дедім. Жарайды, жүр деп, тоғайдың ішінде ағаш сақтайтын қорасы бар екен, сонда ертіп барып, самсаған кеспелтек ағаштың ішінен біреуін алды. Қыстыңкүні кесілген. Қызыл қарағайдың түбірі. Міне, осы сенің домбыраң болады деді. Қабырғада бірнеше дайын домбыра, бір қобыз ілулі тұр. Осы дайын домбыраның біреуін таңдап ала салсам қайтеді дедім. Жоқ, болмайды, ол домбыралардың иесі бар деді. Шығарып салып тұрып, бір жылдан кейін кел деді. Келесі жылы арнайы бардым.

	Ахметжан мырс-мырс күлді.

	– Сен де еріккен адам екенсің. Сол қарағай домбыраға бола сонау Керекуге ат арытып барып жүрсің, ә.

	– Жас кезіміз ғой, – Сабыт мұрты салбырап сәл үнсіз отырды, – Ал енді сол домбыра барғаныма татыды. Дайындап үйінің қабырғасына іліп қойыпты. Қолыма ұстатты. Сонда, саған – өтірік, маған – шын, әлгі домбыра ішек тағылмай-ақ арпалысып сөйлеп тұр. Қалтамнан ішек үзілмейтін. Дереу тағып, пернелерін байлап жіберіп шерттім-ау. Ойбой! Одан кейін қолыма ешбір домбыра жаққан емес. Өзім де талай домбыра шаптым ғой. Бірақ ондай шешен домбыра жасай алмадым.

	– Иә, Арқада Кәмәлия атанған шебер ғой. Десе дегендей болған, – деді Ахметжан. – Байлар қызын ұзатқанда әшекейдің барлығын Камалидденге алтын мен күмістен құйдырған ғой.

	– Құлынды бие жетектеп барып едім, – деді Сабыт әңгімесін жалғап, – Кеш бойы күй шерттім. Ертесіне, риза болып, биеңді алып кет. Сендей адамға домбыра сата алмаймын. Ақысыз ал деді. Мынадай салт бар. Атап алып келген малды жақсылап байлап, қаша жөнелесің. Егер анау адам, сен қыр асқанша жіпті шешіп үлгерсе, ноқта бос қалды деп айқайлайды. Ондайда қайтып келіп малыңды алып кетесің. Жарайды, онда матайын дедім. Жақсы деді. Жақсылап шандып, атқа міне шаптым. Қыр асып бара жатып артыма бұрылып қарасам, жанталасып шеше алмай жатыр екен. Сол домбыраны көп тарттым. Кейін айдауға кеткенде жамағайындардың қолында қалған. Күндердің күнінде жоғалып кетіпті. Я, сындырып алып, айтуға ұялды ма екен, кім біледі.

	Ахметжан әңгімені іліп алып кетті.

	– Кәмәлия қару да соққан. Түзу мылтық соның ғана қолынан келген.

	Әжігерей елең ете қалды.

	– Ата, түзу мылтық деген не? Мылтықтың бәрі түзу емес пе?

	––Нысанаға дөп тиетін мылтықты түзу мылтық дейді, – деді Сабыт.

	Ахметжан ежіктей түсіндірген.

	– Орыстың бердеңке мылтығын екі жүз–үш жүз оғымен Кәмәлияға әкеп береді. Зауыттан шыққан мылтықтың аз-маз толқымасы болады. Кәмекең мылтықтың оқпанына темір істікті тығып балғамен ақырындап ұрып отырып сол қисайғанды түзетеді. Түзеткенше сол екі жүз-үш жүз оқты атып бітіреді. Міне, түзу мылтық деген осы. Әрине, он қадам жерден қисық мылтықпен де тигізесің, бірақ нысана алыста, үш жүз-төрт жүз қадам жерде болса оғың лағып кетеді. Кәмәлия түзеткен мылтықпен, аңшылар айтатын, бес жүз қадам, күшейтілген оқпен алты жүз қадамнан қалаған жеріңнен атып тигізе бересің деп.

	Ахметжан үнсіз отырып қалды.

	– Ақа, шай алыңыз, – деді Күлбағила.

	– Иә, адамнан айла артылған ба, – деді Ахметжан кесені қолына алып жатып, – Сонда мылтықты қалай түзетесіз, оның оқпанының қисық екенін қалай білесіз дегенімде айтқаны. Оқпанды шешіп алып күнге қараймын дейді. Қисық оқпанда күнге қарағанда көлеңке болады дейді. Кейіннен елге қайтқаннан кейін, бір күні ерігіп отырып, осы Кәмеңнің айтқанын тексеріп көрейінші деп, өзіміздің Ғазиз бар емес пе, соның көп мылтығының біреуін сұрап алып оқпанын шешіп күнге қарап едім, ой, сұмдық-ай, расында да көзге болар-болмас көлеңке шалынды. Мынау мылтығың қисық деп едім, иә, рас айтасың, қисықтығына үйреніп алғандықтан ғана дәл тигізем деп күледі. Содан, осы мылтығыңды екеуміз түзетіп көрсек қайтеді дедім. Мақұл деді. Мылтықтың қалай қарай қисық екенін алдын-ала көріп алғам ғой, шомпылды оқпанына тығып ақырындап ұрып отырып түзетіп көрдік. Бәрібір қисық ататын болды. Күнге қарадым. Көлеңке әлі бар. Кәмең қалай түзететінін түсінбедім.

	– Мүмкін қыздыратын шығар, – деді Сабыт.

	– Жоқ, қыздырса оқпанның ішіндегі оқ жүретін шарболат қуыстың суы қайтып қалады. Оны қайтадан суғара алмайсың, – деді Ахметжан.

	– Пах, қолыңнан айналайын қайран Кәмәлия, – Сабыт мылтықты өзі түзеткендей масаттанды. – Не деген керемет!

	– Оның айтқан әңгімесі құлағымнан кетер ме, – Ахметжан баяу күрсінді.

	– Айтпақшы, бағанадан бері сұрайын деп ұмытып отырмын, – Сабыт Ахметжанға төнген, – Мен болсам Кәмәлиямен дәм айдап кездестім. Ал сен оны қайдан білесің?

	– Мен де дәм айдап кездестім, – деді Ахметжан. – Семейдің абақтысында.

	Сабыт Ахметжанға аңтарыла қараған.

	– Екеуміз бір жарым айдай бір зынданда жаттық.

	– Содан кейін? – деді Сабыт.

	– Содан кейін... балшабектер атып тастады. – Ахметжан сәл бозарған жүзін жерден алып Сабытқа тесіле қараған.

	Сабыт ауа жетпегендей мойын түймесін ағытты.

	– Астапыралла... не жазығы бар еді... Ешкімге қиянат жасамаған, шыбын жасқап көрмеген адам еді ғой...

	– Не дерің бар... – Ахметжан киіздің оюын шұқылап сәл үнсіз қалды. – Өзінің айтысы, біреуден қырық жыл бұрын соққан қанжары табылыпты. Бар айыбы сол. Қару жасамақ түгілі, балшабектің бетіне қарасаң пәлеге қалатын заман ғой.

	– Артында тұқым қалып па?

	– Атылардың алдында үш ұлым, бір қызым бар деп еді. Ол балаларының жайын білмеймін. “Балапан басына, тұрымтай тұсына”. Қандай заман болғанын өзің де білесің ғой.

	Сабыт қолын жайды. Оған ілесіп үй ішіндегілер де қол жайған. Сабыт күбірлеп дұға оқыды.

	– Я, Алла! – деген сөзін күрмеп, – Пейіште нұры шалқысын. Артындағы жұртына қайыр-береке берсін.

	Ертеңіне Ахметжан шұғыл іске кірісіп кетті. Балаларға әрқайсысына бес тиыннан ақша беріп, қойдың құмалағын жинатқан. Тоқал тамның төбесіне өсіп кеткен жусанды қолмен жұлып, топырағын тегістеп, үстіне ескі шүберектерді жайды. Балалар тегене-тегене қылып алып келген құмалақты төбеге жайып кептірді. Өзі ауылдың сыртындағы Ысқақтың қорасынан сары қи ойып, бірнеше арбасын қорасына тасып, қалап қойды. Шопыр мен трактористер де жұмыссыз қалған жоқ. Ұстаның үйіне темірдің түрлерін әкелу тапсырылған. Аз күнде Ахметжанның есік алдына темірдің неше атасы үйіліп қалды. Бірақ ұста бірде-бір темірді жаратпаған. Аякөздің сыртындағы темір үйіндісінен небір серіппелі шарболат әкелінді. Ол да ұнамады. Ақыры шопырлардың бірі қаладағы паровоз депосынан, вагонды көтеріп ұстап тұратын асыл темірді жеткізген. Ол да ұстаның сынына толмады.

	– Әй, шал, өзің бір мылжың екенсің, – деген осы асыл темірді алып келген Мейірбек, – Анау да ұнамайды, мынау да ұнамайды. Сонда саған қандай темір керек өзі?

	Қолын бір сілтеп Сабыттың үйіне тартты.

	– Жезде, мына шал мені әбден шаршатты, – деді табалдырықтан аттап жатып, – Темірдің небір асылын әкелдік. Жеті атасының түсіне де кірмеген темір. Бұдан артық не керек екенін білмеймін.

	– Әкелген темірлерің түкке де жарамайды, – деді Мейірбекпен жарыса үйге кірген Ахметжан.

	Күлбағила мырс етіп күлген.

	– Әне, екеуіңнің дауыңа менің түк білмейтін кемпірімнің өзі күліп отыр, – деді Сабыт Күлбағилаға иек қағып.

	– Неге жарамайды? – деді Мейірбек Ахметжанға шақырая қарап, – Мынау білесің бе, қандай темір? – Қолындағы серіппені Ахметжанға қарай нұсқап қалған, – Баяғы сен соғатын арбаның білігі емес, алпыс тонна вагонды көтеріп ұстап тұратын амортизатор. Көзіңді ашып қара!

	– Не болса о болсын, – деді шамданып қалған Ахметжан, - Әйтеуір нашар екенін білемін.

	– Неге нашар? – деді Мейірбек сұрағын қайталап.

	– Айналайын-ау, дұрыстап қарасайшы, теміріңді тат басып кеткен ғой. Жақсы темір ешқашан таттанбайды, есіңде болсын. – Төрге жайғасып, қалтасынан шақшасын суырған Ахметжан Мейірбекке ежірейе қараған, – Баяғының темірі қырық жыл су түбінде жатса да таттанбайтын.

	– Ойпырай, – деді Мейірбек қолындағы серіппені айналдыра қарап, – Рас екен-ау. Қалай байқамағанмын.

	– Неше күннен бері қаншама темір әкелдіңдер. Барлығы тат басқан. Әрине, қатты суғарылған. Бірақ морт кететін темір.

	– Жарайды, – деді Мейірбек, – Айтқаның дұрыс. Бірақ біз ондай темір таба алмаймыз. Өзің тап енді.

	– Табамын, – деді Ахметжан, – Көзім жетті, біздің өкіметте дені дұрыс темір де жоқ екен. Баяғының темірі қайда!

	Сабыт күліп жіберді.

	– Әлгі Қалқаман бар емес пе, сол бір күні шарбақ буады ғой. Талы кебіңкіреп кеткен, иген жерден сына берсе керек. Сонда күйіп кеткенде, баяғының талы бар ма депті ғой.

	Ахметжан да күлді.

	– Жарайды. Темірді өзім іздемесем болмас.

	Ертесіне Ахметжан таңалагеуімнен тұрып шайын ішіп, суыт жол жүріп кетті. Бір апта дегенде, Борлы жақтың қойшыларын аралап ішіп жүр екен деген хабары жетті.

	– Түф, ит-ай, – деген Сабыт.

	Арада тағы екі жеті өткенде Ахметжан қайтып келді. Келе сала беті-қолын жуынып, әдетінше Сабытқа сәлем бере келген.

	– Ал, сәлемші болсаң төрге шық. Жақсы келдің, – деді Сабыт.

	Ахметжан жымыңдаған күйі қол алысып төрге озды.

	– Аңшының кешіккенінен сүйін деген. Құр қайтпаған сияқтысың ғой, – деді Сабыт.

	Ахметжан ләм-мим демеген күйі қалтасынан ақ шүберекке оралған бір нәрсені алып Сабыттың алдына орауын тарқатып тастай салған.

	– Міне, Саба, нағыз темір деген осындай болады.

	Сабыт жұдырықтай сұп-сұр кесекті қолына алып ары-бері төңкеріп қараған.

	– Ал, бұл теміріңнің не кереметі бар? Басқа темірден не айырмасы бар, сонша?

	– Тырнақпен сызсаңыз із қалады.

	Сабыт тырнағын батырып көрді. Қолын алғанда сұр кесекте бадырайған сызық жатты.

	– Ойпырай, ә, – деді Сабыт басын шайқап, – Бұл не керемет! Темірдің осындай жұмсақ болғаны ма?

	– Оның әңгімесі көп, – деді Ахметжан, – Темірді шірітеді, әлденеше рет өлтіреді, содан соң қара бұйра татты әлденеше рет қорытады. Ақырында Құдай жаратқан кезіндегі балауса күйіне келтіреді. Нансаңыз айтайын, бүгінгі темір жасы жетіп ескірген темір.

	– Қартайған десейші. – Сабыт кеңкілдей күлген.

	– Иә. Қаласаңыз солай дейік, – деді Ахметжан, – Сонда мынау темір, дүниеге қайтадан жаратылған темір болғаны. Нансаңыз да, нанбасаңыз да осы.

	Сабыт қолындағы кесекті тамашалап қайтадан бас шайқаған.

	– Тәңірі қолыңды жүргізсін, – деді содан соң темірді Ахметжанға қайырып беріп жатып.

	Бірнеше күннен кейін, үш апта серуеннен есін жиып оңалған Ахметжан іске кірісті. Сабыт балға соққан жігіттерден болған жайды біліп отырды.

	– Әзірге сымтемір созып жатыр, – деді, бірінші күні кешке қарай шаршап, шай ішуге кіріп отырған екі балғашы жігіт.

	– Көрдің бе? – деді біреуі екіншісіне. – Мына шалыңнан шошиын дедім. Қызған темірді жалаңаш қолмен алып созды ғой. Қолы қалай күймейді?

	– Шынымды айтсам, дым түсінбедім, – деді екінші жігіт,

	– Енді осы сымтемірді не істейді? Одан қалай қылыш жасамақ?

	– Кереметін кейін көресіңдер, – деді Сабыт күліп, – Шым тоқыған сияқты ғой. Жіпті тасқа байлайды. Тек тастарды орын алмастырып отырады. Біраздан кейін қарасаң, керемет сурет шығады.

	Екінші күні ешкім хабар әкелмеді. Үшінші күні екі балғашы жігіт қайыра соққан.

	– Сымтемірді қыздырып алып бұрап, қамшы сияқты бірдеңе жасады, – деді жасы ересектеу Үсен, – Ертең не істетер екен.

	Келесі күні жігіттер түңіліп келген.

	– Мына шалың жынды екен. Істеп жатқаны адам түсінбейтін бірдеңе. Кешегі қамшылардан қыздырып алып қайтадан жіп созды. Бұны қайтесің, жіпті кеше создың емес пе десем, шыдамасаңдар кете беріңдер дейді.

	Бұдан кейінгі күндер бір-біріне ұқсас болды. Әжігерей балалармен бірге ұрланып барып бірнеше рет сығалаған. Екі жігіт күні бойы балға соғады. Шаршағанда балғаны Ахметжан өзі алады. Белін ені екі қарыс сырма, ауыр белдікпен буып алып, сағаттап балға соққанда шаршамайды.

	– Аудар! Аудар! Тағы да аудар! Енді қырынан ұста! – деген әмірлі даусы ғана естіледі.

	Күндердің күнінде Ахметжан балғашы жігіттерге рахмет айтып қоя беріпті. Қылышты соғып бітіріпті деген әңгіме тараған.

	– Ақаң бір айдан бері ат ізін салмай кетті ғой. Бірдеңеге өкпелеп жүрген жоқ па екен, – деді бірде Күлбағила шай үстінде.

	– Әй, кемпір-ай, сен білмейсің ғой. Ұсталар қару соққанда ешқайда шықпайды, қонаққа бармайды. Істеген ісіне көз тиіп кете ме деген ырым ғой, – деді Сабыт.

	Арада тағы бір апта өткенде Ахметжан арнайы сәлем беріп келген.

	– Оу, батыр, қалай бітірдің бе? – деді жоғалып кеткен досын көргеніне қуанған Сабыт, – Тіпті көпке созылды ғой.

	Ахметжан ыңқылдап-гүрсілдеп төрге жайғасқан.

	– Бітірдік қой. Оңай ма, арнайы сұрап келгеннен кейін жақсылап жасадық қой.

	– Әйтеуір, анау балға соққан жігіттер, темірді қырық рет бүктеп, қамырша иледік дейді ғой.

	– Қырық деген, ол бер жағы ғой. Жүз де жол ортадан бері. Қанша бүктегенімізді Құдай ғана білетін шығар.

	– Ал, енді көруге бола ма? – деді Сабыт балаша қызығып.

	– Әлгі алатын адамдар келгенде көрерсіз, – деді Ахметжан.

	Ол қылышты да көретін күн болады екен. Қыс өтті. Көктем өтіп жаз келді. Жаз аяқталып, күздің басы болғанда таныс машинамен баяғы Арслан келді. Бұл жолы жанына екі қазақ жігітін ертіп алыпты. Амандық-саулықтан кейін сұраулы жүзбен Ахметжанға қараған.

	– Дайын, – деді Ахметжан тоқмейіл жымиып, – Төрлетіңдер, асықпай шай ішіңдер. Соңыра көресіңдер.

	Бір ет желініп, екі шай ішіліп болғаннан кейін, қалтасынан көлдей орамалын алып баппен сүртінген.

	– Бол енді, назданбай, – деді Сабыт күліп.

	– Қазір, – Ахметжан орнынан тұрып сыртқа шықты. Сәлден соң қолына шүберекке оралған құлаштай бір нәрсені көлденең ұстап кіріп келді. Қонақтардан төменірек малдас құрып отыра қалып, орауын жазды. Ішінен киізге қынапталған екі қылыш шықты.

	– Кәне, – Сабыт қылыштың біреуін қолына алып салмақтап көрді. Содан соң қынаптан жайымен суырған.

	– Пах, пах, – деді Арслан.

	Қайқы қара қылыштың жүзі есіктен түскен күн нұрына шағылысып қаракөк сәуле шашқан.

	Сабыт қылышты сүйсіне тамашалап ұзақ отырды.

	– Әй, Ахметжан, ит-ай, оңбайсың-ау, – деді одан кейін кеңкілдей күліп, – Қылышыңда мін жоқ. Тек соңына қарай шолақ қайырыпсың. Ағашқа саптай салыпсың. Қынабын киізден тіге салыпсың.

	– Оған енді, олай әспеттеп жатуға менде еш мүмкіндік болмады, – деді Ахметжан сәндене керіліп. Өз жұмысын ойдағыдай тындырған, өз бағасын білетін адамның керілісі.

	– Ал, енді, тексеріп көрмейміз бе, – деді жігіттердің бірі.

	– Құп, – деді Ахметжан мақтана есінеп.

	Жұрт бір адамдай далаға шыққан.

	– Қайсың қылыш шаба аласың?

	Ахметжан қылыштың біреуін жалаңаштап, ауаны айқыш-ұйқыш тіліп көрді. Ешкім үндемеді.

	– Олай болса өзім шауып көрсетейін, – Ахметжан жан-жағына қарады. Кезінде трактористер мен шопырлар әкеліп үйіп кеткен темірдің ішінен қалыңдығы екі-үш елідей болатын белдеуді алып жігіттердің біреуіне берді.

	– Мынаны анау жаңғырықтың үстіне қырынан қойып ұста.

	– Басымды шауып тастамайсыз ба, – деді жігіт қалжың-шыны аралас.

	– Әкел маған, – деді Арслан. Темірді жаңғырыққа қойып Ахметжанға белгі берді, – Шабыңыз!

	Сол сәтте жаңғырықтың жанына барып қалған Ахметжан сол аяғын оздыра қойып, алға сәл еңкейіп, қылышты жоғарыдан төмен сорғалатып тастай салған. Көк құрыш пен белдеу темір қарш етіп қаржысты.

	– Бір, – деді Арслан.

	Ахметжан тағы шапты. Әжігерейге ұста атасы сансыз рет шапқан сияқты көрінді. Белдеу ортасынан бөлініп, Арслан басын шайқап орнынан тұрғанда барып істің біткенін аңдаған.

	– Алты, – деді Арслан, – Алты рет шапқанда кесіп түсірдіңіз.

	Жігіттердің біреуі белдеудің жерде жатқан жартысын алып, байыптай қараған. Содан соң ол да басын шайқап, таңдайын тақ еткізді.

	– Тура, токар станогымен кескендей теп-тегіс.

	– Және ақсақалдың қолының дәлдігін айтпайсың ба? - деді Арслан жүзі қызарабөрте сөйлеп, – Алғашқы керткен жерге алты рет тигізу дегенің сұмдық қой.

	– Бұл сойқан адам ғой, – деді Сабыт.

	– Сендер одан да мына қылыштың жүзін қарамайсындар ма, – деді Ахметжан.

	Арслан көк нұры төгіліп тұрған қылышты қолына алып күнге тосып қараған.

	– Зәредей сызат жоқ.

	Жұрт қауқылдасып үйге қайта кіріп, төрге жайғасқанда Ахметжан екі қылышты да қынабынан суырып Арсланның алдына қойды.

	– Ал, бала, осы екі қылыштың құны қанша, қалай ойлайсың?

	– Ата, мен сізге мән-жайды түсіндірейін, – деді Арслан, - Дәл қазір сізге ақша төлей алмаймыз. Музейде жылына бірнеше рет закупочная комиссия деген болады. Бағаны солар қояды. Бірақ айтайын сізге, сіздің соққан бұл қаруыңызға баға жетпейді. Құдайға шүкір, қарудың бағасын білеміз ғой. Өзім бас болып ең қымбат бағаны қойдырам. Осындай уәде берейін сізге.

	– Жақсы, – Ахметжан киіз қынапты да Арсланның алдына тастай салды, – Алыңдар. Кейін өздерің зергерге апарып, балдағына гаухар төктіріп, алтынмен аптап аларсыңдар. Менің ондай өнерім жоқ. Маған не берсеңдер де ризамын.

	Қақаған қыстың ортасында, Ахметжанға поштамен сұмдық көп ақша келіпті деген хабар тарады. Пошташы менде ондай ақша жоқ, бұндай ақша жиналу үшін бір ай күту керек депті. Ахметжан бөліп-бөліп бермейсің бе депті. Квитанция біреу-ақ, бөліп бере алмаймын депті пошта бастығы. Бір ай емес, екі апта дегеңде тиесілі ақша келді. Түстің кезі еді. Әжігерей, атасы, Күлбағила үшеуі жылы пештің жанында шай ішіп отырған. Сыртқы есіктің ашылып-жабылғаны естілді.

	– Бұл кім екен? – деді Күлбағила.

	Аузын жиғанша болған жоқ, есіктен үсті-басы қырау Ахметжан кіріп келді.

	– Ассалаумағалейкүм, – деді иығындағы қапшығын жерге қойып жатып. Саптамасын шешіп киіз байпақпен төрге озды. Тура Сабыттың жанына қапшығын, түбінен ұстап ақтара салған.

	– Астапыралла! – деді Күлбағила, – Мынауың ақша ғой!

	– Иә! – деді Ахметжан. – Көксоққан анау пошташы кіл бір теңгелікпен бергені. Отыз пашке ақша.

	– Байыдың, – деді Сабыт.

	– Балғашыларға жүз теңгеден берсем бола ма, Саба?

	– Болатын шығар, – деді Сабыт.

	– Күлбағила, мынадан қалағаныңша ал, – деді Ахметжан Күлбағилаға, үюлі жатқан ақшаны меңзеп.

	– Қой, ойбай, өзің таптың өзің жұмса, – деді шошып кеткен Күлбағила, – Еңбек сенікі ғой. Пәленбай ай әурелендің. Игілігін көр.

	– Жоқ, болмайды, – деді Ахметжан. Ақшаның үйіндісінен үш кесегін алып Күлбағиланың қолына ұстатқан.

	– Енді былай істейік, – деген одан кейін ойланып отырып, – Бүгін бір жақсылап тойлайықшы. Әлгі көксоққан Шерім қайда жүр. Әнін естімегелі көп болды. Соны шақыртайық. Мәгәзіннен не керектің бәрін алдырыңдар. Арақты тоятындай етіп алдыр. Күлбағила бүгін бір шимайлыңды асшы. Сабаңның күйін де естімегелі көп болды.

	– Әй, араққұмар қу-ай, – деді Сабыт, – Соны ішпей-ақ көңіл көтеріп отыруға болады ғой.

	– Ақша кімдікі өзі? – деді Ахметжан жадырай күліп.

	Сабыт та күлген.

	– Жарайды, түсінікті. Кеудеңдегі ыс пенен күйені бір кетірейін деген екенсің. Жарайды, Күлбағила, айтқанын орында.

	– Бәтір-ау, мына ақшаны не істеймін? – деді Күлбағила ернін сылп еткізіп. Қолындағы үш бума ақшаны сенер-сенбесін білмей әлі тамашалап отыр, – Өңім түгіл түсіме кірмеген ақша ғой.

	– Әжігерей, кәне, есептеші, Күлекеңнің пенсиясымен алғанда, қанша уақытта келетін ақша екен, – деді Сабыт жадырап.

	Әжігерей қағаз-қарындашын қолына алып есепке кіріскен.

	– Айына алты теңге алады, яғни төрт жыл екі ай жинаса үш жүз теңге болады екен, – деді сәлден кейін есептеп болып.

	Үй іші әбігер болып кетті. Дүкеннен бірнеше шөлмек арақ, тәтті-дәмді алдырылған. Күлбағила “ұзын сары келгенде асамыз” деп, өзге түгіл өзіне қимай сақтап жүрген мүшелерден мол етіп қазанға салды. Сүт пісірім уақыттан кейін арнайы шақыртумен Шерім келген.

	– Ойпырай, бұл не керемет, – деген Шерім, табалдырықтан аттап жатып, – Боранды күні ит пен бала құтырады деуші еді. Сенікі қызық болды ғой.

	– Е, үш мың теңгесі бар адам құтырмағанда қайтеді, – Сабыт жантайып жатып мырс-мырс күлген, – Қалтасын ақша кернеп бара жатыр, құтырса Ахметжан құтырсын.

	Ахметжан да ойынды іліп алып ары қарай жалғастырып әкетті.

	– Келе ғой, мүсәпірім, – деген, Шерімге мүсіркей қарап. Жанына еңкеңдеп жеткен Шерімнің ұсынған қолын алмай, бір бума ақшаны ұстата салған, – Ала ғой, мүскін.

	– Мынауың жүз сом ғой, – деді Шерім аңтарылып.

	Сабыт әзер шыдап жатса керек, қарқылдай күлген.

	– Ал, ал. Беріп тұрғанда алу керек.

	– Ақа, енді шаша берме, – деді Күлбағила да күліп, – Әкелші, жинап тастайын. Келген-кеткеннің барлығына үлестіріп құртарсың, – Қобырап жатқан бума-бума ақшаны қайтадан қапшыққа салып, аузын буып іргеге қойып қойды.

	– Ал, бүгінгі той менікі, – деді Ахметжан кеңейіп, – Ішіңдер, жеңдер. Көңіл көтеріп отыралық.

	Кеш ұзаққа созылған. Ары-беріден соң ауылдың тағы бірнеше кемпір-шалы келіп дастарханнан дәм татып ән мен күй тыңдаған. Ахметжан әрбір ән мен күйге көңілі босап, көзінің жасын сығып тастап отырды.

	– Мынау Арқада Ғазиз деген болған, – деді Сабыт домбыраны күмбір еткізіп, – Мақтаншақтау еді.

	– Әлгі, Қараөткелде менен асқан әнші жоқ дейтін Ғазиз ғой, – деді қариялардың бірі.

	– Иә, – деді Сабыт, – Асырыңқырап жіберген, әрине. Арқада оның әкесіндей әншілер болған. Сол Ғазизді бір көргенім бар. Керемет өнерлі. Өзі қолы ашық мырза. Азын-аулақ ақша түссе, соны достарын, тіпті мүлдем танымайтын адамдарды жанына жинап алып, бәрін суғарып мас қылып, дүрілдетіп, мәз-мереке қылып отырады.

	– Сол кезде де арақ болды ма? – деді қариялардың бірі таңқалып.

	– Болды. Орыстың әкелген дәмі ғой, – Сабыт кеңк етіп күлді, – Оны айтып отырған себебім – мына біздің Ахметжан, тура сол Ғазиз сияқты. Ол сияқты ән айтатын өнері жоқ, бірақ мырзалығы, мал шашатындығы айнымайды.

	Түннің бір уағы болып, жұрт тарағаннан соң Ахметжан да сүйегі сықырлай орнынан тұрған.

	– Қой, үйімізге қайтайық. Бағана, ақшаның әбігерімен жүріп от жағуды да ұмытып кетіппін.

	– Ақа, осында қона сал, жер жетеді ғой, – деді Сабыт, – Қу тізеңді құшақтап суық үйде жатпай-ақ қой.

	Ертесі күні таңертең ащы шаймен басын жазып, өзінің қунақ қалпын тапқан Ахметжан ақша толы қапшығын арқалап үйіне қайтқан.

	Ұстаның бұдан кейінгі өмірі түсініксіз болып кетті.

	Таң ата дүкенге аттанады. Кеш бата өлімші мас күйінде үйіне жеткізіледі. Бара-бара үйі ауылдың ішкіштері жиналатын жерге айналды. Әжігерей бірнеше рет Ахметжанның жас жігіттермен керілдесіп тұрғанын көрді. Болған жайды атасына айтқан.

	– Білем, – деді Сабыт күрсініп, – Кәнцерттерінің бәрін көріп жүрмін.

	Ойланып біраз отырған.

	– Бүған не істеуге болады, білмеймін, – деді одан кейін, – Бұл да бір байғұс қой. Көрмегені жоқ. Соғыстан аман-есен келді. Әйелі баласымен қыста шана тартып бара жатып үсіп өлген. Содан біраз жүрді. Ақыры әмеңгерлік жолмен бір жесір қалған жеңгесіне үйленді. Ол да ұзаққа бармай көз жұмды. Одан бір ұл, бір қыз көрді. Одан кейін және бір рет үйленді. Алғаны шайпау, мінезі жаман әйел еді. Балаларын қуып, өзін соттатып жібере жаздады. Ақыры ажырасып тынды. Қызы тұрмыс құрды. Ұл әскерде жүріп сотталып, сол күйі, не өлісі, не тірісі белгісіз, зым-зия жоғалды. Бұл қайғыланбағанда, кім қайғыланады. Бөрі арығын білдірмей жүнін қампитады деген. Білмеймін. Жасы келді. Алыс жолда атың өлмесін, қартайғанда қатының өлмесін деген. Жалғыз басты. Осылай тұрып жатыр. Күйелеш-күйелеш болып от жағып жүргенін көргенде өзім ұялам. Азғантай тіршілігін мына ақша бұзды ғой. Артын қайырлы қылсын.

	Ертеңіне Ахметжанды біреулер сабап кетіпті деген хабар дүңк етті. Сабыт болған жайдың анығына жету үшін амалсыз орнынан қозғалған. Әжігерей ере барды. Ескі үлгідегі там үй. Төбесінен қап-қара сауыс, сансыз сүңгі салбыраған ұзын дәліз. Сабыт қараңғыда сипалап жүріп есікті әзер тапты. Қоржын қылып салған екі бөлме. От жағылмаған. Үй іші мұздай суық. Терезеге қырау қатыпты. Бөлменің ортасында кішкентай ағаш орындықта меңірейіп отырған Ахметжан бұлар кіргенде бетін басып теріс айналған.

	– Ақа, халың қалай? – деді Сабыт.

	Ахметжанның екі иығы бүлкілдегендей көрінді. Артынша еңкілдеп жылағаны естілді. Сабыт сасқалақтап Әжігерейге қараған.

	– Қарағым-ау, бұның қалай енді сенің? – Сабыт Ахметжанды ту сыртынан құшақтап бауырына басты, – Ел аман, жұрт тынышта осындай күйге түскенің қалай?

	Әжігерейдің жүрегі сыздай ауырды. Ұстаның бет-аузы көгеріп, көлкілдеп ісіп кетіпті. Қызылтамырланып кеткен көзінен тынымсыз сорғалаған жасты сүртпей, қорланып, мұңын шағып жылап отыр.





– Кім ұрды, кәне, айтшы, – деді Сабыт.

	– Білмеймін, – деді Ахметжан, – Есімді білмеймін.

	– Ештеңеңді алмап па?

	– Оны да білмеймін.

	Сабыт Ахметжанның жеңінен тартты.

	– Жүр. Үйге жүр.

	– Бармаймын, – деді Ахметжан, – Мына түріммен қалай барам.

	– Ой, тәйірі-ай, түр таңдайтын несі бар. Өз үйің ғой, – Сабыт Ахметжанды қолтығынан көтерді, – Әуелі үйге барайық. Қалған әңгіме содан кейін болсын.

	Үйге келген соң беті-қолын жуып төрге шыққан Ахметжан көзін жерден алмаған күйі Күлбағилаға тіл қатқан.

	– Күлеке, кеш мені... Сені әбден әуреге салдым-ау...

	– Қойыңызшы, Ақа, несі әуре, – деді Күлбағила ұстаның алдына бір кесе шайды қойып жатып, – Ыстық шай алыңыз.

	– Осында бол енді, – деді Сабыт, – Есінді жи. Күн жылығанша тұра бер. Одан кейінгісін көреміз.

	Бірақ ұста бұлардың үйінде көп тұрмады. Қыстың аяғына қарай қызы мен күйеу баласы көшіріп алып кеткен. Кетерінде Ахметжан балаларынан бір күн мұрсат сұрап көрігін соңғы рет тұтатты. Бір тұтам темірді күні бойы соққан. Әжігерей атасына еріп өзі өмірі көрмеген ұстахананың табалдырығынан аттады.

	– Міне, мынау әнеукүнгі қылыштан артылып қалған темір, көзімдей көрсін деп бәкі соқтым, – деді Ахметжан дайын болып қалған бәкіні Сабытқа көрсетіп, – Қазір жүзін шығарып суғарып берем.

	Май қайрақпен асықпай ұзақ қайраған.

	Содан соң бұрышта тұрған асадалдың ішінен бірнеше дорба, түйіншектерді суырып, ауыздарын шешіп, күн көзіне қарап, үшеуін бөлек қойды. Әрқайсысынан бір-бір уыстан ұнтақ алып, астаудағы суға қосып суғарынды жасады.

	– Исфаханның қылышы құсатып суғарып берейін, – деді Сабытқа қарап, бір түрлі нәубез жымиып.

	Сүт пісірім уақытта бәкі суғарылып сүйекке сапталып болды.

	– Ұсақ ақша бер, – деді Ахметжан Сабытқа қолын созып.

	Атасы қалтасынан бірнеше мыс, күміс аралас ақшаны алып Ахметжанның алақанына сала салған. Қолына тиген бәкіні сүйсіне тамашалап біраз отырғаннан кейін Ахметжанға қарап тіл қатты.

	– Жарайды, Ақа, зәуеде бой жазып келе қалсаң есігіміз ашық, төріміз дайын. Бұл жақта елің бар. Ұмытпағын бізді.

	Басы салбырап үнсіз тұрған Ахметжан селт етіп асығыс тапсырма бере бастады.

	– Жарайды, Саба, аттанайын. Мынаның бәрін тасып қайтемін, – Иегімен ұстахананың ішіндегі дүниелікті меңзеген, – Ендігі иесі сен боласың. Мына көрікті жоғалтпа. Керек кезде пайдаланарсың. Ал, мен кеткен соң, мына үй сапқоздың үйі ғой, біреуге беретін болса, онда мына сайман мен мүкәмалдың барлығын өз қораңа тасып аларсың.

	Ахметжан үйге кіріп киім-кешегін буып машинаға салды.

	– Ал, көріскенше.

	Сабыт пен Ахметжан құшақтасты. Әжігерейдің тамағына тас тығылып, көзіне жас келді. Ұста атасын соңғы рет көріп тұрғандай, әлдебір аяулы сезім жүрегін қытықтап әткен.

	– Аман бол, Сабыт, – деді Ахметжан.

	– Сен де аман бол, – деді Сабыт.

	Ахметжан Әжігерейді басынан сипап маңдайынан сүйді.

	– Аман бол, жарығым. Атаң мен апаңның тілін ал. Ренжітпе.

	Машина аттанып кеткеннен кейін атасы, қаңырап қалған там үйді аралап, әр бөлмесіне бөгеліп, ойланып біраз жүрді, содан соң есігін мықтап құлыптады. Ұстаханаға кіріп Ахметжанның кішкентай орындығына отырып, ұстаның балғасын қолына алып жаңа көргендей мейірлене тамашалаған. Өзінше бір нәрсені күбірлеп, өзімен-өзі сөйлескендей ұзақ отырды. Содан кейін көріктің ұясын бұзып сылағын сілкіп түсіріп қолтығына қысты да есікке беттеді. Артына тағы бір рет қарап дүкеннің ішін шолып өтті.

	– Қайран Ахметжан, – деген күрсініп.

	Кешкі шай үстінде қабағы ашылмаған.

	– Бекер кетті, – деді Күлбағила шай үстінде, – Жылы орнынан қозғалмай отыра беру керек еді.

	– Ол не жылы орын? – деді Сабыт, – Осылай жалғыз жүре бере ме? Кім біледі, осылай болғаны да дұрыс шығар.

	– Жалғыз болса, бас құрау керек еді, – деді Күлбағила, - Әне, Қауария да жалғыз. Екі жарты бір бүтін болып, тұруға болатын еді ғой.

	– Әй, ол да арса-арса болып қартайған адам ғой. Ол Қауарияның өзіне де бір күтуші керек.

	Сабыт домбырасын қолына алып бірнеше күйдің басын шалды.

	– Зауқым жоқ, – деді содан соң домбыраны Әжігерейгс ұсынып, – Бүгін сен тарт.

	Әжігерей атасының көңілін аулап шерткен болды. Бірақ Сабыт сол кіржиген қалпы ештеңеге жадырамады.

	– Жарайды, бүгін домбыра да сөйлемейтін сияқты ғой, – деді Әжігерейдің зорлана толғап отырғанын байқап, – Қоя сал.

	Төрге көлбей жайғасып, қолын басына жастанды. Ауыр күрсінді, – Іргеде отырушы еді. Кәдімгідей ес еді ғой. Орны үңірейді де қалды, әне.

	Бөлмеде тыныштық орнады. Анда-санда Күлбағиланың шайды самарқау ұрттағаны ғана естіледі.

	– Бір жамандықты жүрегім сезеді, – деді Сабыт небір уақыттан кейін.

	Әжігерей ол не жамандық екенін түні бойы ойланып таба алмады. Ең үлкен жамандық Ахметжанның көшіп кеткендігі емес пе. Ұста атасымен жарты дүние бірге кеткендей.

	Сабыттың сөзінің мағынасын кейін түсінген. Ұстаның кеткеніне жыл толмай-ақ ауылда әр түрлі қаңқу әңгіме тарай бастады. Әр жерде шашылып жүрген өсектің басын құрап, тұтас хикая қылып ауылдағы бір сыпсың кемпір жеткізді.

	– Қыз-ау, – деген күрең шайды құлаштап ішіп отырып, – Не естігенің бар. Әлгі біздің Ахметжанды қаңғыртып жіберген дейді. Бәсе! Ол әкесін іздейтін қыз болса баяғыда қайда қалған. Ниеті бұзық адам екені көрініп тұр ғой. Әкесі аз-маз ақша тапқанын естігеннен кейін жетіп келген ғой. Темір жолды жағалап қайыр сұрап жүр дейді. Әне!

	Сабыт әзер шыдап отырса керек, өсекшінің әңгімесі осы жерге келгенде бұлқан-талқан ашуланған.

	– Әй, Зағипа, оңбайсың ғой! Кеше ғана бір дәнді бөлісіп жеген адамды, енді табалап, қуанып отырсың! Ұялмайсың ба? Дүние әлі қырық рет төңкеріледі. Кімнің қайда болатынын қайдан білесің?

	– Неғыл дейді мына кісі, – деді Зағипа төмен қарап күбірлеп, – Саба-ау, мен естігенімді айттым ғой. Естіген құлақта не жазық бар?

	– Естімейтінді естисің, – деді Сабыт алқынып, – Жердің жарығын жамаған мыстансың.

	– Қайдан білейін, – деді Зағипа сөзін растап, – Қайыр тілеп жүр дейді.

	Сабыт одан сайын түтікті.

	– Тәйт ары! Қайырды өз қолыңмен берген адамдай сөйлейсің ғой! Кім оған қайыр беріпті?

	– Анау Жомарт кеше Аякөзге барып келді ғой. Сол айтады.

	Сабыт сықпыртып боқтап жіберді.

	– Жомартыңның әкесінің... Екі туып келсе де сол Жомартыңнан Ахметжанның өлімтігі артық! Кет бұл үйден!

	– Ойпырай, қандай адам, – деді Сабыт налып, Зағипа кеткеннен кейін, – Аттан құлаған адамды табалап... Ахметжан сондай боламын деп пе еді.

	Күздің бір суық кеші еді. Неше күннен бері сырқаттанып жатқан Сабыт тәуір болып, басын көтерген. Шапанын жамылып дастарханға отырып ыстық шайға енді бөге бастағаны сол еді, есіктен Шерім кіріп келді.

	– Аманбысың, Шерім, – Сабыт сәл шалқайыңқырап, босағада состиып тұрған Шерімге таңдана қараған, – Жоғары шықпайсың ба.

	Шерім жай басып төрге шықты, Сабытпен қол алысып амандасты. Содан соң жүзі түнеріп үнсіз қалған.

	– Не болды, бәтір-ау, айтсайшы? – деді Сабыт жайсызданып.

	– Ахметжан өліпті.

	Сабыт ошарылып отырып қалды.

	– Ой, пәлі-ай! – деді содан соң, – Ой, пәлі-ай! Өлген екен ғой.

	Үй ішін көрдей үнсіздік басты. Осы үнсіздіктің ішінде Күлбағиланың тамағынан қырылдай, қорқырай жылағаны қорқынышты күйдей болып естілген. Шерім екі шекесін қолымен қысып, шоқша сақалынан алты тарам жас ағып еңіреді. Сабыт төмен қарап үнсіз отыр. Әжігерей атасының солқ-солқ етіп қалтыраған күйіне қарап оның да буын-буыны босап отырғанын сезінді. Үй ішін қаратүнек қайғы жайлады. Ауа жетпегендей қыстығып далаға шыққан. Алыста, сонау Биғожа зиратының ар жағында бүкіл дүниені жайлап қорғасын түстес көкшулан, үсті ақ жағал бұлт келеді. Батысқа қарады. Күндегі қызыл арай емес, батар күнді жасырып бүкіл терістікке қанды жолақ тартылыпты. Тоңы ешқашан ерімейтін, мәңгі таусылмайтын қайғының белгісіндей. Кенет Әжігерейге осы дүниеде ешқандай мағына жоқ сияқты көрінді. Бүкіл дүние, бүкіл болмыс қамрықтың дариясына батқандай қасыретке малшынып тұр. Сол қасыреттің ішінде, енді ешқашан оянбастай болып ұйықтап кеткен сияқты. Өнебойы қалтырай тоңды. Қайғыдан ыбылжып, дел-сал күйде үйге кірді.

	Көзі қызарып ісіп кеткен Шерім сәл қарлығыңқы дауыспен сөйлеп отыр.

	– Ести сала бағзалға келіп белет алып Жаңғызтөбеге жеттім. Содан ертесіне, Көкжыра деген жер екен, жолдан мәшине ұстап оған да жеттім. Топырағы баяғыда суып қалыпты. Былай болған деседі. Қызы Сергопылға алып кетті ғой. Ақшасын алдап-сулап сұрап алған. Содан соң амалын тауып жанжал шығарып, ақыры қуып шығыпты. Әлгі Зағипа сыпсыңның айтқаны рас болып шықты. Біраз уақыт теміржолды жағалап шынында да жүріпті.

	– Байғұс, елге неге қайтпады екен, – деді Күлбағила.

	– Ешқашан қайтпас еді, өлімтігін ешқашан көрсетпес еді, – деді Сабыт, – Мен білетін Ахметжан болса.

	– Е, дүние-ай, – Шерім Күлбағила мен Сабытқа мұңая қараған, – Ақсуаттағы алыс ағайындарына барыпты. Олар қаңғырып келген шалды қайтсін. Есік алдындағы бір қораға кіргізіпті. Көрдім. Адам жататын жер емес. Шамасы, Ақаң аурудан емес, құсадан өлген сияқты. Соңында аузына су тамызатын адам табылмапты. Өліп қалғаннан кейін, амал жоқ, кәдесін атқарған болыпты. Мен барғанда ит-ау, кісі-ау деп қараған жоқ. Үйге кір демеді. Ауладан қайттым. Болған жайды көршілерінен сұрап білдім.

	Арада тағы бірнеше күннен кейін оңалып, тыңайған атасы құран аударды. Малдың ішінен бір семіз қойды таңдап сойып, көрші-қолаңды жинап марқұмның шағын асын берді. Астан кейін Шерімге қал деген. Кеш батты.

	Екі аптаға созылған суық тарап қайтадан күн жылыған. Мамыражай шыбынсыз жаз. Кешке қарай жып-жылы сілбі жауын басталған. Сабыт киіз үйдің есігін аштырып қойды.

	Шерім іргеде сүйеулі тұрған домбыраны сұратпай-ақ қолына алып күмбірлете шерткен. Үй ішіне маржан моншақ төгілгендей болды. Бірнеше күйдің басын шалып өтіп, бір ерекше әннің желдірмесіне салған. Әжігерей күйге ұқсас сыпыра қара шертістің арасынан еміс-еміс “Көкаршынның” сарынын шалып қалып отырды.

	Шерім басын әнтек шалқайтып асау әнге басқан. Сол екен. “Көкаршын” екен. Қайырмасына келгенде әдетінше дауысын шапшытып күннің астына апарды.

	Ән болмас “Көкаршындай ” қайда барса

	Ән біле-е-е-ем деген адам шынын айтса Үрида-дай-де-е-ем

	Үрида-а-дайды-ым

	Үрида-а-а-дайде-е-ем-ай.

	Шерім шертіп-шертіп, екінші шумаққа түскен.

	“Көкаршын ” көңіліме қонған әнім

	Сүйеді сүлу әнді менің жаным.

	Айқайлап аспандатып жүз құбылсам

	Кетеда-а-ай, бойым балқып, қызып қаным.

	Кенет көктен сорғалаған ән, Ахметжан атасының өкініш пен қамырыққа толы өміріндей болып елестеп кетті. Иә, құйқылжыған ерке мінезді ән, бірақ астарында шексіз қайғы жатыр. Көгаршындай көкке самғауды аңсаған көкіректен, еркіндікті өмір бойы армандап өткен жүректен ғана шығар еді бұл ән. Домбыраны бытырлата шертіп арындап келіп тоқтаған Шерім, әннің екпінінен әлі арыла алмай алқынып отыр.

	– Қайран Ақаң, осы “Көкаршынды” жақсы көруші еді ғой, – деді сәлден соң демін алып. Домбыра күңірене күрсінген. Артынша тоқтаусыз екінші ән кетті. Көңілдің хошы “Алқоңыр”.

	Еркем-ау, дәнекерсің айнадағы

	Шашақсың жалаулатқан найзадағы

	Шадыман-дәулет ескі өмірдің елесі қайтып келіп жұпыны киіз үй, шағын дастарханның басында отырған, ортасынан кеткен аяулысын жоқтаған осы төрт адамның басына орнағандай. Күлбағила ел-сел болып аққан көзінің жасын жаулығының ұшымен сүртіп отыр. Әжігерейдің жүрегінде әлдебір аянышқа ұқсас сезім оянды.

	Ән аяқталды. Шерім домбыраны алдына көлденең тастап анда-санда күрсініп қойып үнсіз қалды.

	Сабыт қолын созды.

	– Әкелші домбыраны.

	Бұрауын сәл түзеп жіберіп ішекті қағып қалғанда домбырадан қобыздың үні шыққандай болды. Содан соң Тәттімбеттің кемел күйі бірінен кейін бірі ақтарылған. Әжігерей атасына қорқақтай көз тастады. Сабыттың жүзі сәл қуарыңқы. Ернін қатты жымқырып, домбыраның мойнын шықшытына тақай тік ұстап күңірене тербеліп отыр. Осылайша қанша шертсе де, от-өзен сарқырап қанша ақса да санамен сіміріп отыра беруге болатындай.

	Сабыт домбыраны қабырғаға сүйеді. Шерім алдында тұрған кесе толы арақты қолына алып, шайқап аз отырды да кенет шөлдеп кеткендей, ішінен тұтанып бүкіл денесіне жайылған өртті өшірмекке ниеттенген адамдай басына бір-ақ көтерген. Сабыт та өз кесесін алып орталай ішті.

	– Шай алыңдар, – деді Күлбағила. Табақ толы етті Шерімге қарай жылжытты, – Шерім, ет же.

	– Рахмет, Күлбағила, – Шерім домбыраны қолына алып риза кейіпте шанағын сипап, Сабытқа қайырып берді, – Саба, “Жұмағұлды” шертші. Шертпегеніңе қанша жыл болды.

	Сабыт тынымсыз сорғалаған жауынға көзін қадап ар жағынан біреудің келетінін күткендей үнсіз отыр. Домбыраның құлағын ақырындап бұрап теріс бұрауға түсірді.

	– Баяғыда Жұмағұл деген бір шебер болыпты. Қолынан келмейтіні жоқ, ағаштан түйін түйіп, темірді қамырдай илейді екен. Сол Жұмағұл күндердің күнінде ағаштан ат жасапты. Ол жасаған аты кәдімгі жылқы сияқты от оттап су ішеді екен. Бір жайылғаны қырық күнге азық екен. Ол аттың кереметі құс сияқты ұшады екен. Жұмағұл түнделетіп ұшып талай жерді аралап таң ата қайтып келеді екен. Ел ішінде әңгіме жата ма. Бір күні даңқы ақ патшаға жетіпті. Ақ патша ол ат менің ғана тақымыма лайық, шеберді атымен қосып осында алып келіңдер деп әскер шығарыпты. Міне, мынау сол аттың көкті шарлап ұшқаны екен дейді.

	Әжігерей бұрын мүлдем естімеген күй. Сілтеме қағысы “Көкбалаққа” ұқсайды. Бірақ әуені мүлдем басқа. Сайын даланың үстіне төңкерілген көккүмбез аспан... Осы аспанның төрінде жалғыз ноқат – ағаш атқа мінген Жұмағұл ұшып келеді. Бір қағыстан екі ырғақ, кейде үш ырғақ шығады. Әр ырғақ қобыздың үніндей азынап, ұзарып, басқа әуенге ұласып, сансыз құбылып кете береді. Атасы ешқашан бұлай тартпаған. Күй солықтап барып төртқағыспен аяқталды.

	– Ой, пәлі, – деді Шерім демін ауыр алып.

	– Ал енді әскер келе жатыр екен дейді, – Сабыт қолының тегеурініне шыдамай жылжып кеткен пернелерді орнына қойып, бұрауды болмашы ғана қатайтты. Бұл жолы салтанатты күй шертілді. Жер қайысқан әскер, қаруы күнге шағылысып, кең даланы дүрліктіріп шеру тартып келеді. Ауыр қолдың гүрс-гүрс еткізіп бір адамдай аяқ басқаны... жүрекке емес, зырқылдап шекеге тиетіндей. Сабыттың даусы алыстан талықсып жетті.

	– Сонымен ел ішіне келді. Жұмағұлдың үй ішін қамады. Әкесіне балаң қайда деді. Балам ағаш атқа мініп ұшып кетті деді әкесі. Осылайша көп әскер, әр шидің түбін күзетіп неше күн аңдыды. Ақыры Жұмағұлдың азығы таусылып жерге түсті. Осы кезде күтіп тұрған көп кәпір бас салып ұстап алды. Енді ақ патшаның алдына апаратын болды. Сонда Жұмағұл әскербасыға айтты. Сен шын ер, шын сақи болсаң, маған үй ішіммен, ағайын-туғанмен қоштасуға мұрсат бер деді. Әскербасы рұхсат деді. Мынау сол Жұмағұлдың үй ішімен қоштасқаны дейді. Әуелі әйелі Жұмабикемен бақұлдасыпты.

	Сабыт саусақтың ұшымен ғана іліп-шертіп бір жаңа күй бастады. Екі ішек алма-кезек бір-бірімен үн қатысты. Артынша төменгі буынға түсіп арылмас қамрық шеккен. Қайғы тереңге бойлап, бір сейіліп, қайта қаптап бойды талдырды. Соңына қарай жетім пернеге қайтып келіп ыңылдап, үстіңгі ішекпен қағысып, бір-бірін жұбатқан екі ән сызылып тұрып алды. Қайғылы күйдің асқына келе ақырында диюға айналып, домбырадан бөлініп, өзінше жеке тіршілік құратынын бірінші рет көрді. Домбырамен шертпесе де, жаныңның терең түкпірінен, жеті қақпа бір сәтте ашылғанда, өз өзінен көтеріліп, қалқып шығады екен.

	Сабыттың даусы тағы да талығып жеткен.

	– Енді төсек тартып жатқан шешесі аңырап орнынан көтеріліпті. Мынау сол Жұмағұлдың шешесінің жылағаны дейді.

	Домбырамен шертілген демесең, қобызбен тартылған Айрауықтың ащы күйіндей. Әр буынның арасында өртене сөйлеген сөзге ұқсас, әдейі бейберекет қағыспен тартылатын, бірақ адамның жанын қыл бұрауға салып қинайтын қамрықты жалғамасы бар.

	Аздан соң күй, енді күй емес, домбыраның бетінен төгілген жалын-құспаға айналды. Әр дыбыс сананы от сияқты шырқыратып қарып, күйдіріп өтіп жатыр.

	Домбыраның үні өшкенде екі шекесінен әлдебір құрсау алынғандай жеңілейе күрсінді. Шерім атасының тәкаппар басы салбырап жерге жетіпті. Сабыт күрсініп домбырасын іргеге сүйеді.

	Шерім селт етіп Сабытқа қараған.

	– Саба, аяғында Жұмағұлды әскердің айдап әкетіп бара жатқаны болушы еді ғой.

	Сабыт мүдіріп барып жауап қайтарған.

	– Оның енді... керегі жоқ. Көп тартпаушы едім. Қай-қайдағым оянды. Енді қолым да бармас...

	Соңғы күйден кейін ешкім домбыраға қол созбады. Кеш бойы басқа көр-жер әңгіме айтылды. Сабыт та, Шерім де қайғылы әңгімеден тайсақтап әр сөзін екшеп сөйлеген.

	Түннің бір уағында барлығы далаға шықты. Жауынның басылатын түрі көрінбейді, тас қараңғыны осқылап әлі жауып тұр.

	Шерім, жаңбырға бетін тосты.

	– А, дүние! – деді содан соң. – Баяғыда, Саба, есіңде ме, осындай бір тамаша мәжілістен кейін далаға шықтық қой. Онда да осылай жып-жылы жаңбыр жауып тұрды. Өзеннің жағасында алтыбақан болған.

	– Өлімге кім қарсы келеді. Жаны жаннатта болсын Ақаңның. – Шерім баяу басып қақпаға беттеді.

	– Саба, өзің де біздікіне келіп тұрсайшы, – деген одан кейін артына бұрылып.

	Сабыт жарайды дегендей басын изеді.

	Бірнеше күннен кейін атасы Әжігерейді жанына шақырып алып домбыра шерткізіп, ұйып тыңдады.

	– Есінде болсын, Байжігіт көне күйші. Оның қағысы қорғасындай ауыр, – деді бір түрлі шаршаңқы дауыспен, кезекті күй шертіліп болғаннан кейін, – Ал Тәттімбет өрттей қаулаған қара шертіс. Кейде бір бұрма екінші бұрмаға, бір дыбысы екінші дыбысқа мінгесіп те кетуі мүмкін. Асығып, аптығып айтқан сөз сияқты.

	Әжігерей қозғалақтап қалды.

	– Мен сенің өнерің кем деп отырғам жоқ. Қазіргі өрең артық та емес, кем де емес, өз жасыңа лайық.

	Сабыт домбыраны қолына алды да, теріс бұрауға түсіріп шертіп-шертіп қалды.

	– Өткенде Шерім атаң сұраған күй бар ғой...

	– Жұмағұлды әскердің айдап алып кетіп бара жатқаны ғой, – деді Әжігерей, – Тартпай қойдың ғой.

	– Енді тартып берейін. – Сабыт пернелерді жылжытып теріс бұрауға лайықтап қойды, – Аяқталмаған сөз жаман. Бұны біреулер Жұмағұлдың кісенге түскені, біреулер орыстың жауын қамап, мақтанып қайтып бара жатқандағы салтанатты күйі деп тартады.

	Сабыттың саусақтары ішек бойлап, секіріп ойнақтап кетті. Даңғыра-дабыл қағып, сырнайлатып-кернейлетіп кетіп бара жатқан қалың қол. Қайтадан дүрс-дүрс әскердің жүрісі. Өткенде шертілген күйдегідей. Ырғақ сол, әуен басқа. Жаудың жеңісін де осындай риясыз айтып беруге болады екен ғой.

	– Міне, осы, – деді Сабыт, – Енді бір күй бар. Жұмағұлдың құмай тазысы бар екен. Сол тазы иесінің артынан қуалап, жылап, көпке дейін қалмай қойыпты. Бұл күй кейін “Көктөбет” деп аталып, бөлек күй болып тартылып халық арасына тарап кетті. Есіңде болсын, бұл – “Жұмағұлдың” соңғы тармағы.

	Текіректеп, иесін қимай еріп келе жатқан құмайдың зары, о керемет, алдыңғы күйлерден еш кем емес. Бұл не сана, деді қамрықтың қалыңына кіріп, елжіреп отырған Әжігерей.

	– Депті, – Сабыт домбыраның ішегін соңғы рет қағып ауыр дем алды.

	– Содан кейін, – деді Әжігерей.

	– Содан кейін не болушы еді. Жұмағұлды ақ патшаның алдына алып келді. Ақ патша айтты, атыңды маған бер, өзіңе пәленбай рубль берем, маған қызметші бол деп. Жұмағұл айтты, саған қызметші бола алмаймын, өлтірсең осы жерде өлтір деп. Ер екен, басын тікесінен тік тұрып кестірді. Ақ патшаның темірден соққан сарайы бар екен. Жұмағұлды сол сарайға апарып тастады. Ағаш ат иесін іздеп, ақыры патшаның сарайынан тапты. Содан, күнде терезеден ұшып кіріп, Жұмағұлдың кеудесіне басын қойып сағынып тұрды. Бұны күзеттегі адамдар байқап, патшаға айтып барды. Патша еденге желім төгіп қойыңдар, ағаш атты қайткенде ұстап мінейік деді. Айтылды, орындалды. Ағаш ат тағы да ұшып келіп, тағы иесін иіскеп тұрғанда, тасада жасырынған патшаның жасауылдары лап қойып ұстап алмақ болды. Сонда ағаш ат тізгініне жармасқан жандайшаптарды бір-бір шайнап өлтірді. Ары-бері жұлқынып еді табаны желімделіп қалған, қозғалтпады. Сонда ағаш ат қанатын қағып жұлқынғанда темір сарай быт-шыт болды. Аспанға самғап ұшып кетті. Сол ағаш ат аспанда, Жұмағұл қашан тіріледі деп әлі ұшып жүр деседі.

	Кенет Әжігерейдің көкірегінде сырт етіп бір қақпақ ашылғандай болды. Ағаш ат жасаған ұстаның аянышты тағдыры... басқа бір тағдырды, кеше ғана көз жұмған дархан атасының тағдырын елестеткен.

	– Ахметжан атам сол Жұмағұл ғой, – деді даусы дір етіп.

	– Дұрыс айтасың, – деді Сабыт, – Ахметжан сол Жұмағұл. Ақ патша оның алмаған нәрсесін қалдырмады. Тілін кесті. Өнерін кесті. Ақырында қабырғасын сөгіп жүрегін суырды.

	– Ал ағаш ат ше? Ағаш ат не болғаны?

	– Ағаш ат Ахметжан атаңның ешкімге бұйырмай, ешкімге қонбай кеткен ғажайып өнері. Өзімен бірге кеткен өнері.

	Түнде түс көрді. Әлдебір күңгірт, үлкен бөлме екен дейді. Ауа қапырық. Барлық жерден Ажалдың лебі сезіледі. Бөлменің қай бұрышына барсаң да алдыңнан үсті-басы топырақ, тәнінің әр жерінен шіріген өсімдіктің сабағы салбыраған өліктер үнсіз көтеріліп, опырайған аузымен зәреңді ұшыра күлімсіреп бетіңе қарайды. Бір сұмдық мағына... тілмен де айтылмайтын, оймен де жеткізілмейтін, дүние дүние болғаннан бұрын айтылған, ешқашан ұмытылмаған, сұлбасы санадан кетпеген, мәңгі көлеңке болып тұра беретін сұмдық мағына... Бөлменің ішінде үюлі жатқан ескі мүліктің әрқайсысы тек қана ажалдың атын айтатындай... тек ажалмен ғана демалатындай. Қаптаған елес, еш назар аудармай жаныңнан өте береді. Осы назар аудармайтындығымен қорқынышты. Міне, осы ажал мекенінің қақ ортасында басы шабылған бір дене жатыр. Сарқырап аққан қан қобырап жатқан көрпе-жастыққа сіңген. Шөліркеген мата қанды мейірі қана ішіп, көктемгі көгалдай жайнап жатыр. Жастықтың жанында қап-қара табақшада шабылған бас тұр. Үнсіз. Шөл далада өскен жалғыз тал гүл сияқты мағынасыз. Анда-санда көзін мағынасыз ашып-жұмады. Мылқау бас көзін тағы бір ашқанда таныған. Ахметжан! Кенет бас тұрған орнынан домалап, тілін шығарып, бұны мазақтағандай ән салды. Ән... осы бөлмедегі барлық мүлік, барлық елес салған ажалдың әні. Қорыққан жоқ. Жүректі шексіз мұң, арылмас өкініш қана билеген. Ахметжан атасы... бақиға кетті. Ол енді ешқашан қайтпайды. Әлі талай көктем келер. Бірақ ол көктемнің жұпары дархан атасын оята алмайды. Оны енді ешбір көктем тірілте алмайды.

	* * *

	Бір жылы ақпанның аяғы мен наурыздың басында қалың қар жауып, даланың үстінде бірнеше күн бойы ақ боран тербеліп тұрып алған. Есіктің алдындағы жолда бір машина белшесіне дейін қарға батып, шопыры күні бойы әуреленіп шыға алмай қойды. Машинаның ішінде отырған қария күте-күте шаршаса керек, ақыры жерге түсіп, бұлардың үйіне бет алды. Әжігерей қар күреп шаршап, аулада демалып отырған.

	– Балам, – деді қария қоршаудың ар жағынан. – Бұл кімнің үйі?

	– Сабыттың үйі.

	– Ә, қазақтың үйі екен ғой. Кіріп жылынуға болатын шығар.

	– Келіңіз, ата, – Әжігерей қақпаны ашып, қарияны өткізіп жіберді.

	Қалың күпі, түсі оңып кеткен көне түлкі тымақ, аяғына саптама киген қария аулада қарын қағынып, қақырынып-түкірініп болғанша кәдімгідей уақыт өтті. Әжігерей шыдай алмай күліп жіберген.

	– Е, мен сияқты шал болғанда көресің әлі, – деді қария жымиып.

	– Үйге кіріңіз, – деді Әжігерей есікті ашып.

	Қария табалдырықтан аттады.

	– Ал, бәйбіше, құдайы қонақпыз.

	Ауыз үйде келі түйіп бидай түктеп жатқан Күлбағила, қапелімде кіріп келген қонақтан қысылып қалып, жаулығының астынан қобыраған шашын жинап қалбалақтап қалды.

	– Келіңіз, келіңіз. Төрлетіңіз.

	Қария ортаңғы бөлменің есігін ашты.

	– Ассалаумағаләйкөөм!

	– Әліксалам, – Сабыт орнынан тұрып қарияға қолын берді. – Амансыз ба.

	Қария асықпай үстіндегі қабат-қабат киімін, кішігірім отаудай тымағын шешіп, ілгекке іліп төрге озған.

	– Баршатастың ар жағындағы Арқарлыдан келе жатыр едік, - деді жайғасып болғаннан кейін, – Мынау бораны түскір адымымызды аштырмай қойды. Нансаңыз айтайын, шыққанымызға үш күн болды. Аякөзге жете алатын түріміз жоқ. Кеше Көкталға қондық. Ойпырай, наурызда да осындай боран болады екен-ау.

	– Биыл доңыз жылы ғой, – деді Сабыт. Ауыз үйге қарап қатты дауыстаған, – Күлбағила, шайыңды даярла. Қонақтың қарны ашып, тоңып келіпті.

	– Ал, бай-еке, бүгін енді осында қонамыз, – деді қария алдыға шай келгенде. – Баратын жеріміз жоқ.

	– Үй өзіңіздікі, – деді Сабыт. – Қалағаныңызша жатыңыз.

	Осы кезде есікті жасқана ашып шопыр жігіт кірген.

	– Бұл бала да менімен, – деді қария.

	– Кел, қарағым, төрлет, – Сабыт сәл ығысыңқырап отырды. – Қалай әуреленгендеріңізді кіріп-шығып көріп жүрдім. Мынадай қарда жол жүргеннен сақта Құдай.

	Қария әбден шөлдеген екен. Ащы шайды ішкен сайын жаны кіріп, күңірене күрсініп қояды.

	– Есіміңіз кім болады, қай туғансыз, айта отырыңыз, – деді Сабыт.

	– Есімім Сәруәр, – деді қария сиреп қалған тістерін көрсете күліп. – Сыбан деген елміз. Арқарлыда бір балам тұрушы еді. Соның үйінен қонақтап келе жатырмыз.

	Әбден шаршаған қонақтар шөлдері қанып, ар жақтарына ел қонғаннан кейін төрдің алдына сұлап-сұлап ұйқтап кеткен. Жуанның жіңішкеріп, жіңішкенің үзілген шағы. Қыс болмай сойылған соғымның азғантай еті баяғыда таусылған. Күлбағила түктеліп жаншылған бидайды жақсылап пісіріп, қою сүт қатып бір тегене көжені үстелдің жанына қойды.

	– Ана кісілерді оятып, қолдарына су құйып жібер.

	Әжігерей иығына орамал асып, жез құман мен легенді алып қарияның жанына келді. Күректей күміс сақалы демінен желбіреп, қалың ұйқыда жатқан қария ояна қоймады.

	– А... о не балам? – деген бір көзін әзер ашып.

	– Тамақ ішеміз, – деді Әжігерей.

	Қария ыңқылдап-гүрсілдеп орнынан қинала тұрды. Содан соң малдас құра отырып, алдына тартылған легеннің үстіне қолын баппен шылады, қалтасынан алған бәкісінің шаппасын ашып жақсылап жуды.

	Күлбағила сасып қалған. Сабыт қынжылып ернін тістеген. Қария алдына келген көже толы шараға қарап аңтарылып сәл отырды да, бәкісін лып еткізіп қалтасына тыға салды.

	Тамақ ішіліп бола бергенде Сабыт орнынан тұрды.

	– Ал, қария, сіз демала беріңіз, шаруа жайы... Жүр, Әжікен, малды қамап келейік.

	Атасы екеуі сыртқа шықты.

	– Қап, ұят болды-ау, – деді Сабыт күйініп, – Әй, ит кедейлік-ай!

	Желкесін қасып ойланып қалды.

	– Жүр, кеттік, – деді одан кейін дүр сілкініп, – Шерім атаңның үйіне барайық. Бір амалы болар.

	Шерім мал жайғап жүр екен.

	– Кештетіп неғып жүрсіңдер? – деген амандық-саулық сұрасқаннан соң, – Жүріңдер, үйге.

	– Шаруа былай, Шерім, – деді Сабыт үйге кіріп жайғасып болған соң. – Бізге бір қой керек.

	Шерім кеңкілдей күлді.

	– Ойпырай, не боп қалды, Саба? Келін түсірейін деп жатқан жоқсың ба?

	– Жоқ. Аяқ астынан қонақ келіп қалды. Ыңғайлы мал да жоқ. Ылғи арық-тұрақ, көтерем.

	– Әй, өзіңнің де тісің қышыған ғой, – деді Шерім.

	Сырттан қолында шелегі бар Келбет кірді.

	– Апырау, Саба, мақтап жүреді екенсіз...

	– Ештеңеге әуре болма, Келбет. Асығыспыз. Бір қой сұрап келіп отырмын, – Сабыт Шерімге қарады.

	– Ой, Саба, табылады ғой, сенен немді аяйын. Тек тамақ ішіп кеткенде болатын еді, – Шерім орнынан тұрды. – Байлап отырған қойлар бар.

	Үшеуі қораға кірді. Шерім қолындағы “жарқанат” шамды түп жаққа нұсқаған.

	– Әжікен, анау ақ ауыз қоңыр қойды көрдің бе? Соны ұста. Байқа, асаулау.

	Сәлден соң тайдай тулаған қойды мойнынан арқандап, жіпті Сабытқа ұстатты.

	– Мә, байлап отырған үш қойдың ең семізі. Аузыңның салымы бар екен, саған бұйырды.

	– Күзде қайтарам, – деді Сабыт.

	– Қайтармай-ақ қой, – деді Шерім, – Тек өз қолыңмен бір жақсы домбыра шауып берсең болды.

	– Е, домбыра қолдан келеді ғой, – Сабыт қойдың артқы аяғын арқанмен шалып алып есікке қарай сүйрей жөнелді.

	– Ал, Әжікен, енді айрылып қалмай абыроймен үйімізге жетейік.

	Ортаңғы бөлменің есігі ашылып қойдың басы көрінгенде қонақ қария сасқалақтап қолын сермеген.

	– Ойбай, әуре болма, қарағым. Соймай-ақ қой, керегі жоқ. Мен тойып отырмын. Керегі жоқ, керегі жоқ.

	Сабыт “керегі жоқты” тыңдаған жоқ. Аузын бір сипап қойды жайратып тастады. Аздан соң қазанға ет салынды. Сүт пісірімнен кейін қойдың жылы-жұмсағынан қуырылған қаражігер қуырдақ та алдыға келген.

	– Апырай, ет дегенде бет бар ма, – деді қария қуырдақты қарбыта асап. Жанындағы тартыншақ шопырға табақты сәл жылжытты, – Жесейші былай еркек құсап, енеңді ұрайын. Әй, баяғының қазағындай қайда. Тамақтың дастарханнан қайтуы деген болмаушы еді. Бүгінгі балалар шымшып, тауық сияқты шоқып жейді. Қалай адам болады, білмеймін. Анаңды Мысырға екі рет жаяу арқалап барсаң, аналық парызы қайтады дейді ғой. Баяғыда бір бала шешемнің сүтін өтеймін деп кәрі кемпірді арқасына салып алып Мысырға кетіп бара жатыпты. Қарсы бір шал жолығып, бәйбіше, қайда бара жатырсыз деп сұрайды. Мына балам, аналық парызымды өтеймін деп Мысырға арқалап апара жатыр депті кемпір. Жаңағы шал, ай, бәйбіше-ай, сіз де ерігеді екенсіз, Мысырға барып қаңғырғанша, бір шалды тауып алып, бас қосып, үйіңде тыныш жатпайсың ба дейді. Сонда, әлгі кемпір, и, Құдай-ай, балалар соны қайдан біледі дейсің депті ғой. Сол құсап, бағанадан бері, бізді де ет же деп күштейтін адам табылмапты ғой.

	Үй іші қыран-топан күлкіге батты.

	Қуырдаққа тойып, шай ішіп мейірі қанған қария дастарханнан ығысыңқырап отырды. Қолының майын асықпай сүртіп, риза кейіпте жан-жағына қаранған. Терезенің тұсында ілулі тұрған домбыраға көзі түсті.

	– Қарағым, анау домбыраны бере салшы, – деді Әжігерейге.

	Әжігерей домбыраны алып бергенше, қария пенжегін шешіп, қызыл помази көйлегінің жеңін түріп те үлгерді.

	Сабыт қонағына ықыластана қараған.

	– Қария, домбыра шертетін өнеріңіз бар ма еді?

	– Аз-маз.

	Домбыра алғаш күмбір еткенде Әжігерейдің жүрегі лүпілдеп кеткен. Жартасқа толқын ұрғандай дыбыс. Шын домбырашы ғана осылай қаға алады.

	– А, дүние-ай, – деді қария сәл ойланып, – Баяғыда көкжал Барақ деген болған. Өзі қанжығасының қаны кеппейтін ер. Күндердің күнінде орысқа бағынбаймын, шүршітке бас имеймін деп елін Арқаға көшіріп әкеліп, осы жерді жайлапты дейді. Сонда, бір күні жақсылармен мәжіліс құрып отырғанда бір орыс мүскін келіп, есік жақта тұрды дейді. Барақ, мынау не деген түрі жаман адам деп сескеніп қалыпты. Сөйтсе, әлгі орыс таяғының ұшынан Барақтың галошына у құйып кетіпті. Содан Барақ уланып ауырып, ақыры өлді дейді. Сонда өлерінде, а, шіркін, елімді жеткізе алмай кеттім, арманым сол деп тартқан “Арман” деген күйі екен.

	Қария домбыраның шанағын сілкіп қалғандай болды. Сол қолының саусақтары перне бойлап, қаздаңдай жөнелген. Адамның жанын қамрыққа салатын, сол қамрықпен жаныңды сауықтыратын шерменде күй. Сабыт сәл шалқайыңқырап тыңдаған. Бейсауат келіп, жүйрік шыққан қонақтың өнеріне таңданыс пен сүйсініс... шерлі күйге иілген көңіл... жүзінен бәрі сайрап көрініп тұр.

	Назалана, қайғыра сөйлеген домбыра, аяғына қарай аққудай сұңқылдап, айтқыш әдетін тапты. Күйші күркіретіп келіп, үйреншікті үшқағыс, төртқағыстарсыз-ақ шорт кесіп аяқтаған. Сабыт демін ауыр алды.

	– Пах, пах! Күйші екенсіз! Домбыра қалай-қалай сөйлеп кетті! – Әжігерейге риза кейіпте қараған. Содан соң ауыз үйге қарата дауыстай сөйледі – Күлбағила, а Күлбағила!

	Есік ашылып, қолында сүзгі темірі бар Күлбағила көрінді.

	– Шерімді келтір осында, – деді Сабыт – Көршінің балаларын жұмсап жібер. Күйші келді. Тез жетсін деп айт.

	– Ол кім еді? – Қария домбыраны қайтадан күйлей бастады.

	– Сондай адам. Ән десе, күй десе ішкен асын жерге қояды. Сіздей өнерліні көріп қалсын дегенім ғой. Арманда кетіп жүрер.

	– Ә, олай болса, әңгіменің мәйегін қоя тұрайық. Шақыртқан адамың келсін, – Сәруәр қария домбыраны алдына көлденең қойды.

	– Әжікен, шай әкел атаңа, – деді Сабыт қалбалақтап. – Шай алыңыз.

	– Апырай, бұрын-соңды сіздей адамды көрмеппін, – деген одан кейін жайғасыңқырап отырып жатып. – Сіздей адамның үйіме қонақ болғаны Құдайдың бергені ғой.

	Ата қуалаған, жөн сұрасқан әңгіменің үстіне Шерім де жеткен. Қарияның алдына тізерлей тұрып қолын қос қолымен қысып сәлемдесті.

	– Амансың ба, қарағым,– деді Сәруәр, – Дүйім ел болып тосып отырмыз өзіңді.

	– Келдік.

	Сәруәр домбыраны теріс бұрауға түсірді.

	– Баяғыда, мына керейдің ішінде Сары Нияз төре деген болған, естулерің бар шығар. Асқан домбырашы екен. Шыңғожа батырдың інісі Азаматқожа деген, ол да батыр. Ол кезде ел ішінде барымта-қарымта көп. Бір күні Азаматқожа Сары Нияздың жылқысын шауып, дүрілдетіп айдап бара жатады да, қой, төренің ауылына соғып, айтатынымды айтып кетейін деп, Сары Нияздың ауылына ат басын бұрады. Келсе, төре жоқ. Сұлу тоқалы бар екен. Сабадан қымыз құйып береді. Қымызды ішіп, керегеде ілулі тұрған домбыраны алады да бір күйді шертіп, қайтадан орнына қояды. Дейді де аттанып кетеді. Ертеңіне жол жүріп келген Сары Нияз домбырасын қолына алса, әлгі домбыра әлі дүрлігіп, сөйлеп тұр дейді. Сонда Сары Нияз, ә, Азаматқожа жылқымды шапқан екен ғой, мына домбыра соны айтып тұр деді. Міне, сол домбыраның айтқаны дейді.

	Сәруәр ішекті қағып-қағып жіберді. Күй бірден төменгі сағаның басынан түсті. Шамырқанған ащы, барған сайын төмен бойлаған күйден өз күшіне мастанған ердің сойы танылғандай. Күйші үш рет қайырды. Әдетінше шорт кесіп, бір ғана артық қағыспен аяқтаған.

	– Бәрекелде-е, – деді Сабыт алақанымен өзінің тізесін салып қалып, – Сөз-ақ қой, шіркін.

	– Бұл Сары Нияздан өзіміздің Бәжең, Байжігіт күй үйреніпті, – Сәруәр домбыраның бұрауын сәл түзетті, – Енді Байжігіттің “Алмажай” деген күйін тартып берейін. Алмажай – Абылайдың жүйрік аты екен. Бірде, сол Алмажаймен шауып келе жатып, мақтанып айтты дейді, менің Алмажайымдай ат бар ма. Осы атымның шабысын айтып берген күйшіге ат басындай алтын жамбы тігем деп. Міне, мынау сол Алмайжайдың шабысы екен.

	Бүкіл дала шыркөбелек айналып Алмажайдың тұяғының астына түсті. Қанша шапсаң да шетіне жете алмайтын сахара... Сол сахараның, сол кең дүниенің шетіне жетсем деп аңсап шапқан, талмай шапқан жүйрік Алмажай...

	Күй шертіліп болды. Сәруәр домбырадан қол айырмаған күйі алдында тұрған, баяғыда суып қалған шайдан бір ұрттап кесені үстел үстіне қойды. Шерім кесені қағып алып Күлбағилаға ұсынған.

	– Күлеке, шай.

	– Ал енді Бәжеңнен Қуандық деген шәкірт қалған. Ел ішінде Қызылмойын Қуандық дейді екен. Қуандықтан Кенжебай мен өзіміздің Тәттімбет күй үйреніпті. Заманында Байжігіттей күйші болмаған деседі.

	Сәруәр алдына келтірілген ыстық шайдан бір ұрттап сәл дамылдады.

	– Абылайдың өзі де домбырашы болған ғой, – деді Шерім.

	– Иә, соны айтайын деп отырмын, – Сәруәр домбыраны қайтадан қолына алды, – Қалмақты бөріктіріп, күнінде неше шауып жүргенде шығарған күйі дейді. Баяғыда әкем жарықтық бұны Абылайдың “Шайқалмасы” деп тартушы еді.

	Сәруәрдың оң қолы домбыраның бетіне мысықтабандап жатып қалды. Әр дыбыс шарт-шарт етіп мылтықтың оғындай атылып шығып жатыр. Сылқым, кінәмшіл, мақтаншақтау күй. Қалмақтың ескі күйлеріне ұқсайды.

	– Ал ендігі күй “Қалмақтың биі” деп аталады. Бағана айттық қой, Байжігіттің ұстазы Сары Нияз төре деп. Енді Сары Нияздың кімнен үйренгенін айтайын. Жас кезінде Шал Қазақ деген күйшіден сабақ алыпты. Сол Шал Қазақтың хикаясын айтайын. Өзі батыр адам болыпты. Бір күні қалмақша киініп, жауға таман барады. Қалмақтың қосына келсе, жалғыз бала жылқыны бағып жатыр дейді. Түн болады. Шал Қазақ қалмақтың баласын бауыздап өлтіріп, түн ішінде жылқыны айдап жөнеледі. Ол кезде адамдар істеген ісін айтып кетеді дейді. Жолда жылқыны тоқтатып қойып, қалмақтың ауылына барады. Үлкен жиын болып жатыр екен. Отыра қалып, домбыраны шертіп-шертіп жіберіп, болған жайды күймен айтқан дейді. Сол жерде отырған бір қалмақ шал “баланы мына қасық өлтірді” депті. Қалмақтар қазақты қасық деген. Шал Қазақты жығып, қол-аяғын байлап шалып жіберіпті. Сонда, тамам қалмақ баланы жоқтап, иықтарына қолдарын артысып, күйініп билеп кеткен екен дейді.

	Әжігерей күйді тыңдап отырып таңқалды. Бала жасынан сөздің сыры мағынасында емес – әуезінде екенін білетін. Оған өзінің көргені куә. Содан соң күйге шомғанда о, керемет, мұнда да сол сипатты көрді. Күйдің әуені емес, күмбірі қымбат екенін сұңғыла көңілмен таныған. Енді қонақ күйшінің саусағынан төгілген күй, бұның жеткен байламына үстеме дәлел болып отыр. Бір қарағанда қалмақтың көңілді әуені сияқты. Алайда, домбырашы шалдың саусақтары ескі әдетпен қашаған пернелерді сипап өткенде немесе екі перненің ортасынан түсіп, келесі пернеге сырғанай жетіп, қобыздың үніне ұқсас дыбыс шығарып, керіліп, толғанып тұрып қалғанда көңілді әуеннің астарындағы сұмдық сыр жалт етіп көрініп қалады. Қайғының сақырлаған қазаны, бір сәт қақпағы ашылғандай, ішіндегі арылмас қасіреттің бір тамшысы шапшып, отқа шыж етіп төгілгендей. Ойын мен күлкі, би менен ән қасіреттің кіреукесі екен! Бәрі де айта білуде екен!

	Сәруәр күйді шертіп болып, шаршаған адамдай, домбыраны алдына көлденең тастап, қабырғаға сүйене отырды. Шерім іргедегі қалың бөстекті қарияның арқасына тықпалады.

	– Мынаны төсеңіз. Суық тиіп қалады.

	– Рахмет, қарағым, – Сәруәр аяғын рахаттана созды, – Мынау әбден бабындағы домбыра екен. Перне байлауына қарағанда осы үйдің адамы да домбырашы-ау.

	Сабыт күлді. Сәруәр домбыраны Сабытқа ұсынды.

	– Ал, енді, мен шерте бермейін. Ауылдың алты ауызы деген болушы еді ғой.

	Сабыт жөткірініп күліп, домбыраны қайтарды.

	– Бүгін түн өзіңізді ғана тыңдасақ деп едік, қария.

	– Жақсы, сәл демалып алайық. Қолым шаршап қалыпты

	– Кемпір, шайыңды жылытып жібер, – деді Сабыт.

	Қып-қызыл қидың шоғы әкелінді. Қарияның алдына ыстық шай қойылды.

	– Апырай-ай, қартайғандікі-ау, – деді Сәруәр кесені қолына алып жатып, – Баяғыда, жас кезімізде алты ай жаз тартқанда шаршамаушы едік. Жаңадан бір күй үйренсек, соны тамашалап айлап тартып жүруші едік. Жалықпаушы едік.

	Бірнеше шыны шайды жөппелдеме ішті. Өзіне қарап тапжылмай отырған бес адамға жағалай көз тастап өтті.

	– Біздің мынау бүгінгі кәнсертіміз қызық болды ғой, – деді жымиып, – Үш күн жол жүреміз, Айғызда қар кешіп қаламыз деп кім ойлаған.

	– Шертіңіз қария, шертіңіз, – деді Сабыт – Сіздей адам келе бермейді. Ештеңеге алаң болмаңыз.

	Сәруәр домбыраны қайтадан қолына алды.

	– Ертеде бір барымташы болыпты. Күндердің күнінде тау жебелеп жортып келе жатып, кеш батып кетсе керек, айдалада тұрған бір молаға түнепті. Әкетіп бара жатқан ештеңесі жоқ, ауыз үйі, төр үйі бар мола екен. Ерін басына, тоқымын астына төсеп жата кетіпті. Содан түн ішінде дабыр-дұбыр дыбыстан оянады. Қараса, бейіттің қақ ортасында от жанып тұр. Оттың жанында бір байдың мырзасы отыр. Бір қызметші қазанның астындағы отты қағыстырып жүр. Мырзаның жанында тура есік пен төрдей құмай тазы, аулағырақта аты да тұсаулы тұрған көрінеді. Әуелінде, барымташы жігіт түс көріп жатқам жоқ па деп, көзін уқалап көреді. Жоқ, бәрі де өңінде. Әлде жын-шайтан ба дейді. Жоқ, жын-шайтан болса азғырар еді ғой. Ондай қимыл байқалмайды. Жарайды, не де болса артын күтейін, бір нышан болар әйтеуір деп моланың тасасында жата береді. Не заматтан кейін ет пісіп, қазан түсіріледі. Осы кезде бағанадан бері оттың жанында жамбастап үнсіз жатқан мырза, мола жаққа басын бұрып, кел, қонағым дейді. Амал жоқ, барымташы орнынан тұрып, мырзаның жанына барып сәлем береді. Алдыға ет келеді. Екеуі турайды. Мырза табаққа бір тастап, құмайға бір тастап отыр дейді. Содан етті тойып жеп, сорпаны ішеді. Қызметші қолдарына су құяды.

	– Ал, қонағым, жөн сұрасайық, – дейді мырза, – Қай елсің? Не істеп жүрген адамсың?

	Барымташы жөнін айтады.

	– Ә, – дейді мырза, – Ал енді біздің кім екенімізді білесің бе?

	– Жоқ, – дейді барымташы.

	– Сенің осы көріп отырғаның өңің емес, елес дейді мырза. Біз өлі адамдармыз. «Бісміллә» дейді барымташы. Енді мен саған жөнімді айтайын, қалай осылай болды, соны ұғындырайын. Құдай айдап келдің, мүмкін маған да бір шапағатың тиер, дейді мырза. Айтыңыз дейді барымташы. Мен бір байдың ұлы едім, дейді мырза. Мынау ат пен мынау құмай тазы – менің атым, менің тазым. Мынау қызметші құл, заманында атақты барымташы болған. Бір күні елдің бәрі көрші ауылдағы тойға кеткен, үйде жалғыз отыр едім. Аяқ астынан келе қалған жау жылқымызды шауып, айдап жөнелді. Үйдің іргесіне сүйеулі тұрған қақ сойылды ала сала қудым. Содан аз қудым, көп қудым, мына өзің отырған моланың жанында ұрыларды қуып жеттім. Келе сала бірнешеуін аттың үстінен баудай түсірдім. Әбден алыстық. Ақыры әл бермей қойғаннан кейін барымташыларға бас болып келген адам мені атты. Өзімді ғана емес, атымды да, еріп келген құмай тазымды да атып өлтірді. Өзінің де шелегі толып, кесімді күні тақаса керек, мен өлгеннен кейін көп ұзамай ол да жан тәсілім етті. Жаратқанның алдына жауапқа тартылдық. Сонда Жаратқан Ием, әлгі барымташыны, осы өлтірген адамыңа мәңгі қызметші бол деп кесіп берді. Міне, содан бері осылай қаңғырып жүреміз. Жаназаң шығарылмағаннан кейін осылай болады екен. Сені Құдайдың өзі кезіктіріп отырса керек. Енді саған бір өтініш депті мырза. Айтыңыз, депті барымташы. Міне, мына бәкіні көрдің бе, дейді мырза. Осы бәкіні сен ал. Менің әкем пәлен-пәлен деген бай, жаз жайлауы мынадай, қыс қыстауы мынадай. Соның ауылына бар. Алдыңа табақ тартқанда, осы бәкімен турағайсың. Ар жағын бағың біледі. Бәрі де Құдайдың қолында. Егерде әкем сенің айтқан сөзіңе сеніп, осы жерге еріп келсе, есіңде болсын, күнде таңертең, күн жаңа шығып келе жатқанда мына төбенің басынан бір рет көрінемін. Ал енді, қош бол дейді. Сол сәтте от та өшеді, мырза да жоқ, қызметшісі де жоқ, ат пенен құмай тазы да жоқ. Жә. Сонымен барымташы жігіт бейітке түнеп шықты. Таңертең оянып, осы түнде көргенім түс емес пе деп жан-жағына қараса, о керемет, ошақтың орны, мүжілген сүйектер жатыр. Қалтасына қол салып еді түндегі мырза берген бәкі шықты. Түсі емес екеніне көзі анық жеткеннен кейін байдың баласы айтқан жобамен жолға шығады. Екі-үш күн жүріп, жайлауда отырған байдың ауылын да табады. Бай-екең жол жүріп кеткен екен дейді. Енді қалайда байдың көзіне түсу керек. Ақар-шақар ел, күнде сапырылысып келіп жатқан қисабы жоқ қонақ. Не істемек керек. Жата-жата жамбасы тесіледі. Ол кезде неғып жүрсің деп сұрамайды. Әйтеуір бір күні, бай жолдан келіп, енді шайға отырып жатыр дегенді естіп бай-екеңе сәлем берем деп сылтауратып барады. Аз-маз жөн сұрасады. Содан алдыға ет келгенде барымташы қалтасынан бәкіні алып турай бастайды. Бай бәкіні көргенде түрі бозарып кетеді. Балам, бәкіңді бере тұршы дейді. Бәкіні қолына алып, бұны қайдан алдың дейді. Өзімдікі дейді барымташы. Бай жігіттерін шақыртып, барымташыны байлап тастайды. Содан тергейді. Атаңның басы, сенің бәкің. Мен өзімнің темірші ұстама осындай екі бәкі соқтырғам. Міне, біреуі өзімде, екіншісі баламда болған деп, қалтасынан алдыңғысынан айнымайтын тағы бір бәкі суырады. Ал, енді иманыңды үйір, шыныңды айт, менің баламды өлтірген сен ғой. Өтірік айтсаң, осы бәкімен бауыздаймын дейді. Сонда барымташы айтты дейді, әке, мен сенің балаңның қанын мойныма жүктеген адам болсам осы ауылға келер ме едім, сені тосып пәленбай күн жатар ма едім деп. Егер құлақ салсаң, айтқаныма нансаң – айтайын. Ал егер менің қаныма құмартып отырсаң, оңда айтты не, айтпады не, бәрібір емес пе. Олай болса, өлтір де көме сал дейді. Бай қанша қайғырып отырса да, жарайды, айт дейді. Барымташы жігіт болған жайды ештеңе жасырмай, болғанынша айтып береді. Бай айтты дейді, осы айтқаның өтірік болса, міне, бәкі менің жанымда, сол төбенің етегінде қаныңды ұрттаймын деп. Сонымен бірнеше адам жолға шығады. Айтылған жерге келіп, ал, кәне дейді бай. Сабыр етіңіз, таң атсын дейді барымташы. Түн ортасынан ауа аттарын ерттеп дайын тұрады. Таң енді қылаң бергенде төбенің басына мырза итін ертіп үйіріліп шыға келеді. Бай ойбайлап шаба жөнеледі. Аты қансорпа болып, қанша жер шауып, жылап-еңіреп отыр екен дейді. Жігіттер келіп басын сүйеп жұбатыпты. Содан жаңағы елес көрінген жерге мазар салып, баласын азалап, асын беріпті. Елге келгеннен кейін, бай-екең, барымташының жөнін сұрады. Әке-шешеден ерте қалған, жалғыз жүрген, өзім болған жігіт едім деді барымташы. Ендеше сол өлген ортаншы ұлым еді, сол баламның орнына маған бала болсаң қайтеді деді бай. Жарайды, болайын деді барымташы. Міне, бай-екең өзіне тағы бір бала қосып, соны маңдайынан сүйіп еміреніп жылап отырған кезі екен дейді.

	Сәруәр әдетінше домбыраның шанағын сілкіп қалды. Сыңсып басталған күй жайыла келе ботасын жоқтаған бозінгеннің зарына ұқсап кетті. Әжігерей, жетім қалып көңілі ерте суыған, барымтамен күн көрген жігітті ме, әлде перзентінен айрылып, күн төбеден ауғанда тағы бір бала асыраған, өлгені тірілмесе де өшкені жанған байды ма, қайсысын аяп отырғанын білмеді. Елжіреген, елжіреткен күй шым-шымдап қанға сіңіп, он екі мүшені талдырды. Көзінің алды буалдыр тартып барады.

	– Уай, пәлі! – деді Шерім күй шертіліп болғаннан кейін көзін бір сипап өтіп.

	Сабыт ештеңе деген жоқ. Дей алмасы күреңіткен қабағынан, өрекпіген кеудесінен көрініп тұр.

	Үй ішінде бір сәт үнсіздік орнаған. Сәруәр домбыраны қабырғаға сүйеді.

	– Ал, енді, бүгін осыған риза болыңдар, – деді аяғын созып жамбастай жатып.

	Күлбағила үстел үстіне белі қайысқан бір табақ ет қойды.

	– Ал, бағанағы бәкіңіздің кезегі енді келді, – деді Сабыт кеңк етіп күліп, – Суырыңыз бәкіңізді.

	Қарияның алдына табақшаға салынып қойдың басы тартылды. Сәруәр басты бөліп, елге үлестіріп, құйқасынан өзі де дәм татты.

	– Түф, шіркін-ай, – деді тамсанып. – Балдай екен. Көдеге байланған қой екені көрініп тұр.

	– Ойпырай, – деді Шерім, – Ескінің адамы қалай, ә! Қойдың не жегеніне дейін етінен ажыратып отырады.

	– Оның несі таң? – деді Сәруәр. – Өлең шөпке жайылған малдың еті жылбысқалау болады. Бетегеге жайылған малдың еті шыны болады. Көде мен қара жусан, көкпек жеген қойдың құйрығы киіз сияқты болады. Асқанда қазанның түбіне батып кетеді. Ал қазіргі қойдың құйрығы өкпе құсап қазанның бетінде қалқып жүреді.

	Еттің тұздығы құйылды.

	– Қария, табаққа қол салыңыз, – деді Шерім.

	– Пісміллә, – Сәруәр табақтың шетінен уыстап алып бір асады, – Ал, жеңдер.

	– Е, баяғыдай қайда, – деді содан кейін сөзін сабақтап,– Баяғының сыншылары малдың қиына, ізіне қарап-ақ кітап оқығандай қылып айтып беретін. Жүйрікті құлынында таниды.

	– Баба, биыл нешедесіз? – деді Шерім.

	– Нансаң айтайын, – деді Сәруәр, – Биыл тоқсанның сегізіндемін.

	Шерім сасқанынан күліп жіберді.

	– Апырай, сүйегіңіз не деген асыл еді.

	– Баяғының сарсүйегі ғой, – деді Сабыт. – Осы жасқа келгенше домбырадан қалмау деген...

	– Домбырадан қалмаған және еттен де шықпаған, – деді шопыр жігіт, осы кеште бірінші рет тіл қатып.

	– Сыншының бірі Құнанбай еді ғой, – Сәруәр дастарханнан сәл шегініңкіреп отырды. – Алыңдар, алыңдар, балалар, маған қарамаңдар.

	– Абайдың әкесі Құнанбай ма?

	– Иә. Құнанбай ешқашан малды да, жанды да мақтамайды екен. Мақтаған адамы немесе көзінің сұғын қадаған малы өліп қалады екен. Найманда бір би жас кезінде Құнанбайдың көзі тиіп өлген. Ал, болдыңдар ма?

	– Болдық, – деді Шерім.

	– Ал, онда асатам, – Сәруәр күректей алақанымен еттің майлысын көсіп алып Әжігерейге қарады, – Кел, балам. Менің жасыма жет, мендей шал бол.

	Әжігерей ұятқа қалмайын деп қарияның қолын сыртынан ұстап, алақанда үйіліп жатқан етті жеп бітірді.

	– Бәрекелде-е, – деді Сәруәр риза болып, – Нағыз жігіт екенсің.

	Ретімен Күлбағиладан басқасының бәріне, тіпті тартыншақ, үндемес шопырға да қоймай асатты. Табақтың шетіне бір шөкім етті үйіп, – Келін, қарағым, мынау саған, – деді Күлбағилаға қарай сырып.

	Сорпа ішіліп, қол жуылып, енді мамыражай қалыпта шай күтіліп отыр.

	– Сабыт, осы сен де баяғыда елес көріп едің ғой, – деді Шерім.

	– Е, не болмады.

	– Кәне айтшы. Мен қыртқа әңгіме айтқыза бересіңдер ме, – Сәруәр Сабытқа ықыластана қараған.

	– Сібірде қорғасын шауып жүргенде неше атасын көрдік қой. Көре-көре адамның көзі үйреніп кетеді. Қырық түрлі халық жиналған ғой. Алғашында көп адам қорқып қашып, талайы оққа ұшқан.

	– Оққа ұшқаны қалай? – деді Сәруәр.

	– Шахтыдан мезгілсіз, рұхсатсыз шыққан адам қашқын болып саналады. Күзетіп тұрған әскерлер атады да тастайды. Ол кезде адамның сұрауы жоқ еді ғой.

	– Ол қайдан келген елес? – деді Шерім ежіктеп.

	– Шахтының тұрған жері бұрынғы қабырстан, орыстың зираты екен, – Сабыт қарсы қабырғаға ойлана көз тастап бір сәт үнсіз қалды, – Оны қойшы. Ол, күнде көрген нәрсе ғой. Осында көрген елесімді айтайын. Соғыс біткен. Ел көбең тартқан кез. Басқармалықтан алынардан екі жыл бұрын. Сайлау күні болатын. Заң бойынша, қалқоздың барлық ауылдарын, барлық қойшыларды аралап, келісімін алуым керек. Кеш батып қалды. Алда әлі талай аралайтын жерлер бар. Мынау Оңғардың қорасында Тұрсынбек марқұм отыратын. Жайлауға көшіп кеткенін білем. Әйтсе де бір қарап кетейін деп ат басын бұрдым. Қараңғы түсті. Ай сүттей жарық. Қораның терезелері үңірейіп жатыр... Ол кезде терезенің әйнегі қат қой. Қойшылар көктемде жайлауға көшіп бара жатқанда, ұра қазып терезені сонда көміп кетеді. Күзде қайтып келгенде қазып алып орнына қоя салады. Түнде иесіз қыстаудың терезесі қандай екенін осыдан шамалай беріңіз. Содан, ешкімнің жоқ екенін көре тұра, не сайтан түрткенін білмеймін, қырдан төмен желіп түсіп, терезеден басымды ішке тығып, Тұрсынбек, а, Тұрсынбек, бармысың деп айқайладым.

	– Түф, – деді Шерім түршігіп, – Сенде де жүрек бар-ау.

	– Сонда, – деді Сабыт, сол оқиғаны қайтадан басынан кешкендей көзі жасаурап, – Үй ішінен, үсті-басы аппақ, баяғыда сүйегі қурап қалған Оңғар байдың аруағы қалқып шықты.

	– Астапыралла! – деді Сәруәр жағасын ұстап, – Құдай өзің сақтай көр!

	– Ей, Сабыт, найсап, түн ішінде не әкеңнің басын іздеп жүрсің мұнда. Маза бересің бе, жоқ па деді. Пісміллә, пісміллә деп атымды бұрып, қырға шықтым. Қамшы үстіне қамшы басып жайлауға шаптым. Астымдағы ат баяғы Бидайкөк қой, білесің. Аузымен құс тістейтін еді ғой, жануар. Шабысқа шыдамай көзімнен жас парлады. Жайлауға жеттім. Ауылға жете бере, аттан түсіп, ары-бері суытып жай аяңдап кірдім. Қойшылар ортаға алды. Түн ішінде бұл не жүріс деп сұрап жатыр. Болған жайды айттым. Сонда мына қызықты қараңыз. Бейсен деген бір шал бар еді. Сол шал, аттың бауырына үңіліп, рас екен, үрпіне қан қатыпты деді. Мен де қарадым. Қан сигені көрініп тұр.

	– Сен ғана көрсең елес болар еді, – деді Сәруәр, – Астыңдағы атың да көрген ғой. Ойпырай, бұл не керемет!

	– Рас айтасыз, – деді Сабыт.

	Шай ішілгеннен кейін, жұрт көр-жер әңгіме айтысып тағы да біраз отырды.

	– Ал, бай-еке, – деді Сәруәр, – Рұқсат болса, біз енді жатсақ.

	– Әрине, әрине, – Сабыт Күлбағилаға иек қаққан.

	Барлығы дүрк көтеріліп, бой жазамыз деп далаға шықты.

	Сәруәр ауланы ары-бері кезіп, таза ауаны рахаттана жұтқан.

	– Күн құлақтанып батты. Ай тік туды, – деді содан соң.

	– Құдайға шүкір, ертең күн жылы болады. Қой, үйге кірейік.

	– Мынандай адамды жіберуге болмайды, – деді Шерім, қария үйге кіріп кеткеннен кейін. – Шіркін-ай, шіркін-ай, баяғы заман тіріліп келгендей болды ғой. Керек болса, тағы бір қой соямыз. Бірнеше күн күйі мен әңгімесін тыңдап рахаттанбаймыз ба.

	– Мен де қарияны осында қалдырудың амалын ойлап, таба алмай тұрмын, – Сабыт маңдайын уқалады, – Ертең сөйлесейік. Көнсе, Құдайдың бергені.

	– Мен ертең ертерек келем, – деді Шерім, – Мен келгенше аттанып кетіп жүрмесін. Осыған абай бол.

	Етігі көрпілдей ауладан шығып үйіне қайтты.

	– Қой, балам, үйге кірейік, – деді Сабыт жақсылап есінеп алып, – Атаңды үгіттеп көрейік.

	Қария жатып қалыпты.

	– Үйің қапырық екен, – деді төбеден көз алмай.

	Сабыт күлді.

	– Мына бала да домбыра тартады-ау.

	– Тартады.

	– Жақсы екен. Атаның сөзін ұстаған, атаның жолын қуған деген жақсы ғой. Домбыра тартса жаман болмас. Осы күнгі балаларға көңілім толмайды. Китәр дей ме, немене, дөңбектеп шапқан бір нәрсені асып алады. Онысын белінен төмен іліп қояды. Тура қошқарға тағатын киіз күйек сияқты. Діңкілдетеді де жүреді. Әнеукүні, Арқарлыдан қайтып келе жатқанда, Баршатастан өттік кой. Сонда жұрт аптабоз күтіп, аязға ұшып өлейін деп тұрса, бір қарадомалақ жаңағы китәр деген немесін даңғырлатып қоймайды. Бір түкірдім, қайтейін.

	Әжігерей шатырлаған аязда гитара тартып тұрған жігітті көзіне елестетіп, күліп жіберді. Сабыт қолқаның жөнін таба алмаса керек, қарияның сөзіне жауап қайтарып қана жатыр. Қария шаршап сөзі сирей бастады.

	– Я, Тәңірім, тыныш ұйқыңды бере көр, – деді жағы шықырлай ұзақ есінеп. Сәлден кейін қор еткен дыбыс естілді. Үй іші қалың ұйқыға батты.

	Шерім ертеңіне таң атпай келген. Сәруәр ұйқысы қанып, қунақ тұрды. Таңғы шай орталана бергенде Шерім Сабытқа жалт етіп бір қарап алып әңгіме бастады.

	– Ал, қария, бүгін біздің үйден дәм татып кетесіз.

	– Ойпырай, – деді Сәруәр қолындағы кесесін үстел үстіне қойып, Шерімге аңтарыла қарап, – Мен жол жүріп бара жатырмын ғой.

	– Жол жүріп бара жатқаныңызды білеміз, – деді Шерім, - Азырақ аял қылсын дейміз. Мал сойылып, дастархан жасалып қойған. Дәмнен үлкен емессіз.

	– Апырай, – Сәруәр иегін уқалады. – Үйде мал-жан... дегендей.

	– Бала-шаға бар емес пе?

	– Бар ғой, Құдайға шүкір.

	– Бар болса, сол бала-шаға бір аша шөп сала салуға әлі келетін шығар, – Шерім бастырмалата жөнелді. – Бір-екі күннің арысы не, берісі не.

	– Оу, батыр-еке, алды-артымды буып тастадың, тіпті айтатын сөз калдырмадың, – Сәруәр күліп, не істейміз дегендей шопыр жігітке қараған.

	– Өзіңіз біліңіз, ата, – деді шопыр, – Қазір трактор тауып, машинаны шығарып алам да кете берем.

	– Ауыл қай жерде?

	– Аякөздің жанындағы Қарағаш қой.

	– Мына тұрған жер. Ақсақалды жолға салып жібереміз. Осы ауылдан Аякөзге күніне пәленбай мәшине жүреді.

	– Жақсы, – деді Сәруәр – Қоймай өтіндіңдер. Бір күнге қалайын, – Шопырға иек қақты, – Сен қайта бер. Ертең-бүрсікүндері келеді деп сәлем айтарсың.

	Түске қарай барлығы ошарылып Шерімнің үйіне түскен. Еті тірілеу Шерім ортаның берген екі бөлмелі үйіне тағы үш бөлме қосып салып алған. Үйі патшаның сарайындай күңгірлеп тұр. От жағулы, бөлмелер жылы. Шерімнің бәйбішесі Келбет қарияға ізетпен иіліп сәлем берген.

	– Өркенің өссін, айналайын, – деді Сәруәр.

	– Төрлетіңіз, – деді Шерім қалбалақтап.

	Сәруәрді жетелеп төрдегі қалың бөстекке отырғызды. Аздан соң көрші-қолаң да жиналды. Шайдан соң Сәруәр қара домбыраны қайтадан қолына алған.

	– Мынау керейде Құламерген деген аңшы болған. Ертеректе өмір сүрген адам болса керек. Арқарды көп аулапты. Қынадай қырыпты. Шешесі жарықтық, баласы аңнан келген сайын ұзын арқанға бір жапырақ етті тесіп өткізіп қояды екен. Күндердің күнінде арқан етке толыпты. Сол түні кемпір түс көреді. Түсінде арқардың пірі қыз болып келіп, балаң бізді неге сонша қырады, аңның киесі бар емес пе депті. Ояна келсе түсі екен. Құламерген тағы да аңнан келіп, етті бұзып жатқанда, қарағым арқан үстіне шықтың, енді арқар атқаныңды қой дейді. Ой, шеше, мен арқар атпасам, үстіңдегі жібек қайдан келді, алдыңдағы шай мен өрік-мейіз қайдан келді дейді баласы. Жібегі де, өрік-мейізі де құрысын, енді арқар атушы болма дейді шешесі. Құламерген құлағына да ілмейді. Содан, бір күні тағы аңға шығады. Тау ішін аралап келе жатқанда алдынан аппақ, аппақ болғанда қардай бір арқар шығады. Құламерген шитіні жерге шаншып жіберіп көздеп тұрып атады. Мерген болса да үш атып әзер тигізеді. Әлгі арқарды сойып, кішкентай қазаны бар екен, соған бір асым ет салып отқа қояды да, өзі намаз оқуға отырады. Оқып отырып, ту сыртында біреудің пысқырғанын естиді. Намазын қаза қылмай отыра береді. Ақыры аяқтап орнынан тұрып қараса, манағы арқар сойылмағандай бүп-бүтін болып тұр екен дейді. Құламергеннің көзіне көзін қадапты. Арқардың көзі көк екен дейді. Батырдың бетін от шалғандай болыпты. Арқар жайымен жүре береді. Тасты айналып жоқ болады. Құламерген қазанын қараса, ішінде ет түгілі сайтан да жоқ, қара су қайнап жатыр дейді. Бір түрлі түршігіп, атын ерттеп жолға шығады. Бұл енді осымен тұра тұрсын. Енді біз Құламергеннің шешесіне келейік. Есік алдында отырса, баласының аты келіп тұр. Ертоқымы бос. Кемпір шошып кетіп, атты ары-бері айналдырып қарайды. Үзеңгіде баласының бір етігі ілініп қалған. Аттың бауыры күйген. Балам өлді-ау деп жүрегі зуылдаған кемпір атқа міне сала шабады. Өзі білетін арасандарды аралайды. Сол арасандардың біреуінде еті езіліп сүйегінен ажыраған баласының мүрдесін тауыпты ғой. Не істейді. Жылайды да қалады. Міне, мынау сол Құламергеннің анасының жылап баласын жоқтағаны екен.

	Жұрт зарлы күйге қоғадай жапырылған. Кәрі әжейлер көздерінің жасын бір-бір сығып тастады.

	– Баяғыда мына қырда да осындай бір оқиға болыпты, – деді көрші үйдің қариясы әңгімені ары қарай сабақтап, – Естідіңіз бе, жоқ па, білмеймін, ертеректе Тонды деген адам болған осы жақта. Сол, бір жылы баласы ауырып, емшіні алдыртады. Емші баланы қарап, бұған биму деген дәрішөп қана ем болады, оны таба алмайсыз. Тапсаңыз суырдың ғана інінен табасыз. Бірақ есіңізде болсын, суырдың інінен ол шөпті жазда ғана алу керек дейді. Қыстың алды, жаңа ғана қырбақ қар жауса керек. Тонды жаз шыққанша тосып отырам ба, оған дейін балам өліп қалмай ма деп, күрегін алып суырлы төбеге барады. Барады да астын үстіне келтіріп қазып, қопарып жүріп бимуды табады. Қоржынына салып қайтып бара жатқанда суырдың бабасы төбенің басына шығып қарғайды. Оңба, Тонды, оңба, тұқым-тұқияныңа қара шешек келсін, жазға жетпе дейді. Суырдың қарғысы қатты ғой. Содан жаз шыға бере Тонды аяқ астынан ауырып өліпті.

	– Ал енді домбыраңызды маған беріңіз, – деді Сабыт. Қара домбыраны алдына алып әңгіме бастаған.

	– Суыр дегеннен шығады. Өзі бір қызық жануар. Ескі әңгіме бойынша адамнан азған дейді. Суырдың қолын көрген болсаңыз, адамның қолынан айнымайды. Кіп-кішкентай, қап-қара болғаны болмаса, саусағының бүгіндісіне дейін адамнан айнымайды. Қақпанға түскенде екі қолымен бетін басып адамша жылайды. Құдайдың бір ерекше жаратқан хайуаны. Сол суыр, айтса нанғысыз, қыздарын осы біз сияқты ұзатады. Өсіп шыққан ұрғашыны басқа үйірге ұзатарда құшақтап, сыңсып жылайды.

	– Ой, сұмдық-ай, – деді әжейлердің бірі ернін сылп еткізіп, – Сабыт-ау, осы айтып отырғаның рас па?

	– Рас, – деді Сабыт, – Аңшылар талай көрген кеп қой. Баяғыда Абылайдың күйшісі болған. Байжігіт деген. Қазір біреу біліп, біреу білмейді. – Сабыт домбыраны дүңгір еткізіп ақырын қағып қалды, – Сол Байжігіт бір күні айдалада жалғыз өзі жол жүріп келе жатып суырдың қыз ұзату тойының үстінен түседі. Қызық көріп, баспалап қарап тұрады. Суыр жылап-сықтап қызын ұзатып салады. Одан кейін жалғыз қалып, бұрынғыдан бетер жылап отыр дейді. Ақыры жылап қоймаған соң жанына бұлғынның күшігі келіп жұбатыпты. Суыр оған уана қоймапты. Әлгі бұлғын неше түрлі ойын көрсетіпті. Суыр оған да жұбанбапты. Содан соң бұлғын басына тұрып төбесімен жүріпті. Сол кезде суыр жұбанып, қайғысынан арылыпты дейді. Бәжең ауылына келіп көргенін жырдай қылып айтып беріпті. Кейін соны күй қылып шертіпті дейді.

	Сабыт ерекше ықыластанып, шабыттанып тартты.

	– Ойпырай, – деді әжелердің бірі – Әй, Сабыт-ай. Суырдың ойынынан айнымайды.

	Сәруәр домбырадан, Сабыттың қолынан көз алмай қатты да қалды.

	– Пах, – деді күй шертіліп болғаннан кейін, – Саусағың жазғы түскен сағымдай екен.

	– Келесі күй... – деді Сабыт кеудесін кере дем алып, – Келесі күйдің жайы былай. Аруағыңнан айналайын Тәттімбет, мынау Құнанбайдың ауылымен құдандалы болған ғой. Құнекең екеуі сыйласып жүреді екен. Абайдың әжесі Зере, Тәттімбетпен сыйлас болған. Ел ішінде Молғара атанған. Сол Зере бір күні, ей, Тәттімбет, сенің айтқыштығыңды, шерткіштігіңді көрейін, маған бір күй арнашы. Қазақта атым қалсын. Кәне, айтшы сол күйді дейді. Сонда Тәттекең толғанып отырып-отырып шертіп жіберген күйі мынау екен. Бұл күйдің аты “Молғара”.

	Сылқым шертіс. Тау бұлағындай мөлдір, шыңылдаған ірі дыбыстан бас құраған қуатты күй.

	– Бір қайырымы кем болды, – деді Сәруәр, – Төменгі буынның алдында ойнақтап, қыдырыстап кететін жері бар еді. Кәне, әкел домбыраны.

	Домбыраны қолына ала сала күркірете, құбылта тартқан.

	Шерім Әжігерейдің құлағына ақырын ғана сыбыр етті.

	– Тартыс басталды!

	– Көріп отырмын, – деді Әжігерей де сыбырлап.

	Домбыра қолдан қолға өтті. Екі күйші бір-біріне ұқсамайтын күй ғана тартты. Кейде екі-үш күйге дейін шертеді. Анда-санда бір күйді екеуі де тартады. Екеуінікі де бір-ақ нұсқа. Бұл егестің сырын түсінбей Шерім атасына қараған.

	– Таңбалы күйді екеуі де тартады, – деді Шерім, – Атаң, Сәруәрдің шерткеніне келіссе, ол күйді қайталамас еді. Сәруәр атаң да Сабыттың шерткеніне иланса, ол да қайыра шертпес еді.

	Құлақ түріп отырып, ақырында бұл тартыстың сырын да түсінді. Сабыт, баба күйші шерткен күйдің кей жерін құбылтып жаңа рең беріп тартады. Ал Сабыттың ұмыт қалдырған жерлерін Сәруәр есіне түсіріп қайта жаңғыртады. Осылайша кезектесіп кешке дейін ырғасқан. Біраз адамдар кетіп те қалған. Үйде ескі көздер ғана отыр.

	Сабыт және бір күйді шертіп домбыраны ұсынғанда Сәруәр шаршай күлді.

	– Ал, мен болдым. Арса-арсасы шыққан кәрі шалды аямайсың ба. Осымен тоқтайық енді.

	– Рас айтасыз. Шынымды айтсам мен де шаршадым. Көп жылдан бері бұндай тартысқа түсіп көрмеппін, – Сабыт салыққан қолын уқалап, Сәруәрдің жүзіне ризашылықпен қарады.

	– Тартыс деген осындай болады екен-ау, – деді қариялардың бірі басын шайқап.

	– Ақындар қалай айтысса, домбырашылар да солай тартысқан ғой, – деді екінші қария, – Баяғыда мынау Аманғұлдың ішінде Ақжүрсін деген домбырашы болды. Сол Ақжүрсіннің керей Бодаумен, кейіннен Құлыншақпен тартысқанын көріп едік. Бодау жарықтық күй шерткенде құйрығымен жылжып үйді айналып шығушы еді. Сол үшін жорға Бодау атанған. Ол кезде небір кереметтер болған ғой. Адық деген ақын болып еді. Төбенің басында отырып күй шерткенде маңайдың бәрі күңіреніп кететін.

	– Бодаудың ұлы Орал да домбырашы болды ғой осы, – деді кәрі әжейлердің бірі. – Өтті ғой заман.

	Кеш бата атасы, әжесі үшеуі Сәруәрді ертіп үйге қайтқан. Сәруәр жатар алдында, төсектің үстіне аяғын соза отырып, екі иығын уқалап, ойланып не замат үнсіз қалды.

	– Қанша шаршасам да көңілім бір өсіп қалды, – деді Сабытқа қарап, – Қарағым, асқан домбырашы екенсің. Жайлауға шыққандай болдым.

	Мұртын сылап тағы да үнсіз қалды. Сабыт құрметпен сөз аяғын тосып отыр.

	– Адам осындай мәжілісті сағынады екен, – деді Сәруәр үнсіздікті бөліп.

	Сәруәрдің сөзінен түсініксіз бір сезім шалынды. Кенет, белуарынан көрпеге оранып, төмен қарап мұрты салбырап отырған кәрі күйшінің бүкіл әлпетінен шексіз мұң төгіліп тұрғандай көрінді.

	– Кей-кейде ойлайсың. Баяғы ұйықты жер, ұйысқан ел қайда деп. Әрине, қазақ ешқайда кеткен жоқ. Елу жылда ел жаңа, жүз жылда қазан деген. Ел жаңарды. Бірақ басқа өнер тауыпты. Баяғыда екі әйел бір балаға таласыпты дейді. Ханбала деген биге дауын шештірмек болыпты. Би беліндегі қылышын суырып, баланы бір-біріңе қимаған екенсіңдер, олай болса ортасынан тең бөліп берейін депті. Сонда әйелдің бірі, «тұра тұрыңыз, би-еке» депті де, “қайда жүрсең аман бол, құлыным” деп баланы маңдайынан сүйіп кете беріпті. Ханбала сол әйелге беріпті ғой сол баланы. Себебі туған анасы ғана баланы жамандыққа қимайды. Әрине, ел билеген ештеңеміз жоқ. Бірақ баяғы заманда қазақ ән мен күйге әлдеқайда ықыласты еді ғой. Төренің өзі өнерліні құрметтейтін.

	– Өнердің бәрі бай мен төреде еді ғой, – деді Сабыт.

	– Рас айтасың, – деді Сәруәр, – Біздің талқанымыз таусылды. Бір аяғымыз көрде, бір аяғымыз жерде. Енді қанша қалды дейсің. Бірақ арттағы елдің күйі не болады. Бүгінгінің төресі домбыраның, ән мен күйдің не екенін біледі дейсің бе. Бір ақынның айтқаны бар, “Кедейден болды шоңдарым” деп. Төренің сиқы сол болғанда, сол төреге, сол ақ ордаға қарап салтын түзеген елдің жайы не болмақ. Баяғыда домбырашыны ат арытып іздеп келіп күй үйренуші еді. Енді Қазығұрттың басында қалған кемедейміз. Айтқан әңгімеңнің барлығы өтірік. Сондай да сондай салтанат болған десең, осындай да осындай ел болған, осы қара жерді қайыстырып басып өткен десең кім сенер. Нансаң, мені осы жасыма дейін бір адам іздеп келген жоқ. Шәкіртсіз өтіп бара жатырмын.

	– Қапа болмаңыз, баба – деді Сабыт, – Мына бала, – иегімен Әжігерейді меңзеді. – Менің балам... екеумізге ортақ шәкірт болсын.

	– А, солай ма? – Сәруәр Әжігерейдің жүзіне үміттене қараған. – Ой, айналайын.

	– Қазірдің өзінде тәп-тәуір шертеді, – деді Сабыт, – Тіпті Тәттімбеттің күйін шерте алады. Әжікен, кәне, домбыраны қолыңа ал.

	Әжігерей ауыр қара домбыраны алдына өңгерді де, не тартайын дегендей атасына қараған.

	– Қай күйге ыңғайың бар? – деді Сабыт ақырын ғана – “Қырмызы Қосбасарды” тарта аласың ба қазір?

	Әжігерей пернелерді керекті жеріне қойып ақырын бас изеді. Қарт күйшінің алдында сәл қобалжыған. Әдетінше саусақтары сүрініп, күй тұтқырланып шыққан.

	– Саспа, саспай тарт, – деді Сабыт.

	Сәлден соң күй өзінің лекіген тоқтаусыз жүрісін тапты. Қанасына сыймай бұлқынған ізгі сезім мен биік құштарлықты жеткізем деп барын салды. Сәруәр домбыраның алғашқы үні естілгенде басы иіліп кеткен. Күй аяқталғанда екі иығы селкілдеп ағыл-тегіл жылап отыр екен.

	– Айналайын, – деді өксіп, – Айналайын. Тіл-көзден сақта, Құдай. Келе ғой, қарағым.

	Әжігерей Сәруәрдің алдына тізерлей тұрды. Сәруәр қапсыра құшақтап бауырына басты. Содан соң самай шашын құлағының артына қайырып маңдайынан сүйген.

	– Жарығым – деген еміреніп, – Деніңе саулық берсін.

	Ертеңіне таңғы шайдан кейін Сәруәр жолға жиналды.

	– Ал, қарағым, – деді үйден шығарда, – Қашан келсеңдер де есігіміз ашық. Қолың тигенде кел. Осы мендегі күйдің барлығы сенікі.

	Жылжып уақыт өтті, жаз келді. Каникулға шыққан Әжігерейді атасы жолға дайындаған.

	– Сәруәр атаңа дұғай-дұғай сәлем айтарсың, – деген шығарып салып тұрып, – Мен бұл жолы бара алмадым. Жазда келе алса келсін. Бие байлаймыз. Қымыз ішіп қайтсын.

	Ауылдың шопыры Аякөзге аз-маз бөгеліп, жанар май құйып, содан соң қиыс болса да Әжігерейді Қарағашқа жеткізіп салған. Шаңы бұрқыраған көшемен ауылды қақ жарып, атасы айтқан шамадағы ұзыннан ұзақ көк шатырлы үйді іздеп тапты. Есік алдында киіз үй тігулі. Әжігерей мырс етті. Тура өз атасының әдеті. Бір жағына жантайып жатқан қақпаны сүйеп тұрып аулаға кірді. Есік алдында отырған екі адам бұған елеңдей қараған. Біреуі орта жастардағы еңсегей бойлы, әлпеті Сәруәрді елестететін еркек. Екіншісі шоқша сақал, ашаң жүзді қызылшырайлы адам. Басына төбесі биік көк тақияны оқшырайта киіп алыпты.

	– Ассалаумағалейкүм, – деді Әжігерей алдымен қарияға қолын ұсынып.

	– Әліксалам, балам, мұғалім бол, – деді қария, – Қай жақтан келе жатқан баласың?

	– Шұбартау жақтан. Айғыз деген ауылдан.

	– Е, жөн екен, – Қария етегін қаққыштап орнынан тұрды. – Төрлет. Үйге кір.

	Шыжыған ыстықтан кейін салқын тамның іші ұжмақтай көрінген. Жайғасып отырғаннан кейін алдыға сусын келді.

	– Ал, балам, шаруаңды айта отыр, – деді қария.

	– Сәруәр атамды іздеп келдім, – деді Әжігерей, – Қыста біздің үйде қонақ болғанда шақырып кеткен. Домбыра үйренейін деп келдім.

	Отырғандардың барлығы үнсіз қалды. Қымыз сапырып отырған қарашұбар әйел ғана өксіп қалып саусағының ұшымен көзін сүртті.

	– Ойбу, қарағым-ай, – деді содан соң Әжігерейге қарап, - Сәруәр атаңның өлгеніне айдан асып кетті емес пе.

	Әжігерей қолындағы кесесін түсіріп ала жаздап тарс еткізіп дастархан үстіне қойды.

	– Не дейсіз? Қашан?

	– Енді төрт күннен кейін қырқын берейік деп жатырмыз, - деді қария басын изеп.

	– Әй, бауырым-ай, сен де... – деді орта жастардағы еркек түсін суытып.

	Қария ақырып жіберді.

	– Тәйт ары! Сенің әкеңнің өлгенін қайдан біледі бұл бала? Біле білсең, ескі жорамен өнер үйренемін деп келіп отыр емес пе!

	Еркек төмен қарап жым болды.

	– Айналайын-ай, – деген қария басын өкіне шайқап. – Кеш келдің ғой. Өте кеш келдің. Сәруәр ағамыз, өнерлі-ақ еді ғой, несін айтасың. Кешігіп келдің, қарағым.

	– Қал осында, – деді содан соң сөзін сабақтап, – Қырқына қатысып кет. Топырақ сала алмасаң да кәдесін атқарыс.

	Әжігерей ештеңе демеді. Көз алдына кеше ғана өткен, естен кетпес ертегідей екі күн елестеп, булығып, орнынан тұрып далаға беттеді. Қария соңынан қуа шыққан.

	– Неге хабар бермедіңіздер? – деді Әжігерей.

	– Қайдан білейін, қарағым, – деді қария кінәлі адамдай. – Өлерінде бірдеңе айтқан. Бірақ есі бір кіріп, бір шығып жатқан адам... Әбігермен жүріп назар аударуға мұрша болмапты.

	– Зираты қай жерде? – деді Әжігерей.

	– Көрсетейін, жүр, – деді қария.

	Ауылдан недәуір аулақта, төбені бөктерлей жыпырлаған көп бейіттің шеткісі екен. Моп-момақан кішкентай ғана үйінді.

	– Биыл қабырғасын тұрғыза алмаспыз, – деді қария, – Келесі жылы, Құдай жеткізсе, төрт құлақ зират саламыз.

	 Әжігерей жүресінен отырып, ішінен дұға оқыды. Жаны жаннатта болсын деп тілеген. Содан соң қарияның қал дегеніне қарамай, үйге де соқпай Аякөзге апаратын қара жолға шықты.

	Екі көлік ауыстырып, кешкісін ауылға жеткен. Атасы хабарды естігенде бұл ойлағандай жылаған жоқ. Тек меңірейіп үнсіз-тілсіз қалған. Содан соң далаға шығып, түннің ортасына дейін аулада отырды. Ертеңіне Шерімнің үйіне барған. Бір күннен кейін екеуі Аякөзге аттанып кетті.

	* * *

	Атасы Сәруәрдің қырқын атқарып келгеннен кейін Әжігерейді орталықта тұратын Ғазиздің үйіне ертіп барды.

	– Апырым, – деді жылы жүзді Ғазиз аулада Сабытпен қол алысып тұрып, – Шақырып келтіре алмайтын қонақ едің, Саба. Мына келісіңе қатты қуанып тұрмын.

	Төріне шығарып, құрметтеп қонақ қылған.

	– Ал, Ғазиз, енді бұйымтайымды айтайын, – деді Сабыт аттанарда, – Осы ауылда екі домбырашы екенбіз. Мына бала екеуімізге ортақ шәкірт болсын. Бөліп-жаратын несі бар.

	Ғазиз қуанғанынан күліп жіберді.

	– Ойпырай, ойпырай. Құлағым қақас естіп тұрған жоқ па, Саба? Сенің қараңды алыстан ғана шалатын нашармыз. Балаңды маған қалай табыстап тұрсың?

	– Нашар деген... жай сөз, – деді Сабыт. – Қазіргі домбыра ұстап жүргендер осы сендей-ақ болып алсыншы. Білгеніңді осы балаға үйрет. Ештеңеңді жасырма, ірікпе. Енді күн төбеден ауғанда осы Әжікеннен артық шәкірт таппассың.

	Бұрылып жүре берді.

	– Ал, бала, – деді Ғазиз, екеуі оңаша қалғанда, – Жүр үйге.

	– Шынымды айтсам, Сабыттан күй үйренген адамға не үйрете алам деп басым қатып отыр, – деді үйге кіріп жайғасып отырғаннан кейін, – Кәне, илхамыңды көрейік. Домбыраны қолыңа ал.

	Әжігерей шанағы дөңгелек, мойны әдепкіден ұзындау домбыраны қолына алып ары-бері төңкеріп қараған.

	Ғазиз күлді.

	– Немене, тосырқап отырсың ба? Бұл сенің атаңның домбырасындай емес. Өкіметтің домбырасы. Бұндайға да үйрену керек.

	Әжігерей домбыраны қағып қалды. Ешкінің ішегіне ұқсамайтын мөлдірлеу ішек таңқ етіп бір түрлі тоқ дыбыс шығарды.

	– Қызық екен.

	Қаттырақ қақты. Сол баяғы дыбыс. Бірнеше күйдің басын шалып көрді. Ішек қай жерінен бассаң да, қалай тербесең де біркелкі дыбыс шығарады екен.

	– Ұқсата алмадың, – деді бұның әр қимылын бағып отырған Ғазиз. – Жарайды, маған бер.

	Домбыраны қолына алып бұрауын сәл көтерді де сызылтып бір әдемі күйге басты... Өзінің қолы біледі екен. Жаңа ғана тоңқылдап, еш ыңғайға көнбеген тебеген домбыра өзгеріп сала берді. Аққудай сұңқылдап, лыпылдап бара жатыр. Әжігерей айран-асыр таңқалған.

	– Ата, менің қолымда неге сөйлемейді? – деді күй шертіліп болғаннан кейін, – Сіз алып едіңіз адамша сөйлеп кетті.

	– Бұған да үйренесің әлі, – Ғазиз көкірегін кере күрсінді, – Артық айтқаным емес, қолдан ширатылған ішектің заманы өтіп барады. Өтіп бара жатқан жоқ, өтіп кеткен. Қазір еш домбырашы ондай ішек тақпайды. Оны кім саған иіріп дайындап беріп отырады? Барлығы осы дайын ішекті тағады. Оның үстіне малдың ішегі шерткен жеріңнен түтіліп, жіңішкеріп, бір айға жетпей үзіліп қалады. Кірлесе дыбысы шықпай қалады.

	– Рас айтасыз, – деді Әжігерей. Әжесінің ұсақ мал сойған сайын ішек иіріп әуреленетінін, атасының бірнеше күн сайын ішекті сулы шүберекпенен сүртетінін есіне түсірді.

	– Ал мынау ішек тозбайды, кірлемейді, – деді Ғазиз, Әжігерейдің ойын оқып қойғандай, – Әрине, малдың ішегінен артық деп отырғам жоқ. Малдың ішегіне не жетсін. Бірақ заман өзгерді. Не амалың бар. Заманға қарсы тұра аласың ба. Заманға қарсы ешкім де тұра алмайды.

	– Бұл әңгімелерді атаңа айтып қойып жүрме, – деді содан соң күліп. – Шал төбемді ойып жүрер.

	Әжігерейдің екі жақты шәкірттігі осылай басталған. Кейде күнде, кейде екі-үш күн сайын мектептен кейін Ғазиздің үйіне барады. Ешкімнің сөзін жықпайтын мейірімді қария не жұмыс істеп отырса да бәрін тастап өзінің күй дәрісін бастайды. Бірақ не тартса да, не үйретсе де басты бедел, жүгінетін сарапшысы Сабыт.

	– Мына күйді үйретейін саған, – дейді әдетте жаңа бір күйді бастап, – Бірақ сенің атаң күйді бұзбай тартқан адам ғой, сол кісіге тексертіп аларсың. Біз шала ұғып, бұзып жеткізуіміз мүмкін.

	Тыңдай келе Әжігерей, қарияның шертісінде өзіндік машық, қайталанбас қолтаңба бар екенін ажыратты. Сабыттың алдында төменшіктеуі аға күйшіге деген құрметі ғана екен. Екі домбырашы бір әулет болғанымен, шертістерінде жер мен көктей айырма бар. Мысалға атасы күйдің жалпы нобайын суреттей қылып салады. Толып жатқан тәсіл, бояу, күй барысында төңкеріліп, құбылып отыратын машық, бұның бәрі – әшекей, басты мақсатқа жеткізетін амал ғана. Сабыт үшін негізгі, үлкен әсер қымбат. Сол себепті кейде күйді құбылуға сұранып тұрған жерлерін елемей өте шығады. Әсіре қиялшылдық, кейде, орынсыз айтылған сөз сияқты, күйдің басты әсеріне көлеңке түсіретінін кейін ұқты.

	Ғазиздың перне басатын қолында ерекше шеберлік бар. Сабыттың қағыспен, тербеліспен жеткізетін әсерлерін Ғазиз перне қуалап отырып жеткізеді. Алғашында домбырасының ішегі тербеліске көнбейтін тебеген болғандықтан осылай шығар деп ойлаған. Бірақ ойы теріске шықты. Бір күні атасының домбырасын әкеп берген.

	– Ойпырай, Сабаңның домбырасын да қолға ұстайтын күн болады екен-ау, пісміллә, – деп қара домбыраны қолына алған Ғазиз... тура өз домбырасындай қылып тартып берді. Алған әсерін атасына айтып берген.

	– Ғазиз естуімше ертеректе Алматыда оқыған екен. Сол кезде әлгі бірігіп ойнайтын немене еді... соған қатысқан деседі. Оның жаңаша тартуы осыдан, – деді атасы.

	Әжігерей таңқалды.

	– Сонда қалай, Ғазиз атам сияқты ертеде ешкім тартпаған ба?

	– Жоқ, тартқан, – деді Сабыт ерінбей түсіндіріп, – Мысалы, сал-серілер әсем шерткен. Олар мына мен көрсеткен кілтипандарды қазып әуре болмаған. Араларында керемет домбырашылар болса болған шығар. Бірақ салдар, біз сияқты емес, жаңаға әуес болушы еді. Гармон дегенді де алғаш әкелген солар ғой. Орыстың тағы да қаншама өнерін әкелген, киімнің жаңа үлгісін де солар алғаш киюші еді.

	– Яғни, бұлай шерту ертеде болған ғой? – деді Әжігерей.

	Атасы кеудесін кере күрсінді.

	– Иә, болған. Салдар осылай шерткен. Бірақ сал-серілер қазір жоқ. Мына Ғазиз атаң ертеде өмір сүрсе, нағыз сал болар еді. Кезінде шайқылығы да болған болуы керек. Кейін басылған ғой. Енді мына шертісін айтайын, оның домбырадағы емін-еркіндігі бүгінгі заманның шартына келіп отыр ғой. Сахнаға шыққан домбырашы ғой.

	– Сен де ел алдында өнер көрсеттің емес пе, – деді Әжігерей қайтадан таңқалып.

	Сабыт күлді.

	– Көрсеттік қой. Бірақ біздің сал мен серіден айырмашылығымыз, біз ел қыдырмаймыз. Сал мен сері ауыл-ауылды аралап жүрген әртістерің бар ма, сол сияқты. Және асылық айтқаным емес, мына әртістерің сал мен серінің қолына су құюға жарамас еді. Салдың шайқылығын көру керек. Оны айтып беру қиын.

	– Мысалы.

	– Айтайын. Мен ертегі айтайын деп отырғам жоқ, дұрыс түсін. Өз көзіммен көрген нәрселер. Мысалы, Қарақия деген сал болды. Құлағын аяғымен қаситын. Нансаң.

	Әжігерей күлді.

	– Қалай?

	– Оны мен енді саған көрсете алмаймын. Айттым ғой жаңа, оны өз көзіңмен көруің керек. Жұбай сал деген болды. Құлағын жылқы сияқты қайшылайтын. Құлағына, самайына қонған шыбынды, құлағымен жасқап жеберетін. Кілегей деген жынды болды. Киіз үйдің төрінде отырып табалдырыққа қонған шыбынды түкірікпен жалп еткізетін.

	– Жақсы, – деген содан кейін, – Мен Ғазиз атаң сондай деп тұрғам жоқ. Солардың шайқылығын айттым. Ал Ғазиз салдардың ішіндегі әдептісі ғой. Оның бар шайқылығы осы домбыра шерткендегі емін-еркіндігінде.

	Атасының әңгімесінен кейін Ғазиздің перне басып ішек толғауына басқа көзбен қарайтын болды. Шынына келсе Ғазиз үшін күй нұсқасы қиялға желеу ғана екен. Кез-келген күйдің кез-келген буынынан түседі де жаңадан күй шығарып кете береді. Әрине, дәстүрден, күйдегі басты өрнектен ауытқымайды. Бірақ қай күйге түссе де, оның қолынан шыққан жаңа күй Әжігерейдің атасынан естіген күйлеріне ұқсайды да, ұқсамайды да. Әрі өзі, әрі өзге. Және ең кереметі Ғазиздың қиялынан шыққан қандай да өрнекті, күй емес деп айта алмас еді. Ескі күймен иық теңестірген, қатар тұрған соны күй. Бұрын мүлдем естіп-білмеген өнердің кенішіне жолыққаны анық еді. Бірнеше айдың төңірегінде оның ерек өнерін мойындап бас иіп болған.

	Атасы, жаңа машық қуалаған Әжігерейдің әр қадамын қалт жібермей қадағалап отырды. Күн сайын, кейде екі-үш күн сайын бір рет кешке қарай домбыра шерткізеді. Көп ештеңе айтпайды. Бірақ бетіне қан жүгіріп, көзі жайнап отырып тыңдайды. Кейде, ішіне сыймай бара жатқан сезім толқынысын жасыра алмай. – Ә, сайтан Ғазиз! – дейді басын шайқап, таңдайын тақ еткізіп, – Не деген керемет!

	Бір күні шыдай алмай Әжігереймен еріп барған.

	– Күйің симай кернеп бара жатыр, – деді Ғазиздің төріне жайғасып отырып жатып, – Екі ортадағы тасымал күйде не береке бар, өз құлағыммен естиін деп келдім.

	Ғазиз қанағаттана мырс еткен.

	– Ой, Саба, сенің қараңды шала алмайтын, шаңыңа ілесе алмайтын жаманбыз ғой біз.

	– Сен өйтіп қылжақтама, – деді Сабыт, – Балама ұстаз табылғанына қуанып жүрмін. Екеумізді салыстырған қай ақымақ. Әр өнердің өз орны бар.

	Сол күнгі отырыс әдеттегіден ұзаққа созылды. Сабыт домбыраға қол тигізбей, кеш бойы тек Ғазизге шерткізіп отырды. Осы кеште бір таңғажайып оқиға болды. Ғазиз бір дамылдап алып, келесі күйдің тиегін ағытарда Сабытқа қарап сөз бастаған:

	– Саба, енді бір күй шертіп берейін. Айтайын саған, бұл күйді мен сенен үйрендім. Әрине, бала кезімде талай естіген едім. Бірақ бұл күй сенің саусағыңа ілінгенде ғана мұратына жеткен шығар дедім. Қанша үйрендім десем де жария қылып шертуге қолым бармайтын. Талай тойда өзіңмен тізе түйістіріп отырдым, бірақ сенің алдында тартуға жүрегім дауаламайтын. Сол күйдің кезегі енді келген сияқты. Артық я кем кеткен жері болса, кешір.

	Домбыраның бұрауын көтеріп, шынашағын ортаңғы, көсем перненің үстіне қойды. Атасы шерткендегідей күмп еткен емес, еш қоспасыз таза дыбыс шықты.

	– "Зар Қосбасар” ғой, – деді Сабыт, сәл төніңкірей отырып.

	Әжігерей таң қалды. Бұрын атасынан талай естіген. Сәруәрдің қалай толғағанын да көрді. Арылмас, айықпас қайғы еді. Зарды зар қуалайтын. Қыл бұрауға салғандай жаның ышқынатын. Қашан өткені белгісіз, қашан тынары да белгісіз қасірет. Қашан қозғасаң да от-тиектен өртеніп төгіле жөнелетін, астындағы қозы ешқашан суымайтын қасірет еді. Ғазиз шерткенде күй табиғатының осыншама өзгергеніне қайран калған. Домбыраның үнінде ...қайғы жоқ. Еш қайғы... Бір көлеңке жоқ бұлтсыз аспандай... Бәрі де өтеді... Өтпейтін дүние жоқ... Тозбайтын қайғы, өшпейтін қасірет болмайды... Бәрі де өшеді, бәрі де өтеді... Қайғы ең ұлы өнеге... Қасірет ең ұлы тағлым... Бірақ өмір бар емес пе... Иә... Өмір... Иә, қуанышынан қайғысы көп. Бірақ қасірет пен азап... бел асырды емес пе... Домбыраның үнінде еш қайғы жоқ... Бірақ осы мөп-мөлдір тазалықтан басқа бір қасірет қозғалып, ой-өлкеңнің бұрын өзің танып-білмеген жаңа тарабына аяқ бастырғандай. Иманға тіл бітсе осылай сөйлер еді. Әжігерей өзінің кемел тартқанын шамырқана, қуана сезінді.

	Сабыт көкірегі қарс айрыла күрсінген.

	– Ах, шіркін! Күйің мөп-мөлдір, бірақ қамрығы екі есе артылып түсті.

	Ғазиз шаршап қалыпты. Домбыраны Сабытқа ұсынған. Сабыт жымиып, алмаймын дегендей басын шайқады. Бұдан кейін күй шертілген жоқ. Кеш бойы басқа әңгіме айтылған. Әжігерей, кешкен күйі бойына сыймай далаға шығып кетті. Биік қырдың басынан алыстағы көгілдір тауларды, сілбі жауынның астында бұйыққан орман-тоғай, суы қарайып үнсіз ғана ағып жатқан өзенді, бүкіл өңірді шолып өтті. Бабаларының өмірді, тіршілікті неге осынша сүйгенін енді түсінгендей.

	Кешке үйге келгеннен кейін Сабыт домбыраны алдына өңгеріп, ойланып сәл отырды. Содан соң күрсіне тіл қатқан.

	– Әжікен деймін. Бағана, анау Ғазиз атаң күй шерткенде басыма ой келді. Осылай шертіп үйрену үшін тағы бір рет өмір сүруге болады-ау дедім.

	Арада тағы бірнеше апта өткенде енді Сабыттың алапасы артқан. Бір күні Ғазиз әлдебір белгісіз күйдің шолақ иірімін шертіп үйретті де, - Сабаңа осыны тартып берші, – деген.

	Кешке Әжігерей екінші ұстазының тапсырмасын орындап атасына шертіп берді. Сабыт шалқасынан түскен.

	– Мынау... мынау “Балбырауын” ғой. Ой, Алла, бұл не керемет!

	– Несі керемет, – деді Әжігерей. – Шоп-шолақ бірдеңе...

	– Бұл Тәттімбеттің жоғалып кеткен “Балбырауын” деген күйі, –деді Сабыт қуанып. – Баяғыда Иләпіден ала алмай қалған көп кереметтің бірі осы еді ғой. Тәңірім, көзің түзу екен. Кәне тағы бір шертші.

	Екінші қайырғанда-ақ үйреніп алды. Бірнеше қайтара шертіп, содан соң орнынан тұрып кетті. Қатты толқығаны көрініп тұр.

	– Әжікен, – деді содан кейін, – Сен енді бірнеше күн домбыра тартпа. Родияны өшіріп таста. Күйге көлеңке түсіріп үркітіп аламыз. Маған бірнеше күн тыныштық беріңдер.

	Әжігерей атасының таңғажайып қылығын неше күн бақылады. Сабыт әуелі домбыраның табалдырық тиегін тұрған орнынан алып төмен қарай жылжытып қайыра бекіткен. Домбыра екі есе қысқарып қалды. Шолтиған мойындағы пернелер де бір-біріне тым жақын барды. Бұның не үшін екенін түсіне алмаған.

	– Ештеңе сұрама, – деді атасы бұның үнсіз сұрағына.

	Күні бойы осы қысқа домбыраны тартады да отырады. Әжігерей тыңдап отырып, атасының шертісі жүйесіз, бейберекет екенін ажыратты. Бұрын жоқ әдет бастап, қалай болса солай сабалап тартады. Әдейі мазақ қылып отырғандай. Ара-арасында бір әуен шалынады. Сол әуенді қуалай жөнеледі, артынша бір қайырымда одан да айрылып, тағы да берекесіз шертіске салады. Кейде домбыраны қойып, ыңылдауға көшеді. Кәдімгідей ыңылдап күй шертіп отырғандай кей жерінде беті тыржиып қиналып қалады. Бірақ бұл алғашқы күндердің әсері еді. Бара-бара қайталанбас ажарлы, қыздай қылықты күйдің нобайы шалына бастады. Әжігерей ауыз үйде дымын шығармай отырады. Бірақ атасы бұның ұрланып, тыңдап отырғанын сезіп қояды.

	– Әжікен, бара тұр, қарағым. Кедергі болма. Кейін естисің ғой, Құдай жеткізсе, – дейді домбыраны қоя салып.

	Әжігерей далаға шығып жаңағы сұлбасы көріне бастаған күйді шіңкілдек домбырадан кәдімгі үлкен домбыраға ойша ауыстырады, жаңа күйдің кемел өрнегіне сүйсініп, көзі жасаурап тұрып қалады. Осылайша қанша уақыт өтті. Бір күні Сабыт таңертең күндегіден ертерек тұрып, намазын оқып шайға отырарда домбыраны қолына алды да күмбір еткізіп бір шертіп қалды.

	– Күлбағила, бүгін қазан көтер. Қонақ келеді, – деді.

	– Ол қай қонақ? – деді Күлбағила.

	– Ғазиз бен Шерім, – Сабыт домбыраны іргеге сүйеп қолына кесесін алды. – Кешке қарай келеді.

	Күн батып, өрістен қайтқан малдың тұяғынан көтерілген ақтүтін шаң мен азан-қазан шуы басылғанда Ғазиз бен Шерім келген. Төрге жайғасып болғаннан кейін Ғазиз Сабытқа қулана қарады.

	– Апырау, Саба, бір керемет келе жатыр-ау.

	– Жобаң дұрыс, бірақ домбыраны қоя тұрайық, – деді Сабыт.

	Кеш бойы әңгіме басқа тарапты ғана кезді. Қыстан қалған сүр желініп, алдыға шай келгенде барып ерекше көтеріңкі көңіл күйде отырған Сабыт домбырасын қолына алған. Қонақ келерден бұрын табалдырық тиекті өз орнына желімдеп, жаңа ішек тағып әбден бабына келтіріп қойған.

	– Ал, Ғазиз, Шерім, бүгін мен бір тамаша көрсетейін деп отырмын. Бұл бір, жоғалдыға саналған күй болатын. Сөйтсем, мынау Ғазизда бір жұрнағы қалыпты. Әнеукүні Әжігерейден сәлем айтып жіберіпсің. Бұл күйді ертеректе бір рет қана құлағым шалып қалған. Бірақ Иләпі жарықтықтан ерте айрылдық. Шәкірттігім ерте аяқталды. Сонымен, қанша талпынсам да алыс-жақын шеберлерден бұл күйдің ізін таба алмадым. Күйдің жоғалғаны – адамның өлгенімен бірдей қаза. Осы күйді мен, туысым өлгендей жоқтадым. Енді осы күй қайтадан тіріліп отыр. Менің сендерден басқа сыншыларым жоқ. Күйді сендерге тартып көрсетейін дедім.

	Әуелінде көсем пернеде жеңгемсүйер сымбатты бір әуен шертіліп тұрып алды. Содан соң төменгі сағаға түскен күй бұрын мүлдем естімеген бір жаңа сырдың ұшығын шығарған. Адамда айтылмайтын сөз болмайды. Басқалар айта алмағанды Тәттімбеттің жынысты күйі айтып берді. Домбыра... көкіректің, жаңа ғана кешкен, қайталанбас сезімді сұрап отырғанын сезгендей, көргендей, ындыныңды құртып, ынтықтырып тағы да айтты... Қайрыла бере тағы да айтты...

	Ғазиз бен Шерім мәңгіріп отыр. Сабыт күйдің басынан түсіп қайтадан тартты. Әжігерейге күй ешқашан басталмағандай және ешқашан аяқталмайтындай, осы күрең топырақ тұнжыр даланың үстінде мәңгі шертіліп тұрғандай сезілді.

	– Ойбой, – деді Ғазиз күй шертіліп болғаннан кейін, – Сөзім таусылды, Саба.

	Даусы тұтқырланып естілген. Жүзіне қайғының бұлты үйіріліп көрмеген қарияның жаңа ғана ағыл-тегіл жылағаны көрініп тұр.

	– Баяғыда ықылымға кеткен күй еді. Жұрнағынан іліндіріп алып бірнеше күннің ішінде о дүниеден суырып алып бердім, не дауың, не арманың бар, – деді Сабыт сәл алқынып.

	– Ешқандай дауым да, арманым да жоқ, – деді Ғазиз, – Сен кемеңгерсің. Асылық айтты деме. Адамның шын бағасын біліп айтқан сөз мадаққа жатпайды.

	Кейіннен Әжігерей қысқа мойын домбыраның сырын сұраған.

	– Ол былай, – Сабыт домбыраны қолына алып ежіктей түсіндірген, – Мойын қысқарғанда пернелер бір-біріне жақындағанын көрдің ғой. Пернелер бір-бірімен мидай араласып, құрдай қатынасады. Мың сөздің ішінде бір сөз – жөн сөз болатыны сияқты, домбырада да мың қисынның ішіндегі біреуі – шын қисын болады. Соны есіңе сақтайсың. Тағы бір қиыста қолыңа тағы бір қисын ілінеді. Оны да моншақ құсатып жіпке тізіп қоясың. Міне, осылай жинай бересің. Осылайша тар жерде табылған қисын жинақталып келіп күй болып шығады.

	Әжігерей таң қалды.

	– Сонда қалай болғаны? Күйді осылайша құрастырып жасай ма? Пәленнің пәленге арнаған пәлен деген күйі, табан астында шығарған күйі екен деп аңызда айтылады. Соның бәрі өтірік болғаны ма?

	Сабыт күлді.

	Жоқ, оның бәрі рас. Пәленнің пәленге арнаған күйі дейміз. Оның бәрі рас. Бірақ күй, араның гүлден бал жинағаны сияқты, тірнектеп жасалады. Пернені шиырлай салғаннан күй шықпайды. Сен дұрыс түсін. Мен саған күйдін ең құпия сырын айтып отырмын.

	– Саған қалай түсіндірсем екен, – деген одан кейін қиналып, – Пернелер жақын тұрғанда бір-біріне бейім... сөйлеуге бейім болады, түсінемісің. Шықпай, айтылмай, тынысы ашылмай тұрған күй, пернелерді жақындатқанда айтылып қоя береді.

	– Олай болса, ол қисынның күй екенін қайдан білем? – деді Әжігерей.

	– Көкірегің біледі, – деді Сабыт, – Тыңдап отырған адамға сенің тартқаның күй болып көрінеді, күй болып естіледі. Ал оның сырты... азап, қара тер. Есіңде болсын, еңбексіз ештеңе келмейді.

	Атасы айтқан қызғылықты әңгіме ғана еді. Кейіннен бұл әңгіменің қай тарапқа тартарын, қандай биіктерге жеткізерін, әрине, білген жоқ.

	Бір жылдың төңірегінде Ғазиз да сарқылған.

	– Сен сияқты адам ұзақ уақыт шәкірт болып жүре алмайды, – деген бір күні. – Мен енді саған не үйретерімді білмеймін. Менен аларыңды алып болған сияқтысың.

	– Мен сенімен қоштасып отырғам жоқ, – деген одан кейін сөзін үстеп. – Қашан келсең есік ашық. Қолыма тағы да қаңғыған күй ілініп жатса, келерсің, аларсың. Сенен немді аяйын.





ІІІ тарау


	Мөлдір қара көзінің аласы көкшіл нұр шашып тұратын. Жайнаған ақсары жүз, құндыз қабақ, иыққа ақтарылған тал жібек шаш. Көркінен көз айыру қиын еді.

	Алғаш кластың табалдырығын аттағанда ұлы бар, қызы бар, жиырма шақты бала тегіс аңтарылған. Есікте қымсынып тұрып қалды. Тақтада есеп жазып жатқан Сәулебай мұғалім жаңа оқушыға бір көз тастап өтті де отыруға рұқсат берген. Ортаңғы қатардың соңғы партасына, үнемі жалғыз отыратын Серікболдың жанына барды.

	– Мына жер бос па?

	– Бос.

	– Онда мен отырайын.

	Сәулебай мұғалім есепті жазып болып, қолына жұққан борды орамалымен сүртіп орнына отырды. Класс журналын ашты.

	– Тәәк, бұл жаңадан келген бала Іргебаева ғой, солай ма? Іргебаева Гүлшат.

	– Иә, – Қыз орнынан тұрды.

	– Отыра ғой, – деді Сәулебай.

	– Серікболдың бағы ашылды дей бер, – деді Әжігерейдің парталасы Ерік, – Байғұс, он жыл бойы бір қыз қарамай қойып еді. Құдай берем десе оңай екен ғой.

	Үзілісте, кластың қыздары жаңа құрбыларын ертіп далаға шығып кетті. Сол сәтте ұл балалар Серікболға лап қойған.

	– Құттықтаймын, – деді алдымен жеткен Ерік, бүгежектеп тұрған Серікболдың қолын зорлықпен алып қысып жатып, - Оңайынан, тезінен берді деген осы.

	– Әй, кетші, – Серікбол қолын босатпақ болып жұлқынды.

	– Әй, күйеу, сен өйтіп тапырақтама, – деді Ахмет. – Одан да айтсайшы, былай. Қалай екен өзі, былай.

	Қылжақбас Марат адам айтқысыз мекер дауыспен әндетіп қоя берген.

	– Еркем-ау дәнекерсің-ау, айнадағы, Шашақсың жалаулатқан-ей, найзадағы.

	Достарының әжуасынан запы болған Серікбол келесі сабақтан қашып кетті. Гүлшат жалғыз қалған. Серікболдың тасасынан дұрыстап көре алмап еді, енді қыздың көркін армансыз тамашалады. Шашы алғаш көргенде шымқай қара сияқты еді. Алдамшы көрініс екен. Жирен мен қоңырдың арасындағы көз қуантатын алқоңыр түс. Шашының арасынан нәзік сырғалығы анда-санда көрініп қалып отырады. Бәденді. Үстіне қоңыр мектеп формасын, аяғына ауылдық жер үшін таңсық қара шілтер шұлық киген. Өзіне сұқтана қадалғанды сезіп, әредік-әредік жалт етіп қарап қояды. Сол сәтте жүзі қызарып кетеді.

	– Мә, сілекейіңді сүрт, – деді бұдан көз алмай отырған қушыкеш Ерік, – Партаны былғадың.

	Келесі үзілісте ұлдар енді бұны қамады. Бұрышқа тығып, қолын бұрап тырп еткізбей тастаған.

	– Опасыздық деген осы, – деді Марат көкірегі қарс айрыла күрсініп, – Бірге оқитын жан досының үйленейін деп жүрген қызын айырып алып, жалғыз өзі иемденеді.

	– Не оттап тұрсың өзің? – деді Әжігерей жұлқынып.

	– Совет адамының адамгершілік келбетіне лайық емес қылық, – деді Марат күйзеліп.

	Бірі атып, бірі қуып осылай зықысын шығарған. Достарының адам төзбес қалжыңдарына шыдап сабақтың аяғына дейін отырды. Мақсат, жаңадан келген қызбен жақынырақ танысып, үйінің қай шамада екенін білу. Қоңырау шылдырлағанда елдің алды болып дәлізге шықты.

	Топырлаған оқушының арасынан Гүлшаттың қай тұста келе жатқанын байқап алып, тіркесе жүрді. Шыға берісте, әр қимылын бағып, ащы жымиып Марат тұр екен. Қолпаштай, еркелете күліп, бұған қолымен белгі берген.

	– Көресің әлі, – деді Әжігерей.

	Гүлшат мектептен шығып кеңсенің сол қапталын ала орналасқан үйлерге қарай жүрді. Әжігерей қуып жетіп қатарласқанда жалт етіп қарап сықылықтай күлген. Өнебойына от төгілгендей болып, тірсегі қалтырап, ыбылжып қалды.

	– Ұлдар мазақтады ма? – деді Гүлшат.

	– Иә. Оны қайдан білесің? – деді Әжігерей.

	Екеуі бұрыннан таныс адамдардай бірден “сенге” көшкен.

	– Білемін. Бағана қыздар, барлығымыз терезеден білдірмей қарап тұрдық. Әуелі анау Серікбол деген баланы мазақтады. Содан кейін сені ортаға алды.

	– Иә, сондай... қылжақбас өздері. Тілдері тура тікенек.

	– Сенің атың Әжігерей ғой. Орыс мектебінен ауысып келгенсің.

	– Иә. Оны да айтқан екен ғой. Ал өзің....

	– Менің атым Гүлшат, – Қолын ұсынды. Алақаны дымқыл, жып-жылы екен.

	– Әжігерей, – Жұп-жұмсақ алақанды аялай ұстаған.

	– Біз Абай ауданынан көшіп келдік, – Гүлшат мамыражай әңгімеге ауысты, – Негізінен біз осы жақтың адамымыз. Көкем оқуын бітіріп, сол Абай ауданына жіберіліпті. Міне, көп жылдан кейін, жерсінбей өз ауылына қайтып келіп отыр.

	– Ал біз ежелден осы ауылда тұрып жатырмыз, – Әжігерей тақырып таппай қиналған.

	– Бүгінге осы да жетер, – Гүлшат етегі дөңгелене бұрылды, – Сау бол. Көріскенше.

	Көрер таңды көзбен атқызған. Гүлшаттың ай жүзін, келбетінің әр қырын ойша елестетіп, тамашалап, қараңғыға көзін қадап қанша жатқаны белгісіз. Таң қылаң беріп келе жатқанда мызғып кетіпті. Түс көрді. Гүлшат... бұның жалғыздығынан, күрсінісінен жаратылған ән болып елестеді. Бірақ... керемет мұңды ән екен дейді. Түсіне алмайды. Олай болуы мүмкін емес қой, алда қаншама бақытты өмір бар, неге бұлай болуға тиіс... түсініксіз... Әйтеуір мұңлы ән... артынан қаншама қайғы ерткен, жүрек елжірететін мұңлы ән санада қалықтап тұрып алады.

	Жүрек сайрағанмен, тіл мүкіс. Бұдан кейінгі қатынас бұл ойлағаннан әлдеқайда қиын болып шықты. Гүлшат таныспай жатып суық тартты. Таңертең сабаққа елпілдеп барған көңілі, ыңғай бермей теріс айналған, селқос қана тіл қатысқан қыздың қылығынан мұқалып қалатын. Адамның қас-қабағына көп мән беретін, көңілге қарағыш Әжігерей сөз таба алмай дал болатын. Осындай не өлі емес, не тірі емес күйде қыс та келді. Мектепте болған бір әдебиет кешінде Гүлшаттың домбырашы екені анықталды. Сахнаға еркекше адымдап шыққан Гүлшат “Көңіл ашар” мен “Адайды” дүрілдете тартқанда өнерпаз ауылдың адамдары шалқасынан түсті. Кештен кейін Гүлшатты жеке құттықтамақ болған Әжігерей оны кеңсенің бұрышынан тосып алған.

	Түн. Сықырлаған сары аяз. Бұны алыстан байқаған Гүлшат жақындаған сайын жүрісін баяулатып, таяқ тастам жерге келіп тоқтады.

	– Ал, не айтасың? – деді биялайын шешіп, қолын демімен жылытып тұрып.

	– Кел, қолыңды жылтайын, – Әжігерей қызға қарай бір қадам жасады.

	Гүлшат шегініңкіреп тұрды.

	– Рахмет. Керегі жоқ.

	Екеуі үнсіз қалды.

	– Осылай тұра береміз бе? – Гүлшат Әжігерейдің жүзіне кекете қараған, – Менің қолымды жылыту үшін тосып алдың ба?

	– Жоқ, – Әжігерей жөткірінді. Сөз таппағандағы әдеті.

	Гүлшат күлді.

	– Тақтада жауап бере алмай тұрған сияқтысың.

	Әжігерейдің басы әбден шатысты. Гүлшатты не үшін тосып алғанын есіне әзер түсірген.

	– Айтпақшы, ұмытып барады екем. Құттықтаймын. Өзің жақсы домбырашы екенсің.

	– Рахмет, – Гүлшат қолғабын киді, – Ал, болдық па? Басқа айтарың жоқ қой.

	– Бар!..

	Әжігерей тағы жөткірінді.

	Гүлшаттың түсі ілезде суыған.

	– Білемін не айтқың келетінін. Жалпы, ұлдардың не айтқысы келетінін мен жақсы білемін. Саған көптен бері айтайын деп жүргенмін. Менен аулақ жүрсең жақсы болар еді. Бүкіл кластың аңдыған-баққаны екеуміз. Қыздардан ұялып біттім. Өтінерім – менен алыстау жүрші.

	Әжігерейдің жүрегі мұздай суыған. Неге ұяласың, неден ұяласың, адамның қоры мен бе едім деген. Әрине, іштей айтты.

	– Айтарым сол, – Гүлшат бұрылып жүре берді.

	Осы қазір көңіліндегі ғашықтық сөзін айтпаса, мәңгібақи айырылысатындай көрінген.

	– Гүлшат, тұра тұршы, – деді жанұшыра.

	– Тағы не айтайын деп едің? – Гүлшат бұрылып, әңгіме бітті емес пе дегендей бүған аңыра қараған.

	Әжігерей қыздың жанына жетіп келді. Бірақ тағы да тосылып сөз таппай тұрып қалды.

	– Осылай ары-бері жүреміз бе енді? Мені апам тосып отыр. Аяғым да тоңды, – Гүлшат пимасын бір-біріне соқты.

	Кенет өзінің не істеп жатқанына есеп бермей қыздың белінен қапсыра ұстап құшағына тартқан.

	– Тыңдашы... тыңдашы сен... менің саған айтайын дегенім...

	Гүлшат айқайлап жіберіп екі қолын бұның кеудесіне тіреген. Әжігерей сасып қалып қолын босатып қоя берді. Гүлшат құлаштап тұрып жұдырықпен бір перді. Әжігерей аузының ішінде қанның кермек дәмін сезді. Қарға бір түкірген.

	– Бұл саған алғашқы қан, – деді Гүлшат. Содан соң бұрылып, жүгіре жөнелген. Өксіп жылап бара жатқаны естілді.

	– Гүлшат, тұра тұршы, – деді Әжігерей құлазып.

	– Ақымақсың, – деді Гүлшат иығынан асыра айқайлап, - Оңбаған! Кет аулақ!

	Қар сықыр-сықыр етіп, қақпаның ашылып-жабылғаны естілді. Аязға шыдамай ызыңдаған электр бағандарының әнін тыңдап көшеде жалғыз қалған.

	Бойында әлдебір селқостық пайда болды. Үйге ұйқылы-ояу күйде келіп, тамаққа да қарамай жата салды. Ертеңіне сырқаттанып оянған. Ыстығы көтеріліп, маужырап, ып-ыстық өзеннің түбіне шым батқандай, үнсіз-тілсіз жата берді.

	Сабыт бұл тұра қоймағаннан кейін, жанына келіп, алақанымен маңдайын сипап көрді.

	– Түу, күйіп жатырсың ғой, жарығым, – деді мазасызданып, - Суық тигізіп алғансың-ау.

	Үшінші күні, ыстығы қайтып, тәуір болғанда кластас достары кіріп-шыққан.

	– Сейфіл-Мәлік достым, халің қалай? – деді Марат әдетінше, – Бәдиғұл Жамалдың бір рет домбыра тартқанын естіп үш күн ауырып жаттың, бара-бара не болмақсың?

	– Бәдиғұлы несі? – Күлбағила ернін сылп еткізді, – Баяғы, Аякөзден келіп жол жөндейтін пияншік Бәдиғұл ма?

	– Иә, сол, – деді Марат мырс етіп.

	– Ол домбыра тартушы ма еді?

	– Ой, қойшы енді кемпір, сен де қазбай, – деді Сабыт кейіп, – Балалар қалжыңдап басқа біреуді айтып отыр, соны да түсінбейсің бе? Одан да шай бер, Әжікеннің достарына.

	– Сенің орның бөлек екен, – деді Марат шайды сыңғытып отырып, – Балалардың тең жартысы, кімнен көшірерін білмей екі алды. Тезірек қайт енді сағындырмай.

	Әжігерейдің үнсіз сауалына жауап қайтармады.

	– Артынан айтам, – деген бар болғаны.

	– Гүлшат та ауырып жатқан көрінеді, – деді Ахмет оңаша қалғанда.

	– Екеуің сол түні не істегенсіңдер, айтсайшы енді ынтықгырмай, – деді Марат.

	– Ештеңе де болған жоқ, – деді шамданып қалған Әжігерей, – Мен мүлдем басқа себеппен ауырдым. Маған суық тиген.

	– Қандай жағдайда? – деді Марат тағы да мырс етіп.

	– Қой енді, – деді Ахмет, – Қарамайсың ба? Ыстығы көтеріліп жатыр емес пе.

	Ертеңіне мектепке қобалжып аттанған. Сол күні Гүлшат та сабаққа келді. Көзі кіртиіп, жүзі солғын тартыпты. Бұған қараған да жоқ. Әжігерей бірнеше рет, біреу мойнын күшпен бұрғандай Гүлшат отырған қапталға көз тастаған. Тақтадан көз алмай сабақ жазғансып отыр. Тек жалт етіп бір рет қарады. Қайсар, илікпес көзқарас. Бұның әнтек қылығын кешпегені көрініп тұр. Сабақтың аяғына қарай алдына хат келіп түсті. Гүлшаттың қолы. “Әжігерей, сабақтан кейін сол баяғы жерде кездесейікші. Есіңде ме, кеңсенің артындағы бақтың есігінде. Айтатын әңгіме бар. Гүлшат” делінген. Хатты оқып отырып бойын балалық кездегі таныс сезім биледі. Теперіш көріп, меселі қайтқанда көзінің алды қарауытып, бойын осындай мұлғын күй басатын. Бәріне де қолды бір сілтеп кетіп қалғысы келді. Бірақ тағы да... тағы да адамның көңіліне қарағыш, ынжықтықпен шектес бір сезім ұстап жібермеді. У ішсең де тойып іш, бұны да көрейік, не айтар екен деді іштей. Қоңырау шылдырлап мектеп тарап кеткенде, әлдебір міндет атқарғандай, алып-ұшқан көңіл жоқ, ешқандай сезімсіз, келісілген жерге барып тұрды.

	Гүлшат кешікпей жетті. Бір қадамдай жерге келіп тұрып Әжігерейге бажайлай қараған. – Сен маған өкпелеп жүрсің бе? – деді көңілсіз жымиып.

	– Жоқ. – Әжігерей алыстағы қырға көз тастады. Салт атты адам бір жаққа шауып барады. Қайда, неменеге шауып барады, бұл шабыста не мағына бар деген немқұрайды ой келді. Содан соң алдында тұрған қызға бұл да бажайлай қараған. Түсі суық. Мен көрмеген түс пе деді іштей. Кенет күлкісі келді.

	– Жоқ, өкпелегем жоқ, – деді мырс етіп.

	Гүлшат шамданып қалды.

	– Неменеге күлесің?

	– Мені тергеуге шақырып па едің? – деді Әжігерей. Тағы да күлкісі келген. – Сен маған өкпелеме, балалық кездегі бір оқиғалар есіме түсіп кетті.

	Гүлшатты алғаш көргендегі кешкені, түйсінгені бәр-бәрі бекер болып көрінді. Ешқашан болмайтын, болуы мүмкін емес зая дүние.

	Гүлшат бұның жеңіне қол тигізді.

	– Мен саған бір нәрсе айтайын, түсінсең.

	Осы мағынасыз тұрыстан жалыға бастаған Әжігерей шорт кескен.

	– Тезірек айт. Сонымен қоштасып-тарасайық.

	– Міне, көрдің бе, бұл да сенің балалығың, – деді Гүлшат. Дауысы бір түрлі шаршап, сынып естілді, – Менің айтайын дегенім – мен сенен үлкенмін. Түсінесің бе, үлкенмін.

	– Түсіндім, – деді Әжігерей, – Сенің жасың менен үлкен. Мен сенен кішімін. Осынша жұмбақтамай баяғыда айта салатын адамсың ғой... Мен де...

	Сөзі аяқталмай қалған. Гүлшаттың көзінен қос тамшы жас үзіліп түсті.

	– Ақымақ-ау, қалай түсінбейсің, – деді қыз өксіп тұрып, - Менің көңілім ересек қой сенен. Осыны да түсінбейсің бе?

	Әжігерейдің бойын қуаныш кернеді.

	– Тұра тұршы, – деді Гүлшаттың қолынан ұстап, – Тілге келейікші.

	– Сен жақсы баласың, – деді Гүлшат.

	– Ал, сен жақсы қызсың, – деді Әжігерей.

	– Саған неге кездестім екен, – деді Гүлшат баяу күрсініп. Даусынан өкініш сезілді.

	– Маған өмірімде бұндай сөзді ешкім айтқан емес, – деді Әжігерей.

	Гүлшат жауап бермеді. Шегініңкіреп барып бұрылды да артына қарамай, жылдам басып жөнелді. Еңкеңдеп, асығып кетіп бара жатқан қыздың соңынан қарап тұрып Әжігерейдің көкірегін түсініксіз түйсік биледі. Мұң да, өкініш те, сонымен қатар, Әжігерей бұны тіпті іштей мойындаудан қорқатын, болашақ айырылысуды аңсаған және бір түсініксіз сезім бар.

	Қыс өтіп көктем келді. Бір күні класс жетекшісі Сәулебай мұғалім сабақтың соңын ала, түстен кейін мектепке келіңдер деп тапсырма берген. Тамақтарын ішіп тыңайып алған балалар қайта жиналғанда, совхоздың парторгын ертіп мектеп директоры класқа кіріп келді. Елдің барлығы дүркірей орнынан тұрған.

	– Отырыңдар, балалар, – деді Сәулебай.

	– Ал, балалар, сөз қысқа, – деді парторг орындыққа жайғасып жатып, – Осы таяу күндері ауданда совхоздардың арасындағы көркемөнерпаз сайысы басталады. Ауылдың өнерпаз жастары жеткілікті. Ән айтатын, басқа өнер көрсететін адамнан кенде емеспіз. Бірақ мәселе былай болып тұр. Ауданнан түсірілген разнарядка бойынша бір жеке домбырашы Тәттімбеттің “Саржайлау”, “Сылқылдақ” деген күйлерін орындауы керек екен. Араларыңда сондай бала бар ма?

	– Гүлшат, – деді барлығы бірдей. – Гүлшат домбырашы.

	– Кәне, айналайын, – Парторг Гүлшатқа жылұшырай қарады. – Осы күйлерді тартып көрсетші. – Күйсандықтың үстінде тұрған домбыраны иегімен меңзеген. – Кәне, кәне, қысылма. Өзіңді сахнада тұрғандай сезін.

	Орнынан созалаңдай тұрған Гүлшат қызарып төмен қарады.

	– Аға, кешіріңіз. Мен ондай күйлерді тарта алмаймын.

	Парторг ілезде селқос тартты.

	– Енді не тартасың? Домбырашы деген бәрін тарту керек қой.

	– Менің тартатыным “Кеңес”, “Келіншек”, “Көңілашар”...

	Гүлшат тағы бір күйлерді есіне түсіре алмаған адамдай төмен қарап мүдіріп қалды.

	Парторг Сәулебайға қарап күлді.

	– Енді не істейміз, Сәке? Айтылған шығарма орындалмаса бағамыз төмендейді. Ең соңғы орынға түсіп қалуымыз мүмкін.

	Сәулебай иығын қиқаң еткізді.

	– Оңбайсыңдар, – деген содан кейін бүкіл класты шолып шығып, – Сөйлегенде сөздің түбін түсіресіңдер, біреуің домбыра ұстай алмағаның ба, ей?

	Әжігерей орнынан тұрды.

	– Маған бола ма?

	Бүкіл класс Әжігерейге аңтарылды.

	– Сен бе-ей? – Сәулебай Әжігерейге ықыластана қараған.

	– Иә, мен, – деді шамданып қалған Әжігерей.

	– Несіне таң қаласыз, бұның атасы домбырашы ғой, – деді өзін оқушы емес, енді мұғалімнің әріптесі сезіне бастаған Марат.

	– Бұл кімнің баласы? – деді парторг.

	Директор Әжігерейге қарап ризашылықпен бас изеген.

	– Осы ауылдың баласы ғой. Сабыт ақсақалды білесіз бе? Сол кісінің баласы.

	– Ал, кәне, тарт, – Парторг ыңғайлана отырды.

	– Мына домбыра жарамайды, – деді Әжігерей, – Егер күтсеңіздер, мен үйден атамның домбырасын алып келейін. Сол домбырамен тартып берейін.

	Сүт пісірімнен кейін қайтып келген Әжігерей тақтаның алдындағы орындыққа жайлана отырып домбыраның құлақ күйін баппен келтірді. Содан соң “Саржайлаудан” бастады. Әдетінше қолы кібіртіктеді. Бара-бара, бірінші буынның орта тұсына келгенде саусақтары өзінің қалыпты қимылын тапқан. Бәрін ұмытып күй тұңғиығына шомды.

	... Күйден басқаның бәрі бекер, бәрі пәс. Күй ғана алдамайды. Күй ғана ішіндегі сырын күлбілтелемей, риясыз ашық ақтарады. Тәттімбеттің соңғы демімен шыққан қамырықты күй бөлме ішін кернеп бара жатты. Ешқашан бұлай тартпағанын сезіп отыр. Перненің жоғарғы шекесінен түскен саусақтары ішекті ырғап жіберіп дір етіп тұра қалғанда домбыра адамша күрсінеді. Сонымен қатар, енді осылай тарта ма екенмін деген өкініш күйдегі құсамен бірге көтеріліп, ескінің кемел өрнегі бүгінгі өрнекпен астасты. Әжігерей жұрт алдында отырғанын баяғыда ұмытқан. Атасы көп айтатын Жерұйықта, көк майсаның үстінде, алқаракөк аспанның аясында, бетін самал желпіп отырғандай. Самалдай салқар күйлер бірінен кейін бірі төгіліп, маңайды нұрға бөледі. “Саржайлау” мен “Сылқылдақтан” кейін қанша күй тартқанын білмейді. Арасын бөлмей, еш кідіріс жасамай шерте беріпті. Бір кезде оң қолының салыққанын сезді. Ертегідей ғажап дүниемен қимай-қимай қоштасқан.

	– Аплодисменты! – деді парторг орнынан тұрып. Өзі бастап қол соққан. Кластың іші дуылдап кетті. Директор келіп үлкен адамдай қолын қысқан.

	– Бұл сенің алғашқы концертің ғой деймін, ә, – деді риза кейіпте, – Өнерің өрісті болсын, айналайын.

	– Слушай, мына бала өзі қалай... – Парторг сөз таппай мүдіріп қалды, – Сөзім жоқ. Барасың! Ауданның аузын аңқитып кетеміз. Поздравляю, айналайын. Біздің мектептен бұндай өнер шығады деп кім ойлаған.

	Бірақ ең үлкен құттықтау бұл емес еді.

	Кластастар бұны ортаға алып, жау түсіргендей шуылдасып далаға шыққан. Осы боймен үйге дейін шығарып салды. Бәрі қайтып кеткенде Гүлшат топтан жырылып қалған, қарсы келіп, екі қолын артына айқастырып, Әжігерейді көзімен елжірей аймалаған.

	Әжігерей, алыстап кеткен, болмастай көрінген дүниенің енді қайта қайрылып, қол созым жерге келгенін сезді.

	– Әжікен, – деді Гүлшат баяу дауыспен. – Сен мен туралы жаман ойлама. Мен сенің қадіріңді білем. Сен жақсы баласың. Бірақ бүгін бұрынғы білгенім жайына қалды. Мен енді сенің мүлдем басқа адам екеніңе көзім жетті.

	Кенет Әжігерейдің қалжыңдағысы келіп кетті.

	– Баяғыда серілер мен салдар ауылдың сыртына келіп жығылады екен. Сұлу қыз бен сұлу келіншектер сұлап жатқан серілерді бетінен сүйіп, кілемге салып, ауылға алып келеді екен. Аяғының ұшынан жүріп қызмет қылады екен. Қандай тілегі болса да жерде қалдырмайды екен. Ал сендер, бетімізден сүймей-ақ қойыңдар, кілемге салмай-ақ қойыңдар, бір ауыз жылы сөздеріңді қиюға болады ғой. Әлде татымаймыз ба?

	Гүлшаттың көзі жарқ етті.

	– Енді қандай тілегің болса да жерде қалмайды, Әжікен.

	– Осы көріп тұрғаным түс емес пе, айтшы маған, – деді Әжігерей, – Әлде түс пе?

	Гүлшат күміс шашқандай етіп сықылықтай күлген.

	– Жоқ, түс емес. Бәрі де өңіңде болып жатыр.

	Артынша күлкісін тыя қойды.

	– Айтшы, Әжікен, осынша өнерді қайдан үйрендің? Күй шерткеніңді тыңдап, радио тыңдап отырғандай болдым ғой.

	– Атам домбырашы ғой.

	– Атаңның домбыра тартқанын тыңдауға бола ма?

	– Болады. Міне, біздің үй. Кір, дәм тат, қонақ бол.

	– Жок, қазір емес. Арнайы дайындалып бір күні келейін.

	Гүлшат қоштасып кетіп бара жатып, жалт етіп кері бұрылды. Әжігерейдің жанына жүгіріп келіп қолынан жұлқып қалды.

	– Сау бол, алтыным! Мен сені жақсы көрем.

	Кешке жатқаннан кейін ұзақ аунап, ұйықтай алмай қойды. Түннің бір уағында әлдебір гуілді сезді. Киініп далаға шыққан. Төңірек әлдебір сұрғылт реңге батып тұр. Жып-жылы. Есік алдындағы орындыққа отырып, енді оянып келе жатқан жаңа тіршіліктің лебін, жердің даусын селт етпей тыңдады. Атасы да далаға шықты. Үн-түнсіз Әжігерейдің жанына келіп отырған.

	– Естимісің, – деген сәлден кейін.

	– Иә, естіп отырмын, – деді Әжігерей.

	– Көктем келіп, жер зорайып барады. Енді көп ұзамай көк шығады. Ее, дүние-ай, өлмеген құлға... – Сабыт төмен қарап мұртын қайзады.

	– Баяғыда, – деді содан соң сөзін жалғап, – Біздің бала кезімізде, наурыз басталатын кезде, түн осындай жылы болушы еді. Наурыз күні жұрт ерте тұрады. Көже пісіреді. Ол кезде мұндай үлкен ауыл болып отыру деген жоқ. Шағын-шағын. Осындай түн ортасында тұрып алып тойлауға кіріседі. Әлі есімде, жайлауға көшіп бара жатырмыз. Маған атап қойған ат бар еді, ағаларым желігіп соны ерттеп, мені отырғызып, аяғымнан шандып байлап тастады. Көбегеннен асып, қонатын жерге тақап қалғанбыз. Екі жағынан қыспақта келе жатқан шу асау, қалай сытылып шыққанын білмеймін, тасырлатып ала жөнелді. Шылбырды қолынан шығарып алған ағам ойбай-аттанға басты. Қапелімде ешкім қайрат қыла алмады. Арындаған асау, өзі майбалықтай семіз анда да соқты, мында да соқты, қалың тоғай ішіне жапырып кіріп барғанда бетімді, үсті-басымды бұтақ сыдырды. Әкем жарықтық бірнеше жігітпен әлгі асауды қуалап жүріп тоғайдан айдап шықты. Жазыққа шыққаннан кейін маған ертоқымға жат деп айқайлады. Ердің алдыңғы қасына еңкейдім. Сол-ақ екен бірнеше жылқышы жігіт сарт-сарт еткізіп шалма тастады. Шалманың барлығы дарыды. Сонда әлгі асау төрт-бес бұғалық, әрқайсысы білектей қыл арқан, соның өзіне бой бермей жұлқынып жүр. Аттан түсірді. Төрт-ақ жастамын. Сүйек-сүйектің бәрі сынған. Сынықшы келіп киізге құндақтап тастады... Жаз жайлау бойы сол бөленген күйде жаттым... Өмір деген қызық қой. Қазір есіме түсірсем, көрген түс сияқты. Болды ма, болмады ма, тіпті соған күмәнім бар.

	Екеуі бүкіл дүниені кернеп келе жатқан қуатты лепке құлақ тосып тағы да үнсіз қалды.

	– Балам, неғып мазасызсың. Неге ұйықтамайсың.

	Әжігерей жауап берген жоқ.

	Қанаты сусылдап бір құс ұшып өтті.

	– Ата, бұл не құс?

	– Ұзақ қой. Енді қыстың шегінетін жері қалмады, – Сабыт мейірлене күлген.

	Сүйегі сықырлай орнынан тұрды. Аулағырақ барып беті-қолын жуды. Шәугімнің салдырлағаны естіліп тұр.

	– Әлі де біраз уақыт бар. Сабақтың алдында тынығып ал, – деді Әжігерейдің жанынан өтіп бара жатып.

	* * *

	Күй барған сайын қабындаған. Әжігерей атасынан көз ала алмады. Сабыт екі беті алаулап, көзі жарқырай төңкеріліп, жастық алауы бойына қайта құйылғандай әлі толғап отыр. Құж-құж әлуетті саусақтары, отқа қызғандай от шашқан ішектің үстінде тасырлатып небір өрнек салған. Кенет Әжігерейге атасы домбыраны соңғы рет тартып отырғандай көрінді.

	Гүлшат та үнсіз. Басы салбырап, қоңыр жібек шашы оюлы текеметке жете төгіліп, сарасын тапқан сөзге мойынсұнған адамдай бұйыға тыңдауда. Анда-санда ғана ақсары жүзіне лыпып шыққан қызыл бояу мен Сабытқа жалт етіп елжірей караған көзінен күйге елтіп, босап отырғанын аңдауға болады.

	Күлбағила жұмсақ мәсісімен естіртпей басып үнсіз дастархан қамдауда. Тағы бір күйден кейінгі үзіліс кезінде, – Саба, шай дайын, – деген ақырын ғана.

	Сабыт домбыраны алдына көлденең қойып қақпағын сипап, тамашалап сәл отырды да қабырғаға сүйеді. Шаршаған саусақтарын сытырлатып, Күлбағилаға жымия қараған.

	– Бүгінгі өнерім қалай, Күлеке?

	– Баяғыда, ұрын барғанда да бұлай тартпаған шығарсың, – деді Күлбағила, ол да жымиып.

	– Мына балам келгеннен кейін, ұятқа қалмайын деп жатқаным ғой, – Сабыт Гүлшатқа қарай иек қақты, – Баяғыда Кемпірбай деген ақын болған. Сол Әсетке айтыпты деген бір өлең бар. Бір жерінде, «шаба алмай кәрі тарлан сылпылдасын» дейді ғой. Сол құсап сылпылдадық қой.

	– Бағана, шаруаға айналып ести алмай қалдым, қарағым. Қай үйдің баласысың? – Күлбағила Гүлшаттың жүзіне сынай қараған.

	– Былтыр көшіп келген Сабырды білесіз бе, соның баласымын, – Гүлшат алдында тұрған кесеге имене қол созған.

	– Жей ғой, қарағым, – Сабыт үстел үстіндегі дәмді Гүлшаттың алдына сырыңқырап қойды. – Жақсы бала екенсің. Өзің Әжікенмен бірге оқиды екенсің. Риза болып отырмын. Баяғы әлгі, кейін піркәншік болып кеткен Сағадаттан соң күй іздеп, күй сұрап келген қыз бала өзіңсің. Өзіңнің де өнерің бар-ау?

	– Домбыра тартады – деді Әжігерей.

	– Қай Сабыр, әлгі мал емдейтін зартехник Сабыр ма? – деді Күлбағила.

	Гүлшат қымсына күлген.

	– Иә, зоотехник.

	– Қазіргі балалар басқа өнер жолына түсті ғой. Баяғыда ауылға әнші-күйші келсе бір адамдай жиналып, соның аузына қарайтынбыз, – деді Сабыт қонағының жүзіне жұмбақтай күле қарап, – Ал қазір... домбыра ұстаған адам аспаннан түскендей болып көрінеді. Әр заманның өз өнері бар деген осы.

	Шайдан соң Сабыт домбыраға қол соза қоймады. Бұл жолы домбыраны Әжігерейге берген. Анда-санда ғана қатені байқағанда, қабағы дір ете қалады.

	– Әкелші, – дейді шыдай алмай. Пештің бойын жағалай төселген қалың бөстекте көлбей жатқан жерінен атып тұрып домбыраны қолына алады да Әжігерейдің қателескен жерін түзетіп, қайыра тартып шығады.

	– Міне, осылай, – дейді қайтадан жайғасып жатып.

	Гүлшат әкелі-балалы екеуінің күй дәрісін аузы аңқия тамашалаған. Анда-санда ғана таң қалып басын шайқап қояды.

	– Өмір бойы осылай үйретіп келе жатырсыз ба? – деген шыдай алмай.

	– Өмір бойы осылай, – деді Сабыт төбеден көзін айырмаған күйі, – Мына жатысымды кешір, қарғам. Бұрынғыдай сағаттап қақайып отыра алмаймын. Оның үстіне мына ауыруы түскір де шаршатып жіберді. Отыра алмаймын. Бұл Әжігерей деген баланы осылай үйреттік қой. Өзімді қалай тәрбиеледі, мен де солай тәрбиеледім. Ең әуелі домбыраның құлағын босатып тастайсың. Соны бұрап үйренеді. Оң бұрау, теріс бұрау, үш ішекті домбырадан мына қос ішектіге көшкен шалыс бұрау деген болады. Асан-қайғының “Желмая” деген күйі тартылады. Осыларды үйретесің. Содан соң бір-екі қайырым әндерді тартқызасың. Осылай кете береді. Күндердің күнінде күй шертуге де жетесің.

	– Алғашқы үйренгенің қай күй? – деді Гүлшат Әжігерейге қарап.

	– Алғашқы үйренгені “Сылқылдақ”, – деді Сабыт бұрынырақ жауап беріп, – Кәне, мына балама соны тартып берші.

	– Ол кезде Әжікеннің бойы осы домбырадан сәл ғана қалқыңқы, – деді Сабыт күй шертіліп болғаннан кейін сөзін сабақтап, – Кішкентай. Қолы жетпейді. Саусақтары да қысқа. Амал жоқ, өзіне арнап домбыра шабуға тура келді.

	Кеш ұзаққа созылған. Терезеге, батып бара жатқан күннің қанқызыл арайы шағылды.

	– Рұқсат болса мен қайтайын, – деді Гүлшат орнынан тұрып.

	– Бір малдың басын жеп кет, – деді Сабыт қалжыңдап. Гүлшат күлді.

	– Рахмет, ата.

	Әжігерей мен Гүлшат сыртқа шықты. Жер едәуір құрғағанымен, ауада дымқыл леп бар. Екеуі үн-түнсіз қырға қарай жүретін жолға түсіп, сарқырап жатқан арықтың жағасына келді. Лай су ағаш көпірдің үстімен жүріп кетіпті. Гүлшат қоймалжың ағынға қарап бір сәт үнсіз қалды.

	– Осы жерден қал, ары қарай бармай-ақ қой, – деді баяу дауыспен әндете сөйлеп.

	Әжігерей қыздың қолынан ұстады.

	– Керегі жоқ, – деді Гүлшат, – Бүкіл ауыл қарап тұр.

	Әжігерей күрсінді.

	– Сені жібергім келмейді.

	– Сенің атаң керемет адам, – деді Гүлшат. Ағыннан көзін алып Әжігерейге мұңая қараған, – Мен бір нәрсе айтайын. Бағана домбыра тартып отырғанда, басына байлаған ақ шыты оқшырайып, биік таудың басындағы қардай болып көрінді Мәңгі ерімейтін қарлар болады дейді ғой.

	Әжігерейдің есіне осыдан бір апта бұрынғы оқиға түсті. Ауылға жылжымалы флюрография келген. Бір айдай ауыз жаппай жөтелген атасын ертіп апарып сүретке түсірткен. Ертесіне дәрігер Әжігерейге сүретті көрсетіп отырып, – Аякөзге рентгенге апару керек. Бұл кісінің жөтелі мүлдем басқа себептен болған сияқты, – деді.

	Дәл сол күні Алматыдан бір жылдан бері хат-хабарсыз кеткен Базаралы ағасы келген. Болған жайды естіп сәл тіксініп қалған ол әкесі мен Әжігерейді машинаға салып алып Аякөзге барды. Рентгенге түскеннен кейін қаладағы жамағайындардың үйіне қонып қалған. Ертесіне Базаралы екеуі ауруханаға барды. Көзінде үлкен көзілдірігі бар, ақ шашты, мол денелі рентгенолог екеуін кабинетіне алып кіріп, алдарына бірнеше сурет қойған.

	– Аксақалдың жағдайы қалай? – деді Базаралы.

	– Кеш қалдыңыздар, – деді рентгенолог, – Өте кеш. Ақсақалдың жағдайы қиын. Енді тек демалып үйде жату керек. Асқазан рагы. Міне, қараңыз, – деді сүретті жарыққа тосып, – Тармақталып метастаза берген. Метастазаның біреуі өкпені қытықтап тұр. Жөтелген себебі сол.

	– Ешқандай шара жоқ па? – деді Базаралы дәрігердің жүзіне үміттене қарап.

	– Операция жасауға болады. Алматыда онкологиялық орталық бар, сонда сәуле терапиясын жасайды. Бірақ, ақыл білсеңіздер оның ешқайсысына бармаңыздар. Сіздер дұрыс түсініңіздер, мен ақсақалға шын жаным ашып айтып отырмын. Пышақ тисе ісік өршіп кетеді. Ал сәуле бүкіл ішкі ағзаны өртеп жібереді. Қарияның азабын көбейтіп қайтесіздер. Үйге қайтып тыныш қана жату керек.

	Екеуі далаға шығып, аурухананың ауласындағы орындыққа отырды.

	– Аға, енді не істейміз? – деді Әжігерей.

	Базаралы жауап берген жоқ. Алыстағы бір нүктеге көзін қадап не замат үнсіз отырды.

	– Қайран әкем, – деді күрсініп, – Қайран менің әкем. Көргенің аздай, бұл ненің зауалы болғаны сонда?

	Дәрігер жазып берген азынаулақ дәріні алып үйге келгенде Сабыт буынып-түйініп дайын отыр екен. Базаралы екеуіне сұраулы жүзбен қараған.

	– Мына дәріні ішіңіз, – деді Базаралы әкесінің бетіне қарамай көзін тайдырып, – Асқазанда аз-маз кінәрат бар дейді.

	Сабыт күліп басын шайқаған.

	– Әй, балам-ай, соныңды мен Аякөзге келмей-ақ, ауылда отырып білдім ғой. Несіне сонша әуре болдың?

	Үй иелерімен қауқылдаса қоштасып, етігі даңғырлап далаға шықты.

	– Қой, қайтайық, – деді кеудесін кере дем алып, – Мына қалаңның ауасы тар екен, өкпем қысылып бара жатыр.

	Жол бойы терезеден қырға көз тастап, күрсініп келді.

	Анда-санда қалжыңдаған болады. Базаралы мен Әжігерей күлген болады. Атасы басқа дүниенің шегінен аттап кеткендей жат көрініп суық тартқан. Араларында бір түсініксіз, ыңғайсыз сезім, жазаға кесілген адамның алдындағыдай ыңғайсыз сезім орнағаны есінде.

	– Атамды өлімге қимаймын, – деді мұңайып.

	Гүлшат шошына жалт қарады.

	– Неге олай дейсің?

	Кенет Әжігерейге, бүкіл дүниеде осы Гүлшаттан жақын адам жоқ сияқты көрініп кетті. Қолынан ұстап, бетіне төніп барып, бір кезде, бала кезінде атасына шағынғандай асыға-аптыға бар сырын айтып салған. Гүлшат ауа жетпегендей ентігіп омырауын ағытты. Содан соң әлдебір шарасыз күйде еңіреп жылап жіберген. Теріс бұрылып көпірден өтті де еңкеңдеп жүгіре басып жөнелді.

	Бекер айттым деді Әжігерей. Неменеге елжірей қалдым, қызды жылатып өзіңе табындыру, ол не әдет, деді қынжылып. Ауыр ойда үйге келген. Сабыт төрде әдетінше малдас құрып, өзінің жалғыз кітабы Құранды алдына өңгеріп отыр екен.

	– Атаң оқымысты болып қалды, – деді Күлбағила. – Кел, шай іш.

	– Мешайт етпе, – деді Сабыт. Құранды жауып дорбаға салған. – Көрдің бе, ойымды бөліп жібердің.

	– Енді не оқысаң да күнәң жуылмайды, – деді Күлбағила, - Құранды қайтесің, шал-ау. Одан да пештің түбінде шайыңды ішіп тыныш қана жатпайсың ба.

	– Баяғының қазағы, аяғым үзеңгіде, қаруым қолымда, жау қолынан өлсем деп тілейді екен. Қартайып, төсек тартып өлгенді қорлық санайды екен. Енді түсіндім. Қартайғанның, қайратың қайтқанның қорлығы осы екен ғой, – деді Сабыт Әжігерейге көзін қысып, – Байқайсың ба, қолымнан күш кеткеннен бері, мына әжең күшейіп кетті.

	Шайды сораптап, табақтағы тураулы қазының бір тілімін ұзақ шайнап әзер жұтты.

	– Бір қызық айтайын саған. Баяғыда біреу, жасы келген адам болса керек, бәйбішесі өліп тағы бір үйленіпті. Алғаны жастау біреу екен. Бір күні соғым сойып, етті бұзып отырып, мә, мынаны ұзынсары келгенде асып жейміз деп шимайлының барлығын әйеліне бөлек қойғыза беріпті. Күндердің күнінде әлгі адам жол жүріп кетеді. Сөйтсе бір бойы ұзын сары адам қонаққа келе қалады. Әлгі әйел жылы-жұмсақтың барлығын қазанға салып, асып береді. Риза болып ол кетеді. Енді күйеуі қайтып келеді. Көктем кезінде, бір күні, ал қатын, әлгі мүшелеріңді ас депті. Қайдағы мүше. Әлгі, ұзынсары келгенде асатын мүшең ше. Мен оны, бір ұзынсары адам келді, соған асып бердім депті. Қап, мен саған күн ұзарған, көктемнің кезінде жейміз деп едім ғой деп санын соғыпты әлгі бай.

	Күлбағила мен Әжігерей қосыла күлді.

	– Әкем жарықтық осы әңгімені айтып, сол ұзынсары, әй, бір үңіреңдеп жеген шығар деп күліп отырушы еді, – деді Сабыт өзі де күліп.

	Шай ішіліп дастархан жиналды.

	– Ал, Әжікен, – деді Сабыт жүзі нұрланып, – Бұл қай бала? Жіп таққаның осы емес пе?

	– Қой, әрі, – деді Күлбағила, – Шашын қырыққан, етегін шолтитқан жаман қыз. Ол келін болып жарытпас.

	– Шашын қырықса, етегін шолтитса, ол да өз заманының сәні шығар. Баяғыда қыздар, осы, ауылда өскен байдың еркетотайлары-ақ қалаға барып, ілезде қалаша киініп, жүріп-тұрып кететін, – Сабыт Күлбағилаға қызыға қараған, – Сенің де шашыңды қиып, жуындырып, киіндіріп қойса, әлі де жорға шығатындай шамаң бар-ау.

	– Мына шал жынданайын деген екен – деді Күлбағила кейіп, – Құдай-ай, тәубасынан жаңылмай, алжымай кетсе деп едім. Құдай ол тілегімді де бермеді ғой.

	Сабыт Күлбағиланың сөзін құлағына да ілмеді. Ыңғайлана отырып Әжігерейге ықыластана қараған.

	– Апырай, не деген көргенді бала еді. Баяғының қыздары сияқты. Сөзі тамшылап, қылығы қамырдан қыл созғандай неткен жан еді. Әр лебізінен бойым балқып отырды. Саған шын өмірлік жар болатын адам осы. Қадіріңді біледі. Осы баладан кейін көз жазып қалмайық, Әжікен.

	Бұрын атасымен бұндай тақырыпқа сөйлесіп көрмеген Әжігерей, не айтарын білмей састы. Есіктен жау түсіргендей даңғырлатып Шерім атасы кіріп келгенде “үф” деген.

	– Бұл әңгімені ұмытады деп ойлама, – деді Сабыт Әжігерейге, орнынан қозғалмаған күйі, Шерімге қолын ұсынып жатып, – Бұл әңгімені қайтадан пысықтаймыз әлі.

	– Ол не әңгіме? – деді Шерім жайғасып жатып.

	– Кемпір, шай әкел, – Сабыт бұрышта сүйеулі тұрған домбыраны алып Шерімге ұсынды. – Мына Әжікен, бүгін бір баланы ертіп келіп көрсетті. Соны келін қылып түсіріп алсақ деген ой ғой.

	– Шалың албытып, алжып отыр, – деді Күлбағила.

	– Е, несі бар, баяғыда он төрт-он бесінде үйленетін, – Шерім домбыраны тыңқ еткізіп бір шертті де іргеге қоя салды.

	Әңгіме қалыпты арнасына түсті. Аздан соң домбыра қайтадан қолға алынды. Әжігерей өмірінде бірінші рет ән мен күйді селқос тыңдаған. Бар ойы далада. Көз алдынан Гүлшаттың жүзі кетпейді. Әбден қас қарайғанда амалын тауып сыртқа шығып кетті. Асыға басып таныс қақпаның алдына келді. Ай жарық.

	Кең ауланың ортасында тұрған көк шатырлы үйдің барлық терезелері самаладай жарқырап тұр. Қоршауды жағалап үйді бір айналып шыққан. Тым-тырыс. Терезеден ешкім көрінбейді. Бір кезде көкшіл пердеге көлеңке түскен.

	– Гүлшат, – деді ақырын ғана.

	Көлеңке тосылып қалды. Аз тұрып ішке қарай беттеді. Сыртқы есік ашылған. Гүлшаттың жүрек елжіреткен даусы естілді.

	– Әжікен, бұл сен бе?

	– Иә, мен.

	– Кірмей тұра тұр. Мен қазір.

	Үстіне жылы күрте киіп, басына түбіт шәлі орапты. Әжігерейдің білегінен мықтап ұстап, жетелеп қораны айналды. Бетіне бетін тақап, – Неге ұйықтамай жүрсің? – деді. Көзімен аймалап сәл тұрды да Әжігерейді мойнынан құшақтап бетінен ақырын ғана сүйді. Дүние шыркөбелек айналған. Бас салып ернінен құшырлана, тістей сүйді. Гүлшат жалына ыңыранып, басын шайқады. Содан соң Әжігерейдің тегеурініне мойынсұнып, бойы қалтырап тұрып қалды. Қаны басына теуіп көзі қарауытқан Әжігерей аяғы тәлтіректеп, қызды құшағынан шығармаған күйі қораның қабырғасына сүйенді.

	– Мас болып қалдың ба? – деді есін жиған Гүлшат.

	– Иә, маспын. – Әжігерей қыздың иісі аңқыған омырауына басын тықты, – Сені көрген күннен маспын.

	Гүлшат күліп Әжігерейдің шашынан сипады.

	– Шашың керемет қалың.

	Әжігерей қыздың құлағынан иіскеді. Сырғасы мұздай суық екен. Дымданып тұрған ернінен қайтадан өпкен. Гүлшат бұл жолы демі үзіліп кете жаздап, құшырлана жауап қатты. Артынша Әжігерейдің қолын сырып тастап, кейін шегініңкіреп тұрды.

	– Менің де есім шығып кетті, – деген қулана жымиып, - Енді бір рет сүйсең, не істеп, не қойғанымды білмей қалармын. Осымен тоқтайық.

	Әжігерей қызды тағы да құшағына тартпақ болды.

	– Жоқ, – деді Гүлшат қолын бұның кеудесіне тіреп, – Енді қайт, Әжікен.

	Кірпік қақпай таңды атырды. Мектепке дел-сал күйде барған. Гүлшат, сәл кешігіп келген бұған “назар аудармады”. Тек жалт етіп бір қарағанда байқады, көзі кіртиіп кетіпті. Үзілісте қыздар әдетінше бөлек жиналып, өздерінің бітпейтін әңгімелеріне кіріскен. Әжігерей қызға қалай жақындасарын білмей дал болды. Ақыры Серікболға өз орнын беріп Гүлшаттың партасына ауысқан.

	– Ұйықтамағанбысың, – деді Гүлшат ернінің ұшымен.

	– Қалай ұйықтаймын? – деді Әжігерей. Көзімен “кешегіден кейін” дегенді айтты.

	Гүлшат жымиды.

	– Өзің де... ұйықтамаған сияқтысың, – деді Әжігерей.

	– Қалай ұйықтаймын, – деді Гүлшат.

	Екеуі қосылып дыбыссыз күлген.

	– Әй, анау екеуің, не істеп отырсыңдар? – деді Бибігүл апай, – Әжігерей, осы сен жұп-жуас бала сияқты едің, бітіретін жылы өзіңе бір желік біткен сияқты ғой. Кәне, тыныш отыр.

	– Кешіріңіз, – деді Әжігерей.

	Екеуі қайтадан күлген. Гүлшат бір жапырақ қағазға хат жазды. “Тыныш отыр. Өтінем” депті. Әжігерей “Бүгін кешке кездесеміз бе?” деп жауап жазды. Енді Гүлшат жауап жазды. “Тәртібіңе қараймыз. Тәртіпті болсаң, кездесеміз”.

	Бұдан кейінгі кештер мүлдем жаңа дүниеге есік ашты, тіршілігіне мүлдем жаңа өлшем әкелді. Ессіз құшақ, риясыз ақтарылған сыр... Бұрын өзін тасбауыр жетім қозы сезінетін, қатыгез санайтын. Енді бойынан осыншама мейірім табылғанына өзі таң қалды.

	Соңғы жылы балалардың арасында ерекше бір ықылас пайда болған. Бұрын қысылып-қымтырылып, бір-біріне деген сезімін көзбен ғана жеткізетін қыз-жігіттер енді тартынбай сөйлесіп, ашық қалжыңдасады. Жиын көбейген. Бүкіл класс болып аз-маз ақша жинап, оның біразын тамақ алыңдар деп қыздарға береді де қалғанын ұлдардың өздері жұмсайды. Арақ-шарап ішу қашаннан ересейгендіктің белгісі саналатын. Апта сайын, кейде екі-үш күн сайын бір кластастың үйіне жиналады. Ән, күй, би. Масайып қалу, мастықтың үстінде ерсілеу әңгімелер айту, кейде тіпті жұдырықтасып төбелесіп қалу үйреншікті нәрсеге айналған.

	Бұл жолғы қонақ қабылдау кезегі Ахметтікі еді. Кеш бата бүкіл класс бір адам қалмай жиналған. Ұлдар жағы ертерек “тастап алып” қыз-қыз әңгіме үстінде отыр. Қыздар Ахметтің шешесімен бірге далада дастархан қамымен жүр.

	– Қашанғы отырамыз, әкелші анауыңды – деді масаңдау Марат, – Құйшы. Әжігерей қалып келді, бұған штрафной.

	– Мен ішпей-ақ қойсам қайтеді? – деді Әжігерей.

	– Неге? – Марат ажырая қараған.

	– Атам ауырып жатыр еді.

	– Мынау қызық-ей, – деді Серікбол, – Ауырып жатқан атаң ғой. Сен емес. Давай, кәне.

	– Атаңды құрметтейміз, – деді Марат бұған ұсынылған стақанға көзін төңкере қарап, – Бірақ сен ішесің.

	Амалсыз қолына алған. Аз тұрып, қайтарса, ұлдардың бәрібір қоймайтынын, ары-беріден соң келемежге айналатынын ойлады да, іше салды. Қыл арқан жұтқандай тамағын қырнап, көзінен жас шықты.

	– Мә, кері қарай шығып кетпесін, мынаумен тығындап жібер, – деді Серікбол шанышқыға түйрелген қиярды ұсынып жатып.

	– Па, шіркін! – деді Марат тамсанып, – Әжігерейдің ішкеніне қарап Сабыт ақсақалдың тастасын танып тұрмын.

	– Әй, кетші. Не айтып тұрсың өзің? – деді Ерік. – Бұл орыс класынан ауысып келгенде ішкіш болып келген. Ақсақалың не, айтып тұрған?

	– Атасынан үлгі алған, ақсақалдың тәрбиесін көрген деп мына біздің Сәкенді айтсайшы, шіркін, – деді Серікбол Сәкенді құшақтап, – Стақан ұстасына дейін атасынан айнымай қалған, жарығым.

	Аздан соң бастаңғының өзі басталды. Әжігерейдің көз алдында дүние көгілдір нұрға бөгіп, денесі жұмсарып, былқ-сылқ болып қалды.

	– Мына шоқыншық орыс, кәйіп болып қалған ба-ей? Не болған-ей саған? – Марат Әжігерейді иығынан ұстап ары-бері ырғады.

	– Әй, қойшы сен, – деді Гүлшат Мараттың қолын ысырып, – Қазақ деген осы Әжігерейдей-ақ болсын.

	– Қарашы, жігітін қорғап өліп барады, – деді Марат көзі жарқ етіп, – Екеуі тура ерлі-зайыпты сияқты.

	– Шіркін-ай, – деді Ерік аузын кемпірлерше сылп еткізіп, - Нағыз адал әйел болатын адам осы Гүлшат қой.

	Әжігерей күлді.

	Марат Әжігерейге мүсіркей қараған.

	– Өзі күледі. Кәдімгі жас сәби сияқты.

	– Әй, қойыңдар енді, Әжігерейден басқа айтылатын әңгіме таусылып қалып па, – деді Мәриямхан, – Одан да ән айтайық.

	– Әжігерейге күй шерткізейік, – деді Гүлнар.

	– Әжікен қазір қателесіп басқа пернелерді басып қоюы мүмкін, – деді Серікбол, – Ол қазір күй шертетін жағдайда емес.

	– Сендердің жағдайларың оңып тұр, – деді Мәриямхан. Ахметтің шешесі үйеме табақ буы бұрқыраған қуырдақ алып кірді.

	– Жасасын Ахметтің мамасы! – деді Марат табаққа қасық салып жатып.

	Аздан соң Әжігерейдің мастығы тараған.

	– Енді ішпе, – деді Гүлшат бұның құлағына сыбырлап, - Қазір менің қайтатын уақытым болып қалды. Мені шығарып саласың.

	Кеш ұзаққа кетті. Әлденеше дастархан ауысып, жұрт дүрлігіп далаға неше рет шығып, әбігер тоқтайтын емес. Үстелдер қабырғаға жылжытылып биге дайындалғанда, Гүлшат орнынан тұрды.

	– Ал, рұқсат болса, мен қайтам.

	– Рұқсат жоқ, – деді масайып қалған Марат, – Жалпы бүгіннен бастап, кім қайда барады, бәрінің рұқсаты менде. Болашақ комсомол-жастар бригадасының бригадирі екенімді ұмытпаңдар.

	– Мына түріңе қарап, бригадаңның немен айналысатынын шамалап тұрмын, – деді тілі ащы Ерік.

	– Алматыға оқуға кетіп бара жатырсың, әйтпесе қолыма түссең қара өгіз құсатып жұмысқа салар едім, – деді Марат, - Әттең дүние, Құдай тілегімді бермеді ғой.

	Содан соң Гүлшаттың білегінен ұстаған.

	– Рұқсат жоқ, ұқтың ба? Қазір бәріміз билейміз.

	– Маған сенің билігің жүрмейді, – деді Гүлшат қолын босатқысы келіп жұлқып.

	– Рас айтады – деді Ерік, – Ұмытып қалғансың ғой, Гүлшат қойдан босатылған, оқуға аттанып бара жатқан ат төбеліндей аз адамның бірі. Мал бағып қалатын сендер ғой бұл жерде.

	– А, иә, айтпақшы, солай екен ғой. – Марат Гүлшаттың қолын босата салды, – Жалғыз қорықпайсың ба? Шығарып салайын ба?

	– Жанымда арыстай болып Әжігерей тұрғанда неден қорқам, – Гүлшат Әжігерейге көзін төңкере қараған.

	– Қарашы, көзді бір ойнатып жіберді, – деді Гүлшаттың әр қимылын қалт жібермей бақылап тұрған Ерік, – Бүгін бір керемет болады-ау, сірә.

	– Сендерге қызыға қараймын, – деді Марат, – Жоқ, бұл қызғаныш емес. Басқаша түсініп жүрмеңдер. Риза болып қараймын. Бірақ шынымды айтсам, мектепті қимаймын. Қайтадан оқы десе оқыр едім.

	Гүлшат құрбыларымен қоштасып, төртеуі далаға шықты. Есіктің алдындағы ошақтың қасында қараң-құраң адам. Марат шалқыған түтінді рахаттана иіскеді.

	– Тамаша. Қидың иісіне не жетсін. Содан соң көктемде үй ішін жусан сыпыртқымен сыпырады ғой. Соның иісі де керемет.

	– Содан соң жаңа ашылған бөтелкеден шыққан иіске не жетсін, – деді Ерік кекетіп.

	Марат досының қалжыңына назар аударған жоқ. Әжігерей мен Гүлшатты қолынан мықтап ұстап алып жай басып сыртқа беттеген.

	– Сендерді қимаймын. Қызығамын. Ертең жан-жаққа тарайсыңдар. Алматы, Семейге барасыңдар, оқуға түсесіңдер. Көп ұзамай бізді де ұмытарсыңдар.

	– Сендей адамды қалай ұмытамыз, – деді Ерік қайтадан кекетіп, – Сен менің жүрегіме мәңгілікке байландың. Басқаңды айтпағанда, сенен жеген таяғымды қалай ұмытайын.

	Әжігерей күлді.

	– Несі бар, ол таяқты қайталап жіберуге болады, – деді Марат зілсіз, – Иә, мектепті қимаймын. Қайтадан оқы десе оқыр едім.

	– Он жыл не қарап жүрдің, – деді Ерік, – Кезінде дұрыстап оқу керек еді. Енді осы онжылдықты үш қайтара оқысаң да ештеңе шықпайды. Сенен вообще ештеңе шықпайды. Мектепті қимаймын деген әншейін сөз ғой. Ұялғаныңнан айтып тұрсың.

	Бұл жолы төртеуі қосыла күлді. Қазан-ошақтың жанындағы адамдар да бұлардың әр сөзін естіп отырса керек, олар да күлген.

	– Мына Ерік пе, бұл оңбайды, – деді Гүлшат.

	– Жарайды, ғашықтарды босатайық, – деді Ерік, – Сау болыңдар. Ертең кездесеміз ғой.

	– Біздің ұлдар сұмдық қылжақбас, – деді Гүлшат былай шыққананн кейін.

	– Иә, – деді Әжігерей, – Серікбол, Ерік, Ахмет пен Марат адамды ортаға алғанда, кірерге есік, шығарға тесік таппай қаласың.

	– Сені ерекше қыжыртады. Бағана шоқыншық деді ғой, есіңде ме? – Гүлшат көзін төңкеріп күлген.

	Әжігерей де күлді.

	– Орыс мектебінен ауысып келгенімді айтады ғой. Мектеп басқа болғанымен ауыл бір. Бәріміз де қитабан қазақ ауылында өстік қой. Орысша оқығаныма өкінбеймін. Екі тілді де біліп шықтық.

	– Орыс мектебіне қалай барып жүрсің?

	– Атам, орыстың тілін білу керек деп апарған ғой.

	Гүлшат шашын сілкіп қалып сыңқ етті.

	– “Орыстың тілі – дүниенің кілті”.

	– Дұрыс айтылған сөз, – деді Әжігерей.

	Екеуі қол ұстасқан күйі ауылдың шетіне, өзеннің жарқабағындағы бұзылған ескі тамның жанына келді. Гүлшат аспандағы алтын қоңыз сияқты құж-құж жұлдызды, күміс нұры шалқып тұрған балғын айды тамашалап сәл тұрды да Әжігерейге бұрылды.

	– Айтшы, Әжікен, мына тұрған ай неге ұқсайды?Орыс кітаптарында не айтады ай туралы?

	– Қалай айтсам, – Әжігерей маңдайын уқалады, – Орыс кітабынан ай туралы не оқығаным есімде жоқ... Қауынның тілігіне ұқсайды.

	– Ол көп айтылған сөз, – Гүлшат жарамайды дегендей қолын сілтеді. – Басқа бір нәрсе айт.

	– Ай саған ұқсайды, – деді Әжігерей.

	Гүлшат еркелей күлген.

	– Қойшы.

	Өзеннің жағасына барып, бұрала басып ары-бері жүрді. Қызғылт қоңыр шашы аймен шағылысып, иығына от төгіліп тұрғандай. Қозғалған сайын дір-дір етіп тұрған анары мен жырта қарыс биік өкше қызылкүрең туфли киген мәрмәр діңгектей аяқтарына көзі түскенде ішін от құрсау алып, тізелері қалтырап кетті.

	– Тоңып тұрсың ба? – деді Гүлшат қулана күліп.

	– Иә, тоңып тұрмын, – деді Әжігерей, лақылдаған демін естіртіп алмас үшін керенау сөйлеуге тырысып.

	Гүлшат қарсы алдына келді де бір аяғын алға созып, тілін шығарып күлді. Содан соң өкшесін Әжігерейдің аяғына қадаған.

	– Ауыра ма?

	– Жоқ, ауырмайды.

	– Ауырғанша басамын, – Гүлшат бар салмағымен өкшесіне тұрды.

	Әжігерей енді шыдай алмасын білді. Гүлшаттың мамықтай белінен ұстап өзіне тартты.

	– Жүр, қыдырайық.

	– Қай жаққа?

	– Өзеннің ар жағына, екінші арнаға барайық.

	– Ол жақта су перісі жоқ па? Сүйреп алып кетпей ме? - Гүлшат төніп келіп, шапалақпен ақырын ғана бетінен ұрған, – Ақымақ.

	Бұрылып, түйетайлы жерден өзеннің арнасына түсті де туфлиін шешпеген күйі суды кешіп өтті. Әжігерей өз бақытына өзі сенбегендей, демін ішіне тартып, Гүлшаттың соңынан ерді. Бұрқыраған қара топырақ, қалың шилеуіттен өтіп, екінші арнаға түскен. Әжігерей қыздан озып барып, тез-тез шешінді де суға күмп берді. Қолын еспей, жып-жылы су түбіне баяу батып, жұмсақ балдырдың үстіне етпетінен жата кеткен. Демі таусыла бастағанда барып шөп аралас құмдауытты сипалап асықтай бір тасты тауып алды да су бетіне қалқып шықты. Гүлшат жағада, үңіліп қарап тұр екен.

	– Мені қорқытпашы өйтіп, – деді еркелеп, – Әйтпесе шынында да су перісі сүйреп алып кетер.

	Әжігерей үстінің суын сорғалатқан күйі Гүлшаттың жанына жетіп келді де солқылдап тұрған талшыбықтай денені қолына көтеріп алған.

	– Бір ғана су перісі бар, ол – сен!

	– Әжікен, суға түскеннен кейін өзіңе бір күш біткен сияқты ма, қалай? – деді Гүлшат бұның шашынан сипап.

	Бірнеше аттап барып көк шөпке тізерлей отырды. Аймен шағылысып жалтырап тұрған көзінен, ернінен құшырлана сүйді. Гүлшат көзін жұмып, үзілдіре жауап қатқан. Ар жағы... отты сандырақ. Түннің қай мезгілі екенін білмейді. Гүлшаттың төсіне басын салып дамылдап жатыр екен. Кенет қолын екі жаққа жайып, атқалақтаған жүрегін әлі баса алмай жатқан Гүлшат сақылдай күлген. Ләззаттың дәмін енді ғана татса да көкірек көзімен құштарлықтың небір хикметтерін бұдан әлдеқайда балауса кезінде түйсініп болған Әжігерей, қыздың күлкісін, ондағы сезімсал сыр мен тілекті жырынды еркектей таныды. Өнебойына қайтадан от құйылып, қыздың балғын денесін бауырына алған. Таң атып келе жатқанда ұйықтап кетіпті. Гүлшат түртіп оятқан. Қайтадан құшағына алмақ еді, қолын кеудесіне тіреп тоқтатты.

	– Болды, жетеді енді.

	Күшке салайын деп еді.

	– Ренжимін. Өкпелеймін, – деді кеудесінен итеріп тастап, - Қарамайсың ба, ауыл жақтан бір кісі қой жайып келе жатыр.

	Екеуі келіскендей көк шөптің үстімен домалап барып қалың шидің арасына жасырынды. Күн бұлыңғыр. Үстіне қойқиған брезент плащ, басына малақай киген қария астындағы құла қасқа атын сипай қамшылап шағын отарды айдап келеді.

	Етпетінен жатқан Гүлшат қарияға иегімен меңзеп тілін шығарып күлді. Әжігерей де шыдамай күліп жіберген.

	– Атқа мініп бара жатқан аюдың қонжығы сияқты, – деді аузын баса сыбырлап.

	– Үстіне плащ, басына малақай киген қонжық, – деді Гүлшат.

	Қойшы көзден таса болғаннан кейін де, ешқандай себепсіз, көздерінен жас аққанша күлген.

	– Қой, қайтайық, – деді аяқ астынан мұңайып қалған Гүлшат. Орнынан созалаңдай көтерілген. Әжігерей қыздың жолына кес-кестей тұрды.

	– Жібермеймін.

	– Кетші, – деді Гүлшат. Жұп-жұмсақ жұдырығымен Әжігерейді кеудесінен бір перген, – Бір түрлі тоқмейіл жымиясың. Противно.

	– Несі противно?

	– Бір түрлі.

	– Несі бір түрлі?

	– Кексе еркек сияқтысың. Мен сені ондай кекселікке қимаймын. Мәңгілік бала күйіңде қалсаң деймін.

	– Ол қандай бала бейне?

	– Сені алғаш сүйгендегідей.

	Алқынып кеткен Әжігерей қызды бас салып құшақтаған.

	– Тоқташы... сен не дедің... Тоқташы... Қайталашы...

	Гүлшат Әжігерейдің қолын қағып тастап жерге жүресінен отыра қалды да еңіреп жылап жіберді.

	Әжігерей сасып қалды.

	– Неге жылайсың? Неге? Ренжіп қалдың ба? Әлде өткен түніңе өкінесің бе?

	Гүлшат басын көтерді. Өксігі басылмаған. Жүзінде я шаттық, я мұң екені белгісіз, бір түсініксіз сезім.

	– Мен бе? Мен неменеге өкінем? Мен жыласам... енді ешқашан бұлай болмайды... соған жыладым. Өткен түнгідей.. енді ешқашан да олай болмайды... енді ешқашан да қайталанбайды.

	Екеуі өзеннің арнасынан шығып шилеуітпен жүрген.

	– Ерме артымнан, – деді Гүлшат.

	Әжігерей кетіп бара жатқан қыздың сұлу бәденінен көз айыра алмай, мас адамдай мәңгіріп тұрып қалды. Жауыннан шылқыған көйлегі етпен ет болып жабысып қалыпты. Бұрала басқан күйшіл, сылқым жүрісіне қарап тұрып, әйел затының жаны қайғырса да, табиғаты қайғырмайды екен ғой деген ой келді. Гүлшат көзден таса болғаннан кейін жауыннан қайнап жатқан өзенге түсіп, жып-жылы суды армансыз кешкен.

	Көкірегінде өткен сиқырлы түн, қыздың ұмытылмас қылықтары... Түйетайлы жолмен өзеннің жарына шықты. Жауынның кіреукесі астында бұйығып жатқан ауылын жаңа көргендей тамашалап ұзақ тұрды. Мұрнына қидың қоңырсыған иісі келді. Тізеден батпақ кешіп жүріп үйге жеткенде есік алдында самауыр қойып жатқан Күлбағила жақтырмай күңк етті.

	– Қайда жүрсің қаңғырып? Әне, атаң түнде қысылып қалды.

	– Қысылғам жоқ, – деді түпкі үйде жатып даладағы әр дыбысты қалт жібермей тыңдап жатқан атасы, – Әжікен мұнда кел.

	– Қазір, ата.

	Сүртініп, киімін ауыстырып төргі бөлмеге кірді.

	– Кемпір айта береді, – деді Сабыт, – Кел, жаныма отыр.

	Әжігерейдің жүзіне бір қарағанда-ақ бәрін түсінген.

	– О, жарығым, – деді күбірлеп.

	Әжігерейден көз алмай жүзі нұрланып сәл жатты.

	Атасының көзінен әлдебір мазасыз ой, мұңның кіреукесі арылмаушы еді. Бұл жолы басқаның бақытына деген шексіз құрмет қана бар.

	– Бара ғой, балам, – деді Сабыт естілер-естілмес, – Бара ғой.

	* * *

	Гүлшатпен бұдан кейін де бірнеше рет кездесті. Әр кездесу айтып жеткізгісіз хикаяға айналады. Қыздың қылығы дегенді талай естіген, бірақ оның шын мәнінде не екенін енді түсінгендей. Гүлшаттың қылығынан бір суып, бір ысып, бір сәтте қаншама күй кешеді. Ессіз қыз жанында отырып сағындырады, бір ауыз сөзбен жалт беріп жат қылады, сол сәтте қайтадан үзілдіріп ғашық қылады.

	Өз күйін күйттеп жүріп атасының ауруы меңдегенін де байқамай қалыпты. Бұрын жігіттей болып бой түзеп жүретін Сабыт белі бүгіліп, аяғын әзер басатын болды. Уақытсыз уақытта демалу дегенді білмейтін қайратты, қажырлы еді. Енді жиі-жиі жатып қалады, кей күндері тіпті төсектен тұрмайды.

	Күн бейсенбі еді. Әжігерей мектептен ертерек келіп, киімін ауыстырып жатқан. Сырттан атасы кірді. Сақал-мұртын жақсылап бастырған. Үстіне тойға ғана киетін көк барқыт пенжегін киіпті. Күндегісінен қунақ. Әжігерей аңырып тұрып қалды. Сабыт жымия тіл қатқан.

	– Әжікен, қайда барайын деп жатырсың?

	– Көшеге, – Әжігерей әлдебір толқу үстінде тұрған атасының жүзіне қадала қараған.

	– Бүгін бармай-ақ қой, – деді Сабыт төмен қарап. Кібіртіктеп сәл тұрды, – Екеуміз, осы, ауылдың сыртына қыдырыстап қайтсақ қайтеді.

	Әжігерей әлдебір кептің тақағанын сезді.

	– Жарайды, ата, – деді естілер-естілмес.

	Бала кезіндегі серуендері есіне түсті. Атасы пішен шауып, кешке қарай екеуі арбамен үйге қайтып келе жатады. Ауада балғын құрақ, қияқтың иісі. Жолдың екі шетіндегі қалың шөп ормандай тіреліп тұрады, анда-санда иіліп келіп бетіңді қытықтайды. Өткен өмірдің елесі жүрегін жадыратып өткен.

	Сабыт өзінің қара биесін, Әжігерей Торытөбелді ерттеді.

	Көктем енді маздап келеді. Жаңа ғана ақ жауын себелеп өткен. Жеңіл, шарбы бұлт батысқа қарай қалқып барады. Жауынмен жуынған өлке, мың сан асыл тас шашылғандай жайнап жатыр. Сонау биікте, шатыр көкте бозторғай өзінің тынымсыз жырын жырлайды.

	Сабыт көктемнің жұпар ауасын рахаттана жұтып келеді. Алыстағы Сағаның көгілдір тауларын, енді ғана жасыл киіне бастаған қалың тоғайды, арыны әлі басылмай сарқырап ағып жатқан өзенді сүйсіне тамашалап, Әжігерейге қарап, мына кереметті көрдің бе дегендей ризашылықпен бас изеп қояды. Асықпай жүріп отырып Ысқақтың қорасынан асып, қалың өскен долана, ұшқатпен көмкерілген шағын алаңқайға келіп тоқтады.

	– Аттарды тұсап жібер, – деді Сабыт ертоқымды алып жатып. Тоқымды жерге төсеп ошарыла отырған, – Қартайғандікі ғой, астымнан сыз өтетін болыпты. Ой, дүние-ай, баяғыда ат үстінде жүргенде деймін, талай рет ақ қар көк мұзда далада түнедік қой. Сонда суық дегенді миземейтінбіз. Енді, міне, көрдің бе...

	Әжігерей қалың қияқтың үстіне малдас құра отырды.

	– Оқуың қалай болып жатыр, балам? – деді Сабыт.

	– Жақсы бәрі. Ойдағыдай, – деді Әжігерей. Бұның бәрі үлкен әңгіменің алдындағы көр-жер кіріспе екенін сезіп отыр.

	Сабыт үнсіз қалды. Алдында, қалың шөптің ішінде быж-быж қайнаған тіршіліктен көз алмайды. Әжігерей атасының қалай жүдеп, арығанын енді көрді. Әдемі дөң мұрыны қоңқиып кеткен. Көзі оңған шүберектей сұрғылт тартыпты. Жағы суалған. Алып денесі жиырылып қушиып қалыпты. Бірақ еңсесі әлі биік. Бұның тесіле қарағанын сезіп басын көтерді. Көзінде кәрі адамдарға тән беймазалық, үрей атымен жоқ. Тек тағдырдың дегеніне амалсыз көнген тәкаппарлық бар.

	– Азамат болып қалыпсың ғой, балам, – деді Сабыт. Сырты құж-құж, күректей алақанымен Әжігерейдің басынан сипады. Артынша жеңіл күрсінген. Әжігерей басын көтергенде атасы әлдебір аңсарын күткендей көкжиекке көзін қадап отыр екен. Тағы да үнсіздік орнады.

	– Иә, – деді Сабыт, – Өмір деген осы екен... Менің әкем Стамбай үш ағайынды болыпты. Стамбай, Арыстанбай, Шәкіжан. Әкем кенжесі екен. Әкеден қалған дәулетті шашау шығармай, еселеп өсіріп, ақырында жер қайысқан мал иесі болды. Елдің бәріне жаға алмайсың. Ағайынға пана болғанда да сыртынан талай өсек естігенбіз. Бірақ жұрт ойлағандай сараң емес еді. Үнемшіл болатын. Ысырап, кепиет дегенді білмейтін. Иә. Сөйтіп жүргенде, Құдай баладан қысыпты. Бір ұлға зар болыпты. Үш рет үйленген. Баланың бәрі қыз. Шаңырағымды иеленіп қалатын бір ұл бермегені ме, деп қапаланып жүреді екен. Бірде жоғалып кеткен бір үйір қысырақтың ізін қуалап бір ауылға барыпты. Сонда, ұрлығын тыймаған барымташы ауылдың бір үлкені: “Әй, саған малдың не керегі бар. Сырты түк, іші боқ бес жандықты қуалап келіп отырсың. Артыңда ізіңді басқан ұлың да жоқ, қубас емессің бе”, – депті. Содан әкем, мынадай ауыр сөзді көтере алмай, үйге келіп, теріс қарап жатып қалыпты. Нәр сызбай, қайғы жеп жата беріпті. Ақырында жеңгелері ақылдасыпты. Қой, Стамбайды тағы бір үйлендіріп көрейік. Құдайдың алды тар, арты кең деген, мүмкін енді ұл берейін деп тұрған шығар депті. Маңайдан жақсы қыз іздейді. Ақыры үлкен жеңгесі тектіден текті аралап жүріп, мынау Тарақтының ішінде Таңдай деген ақынның Қали есімді, оң жақта отырған жақсы бір қызы бар екен, соны айттырыпты ғой. Сол Қали біздің анамыз еді. Төрт ағайынды болдық. Жүніс – үлкен ағамыз. Одан кейін – мен. Менен кейін Зухайра деген қарындасымыз болды. Одан соң Жұмагелді деген кенже ініміз болды. Тоқалдан туды демесең жолымыз үлкен болды. Үлкен анамыз, бәйбішенің өзі, Қалиды ардақтап төбесіне тұтты. Иә. Сондай да сондай кеп болған.

	– Олардың барлығы қайда? – деді Әжігерей, – Біз неге жалғызбыз?

	– Олардың барлығы... – Сабыт сәл мүдіріп қалды... – Жасы жетіп, дәмі таусылып өлді... Зухайра мен Жұмагелді, мен айдауда жүргенде аштық жылы өліпті... Әкенің дәулетінің арқасында уайым-қайғы көрмей бұлғақтап өстік. Жүніс пен Жұмагелді шаруаға шөгел еді, қойшы болды. Мен өнер қуалап тойшы болдым. Он бесте отау тіктім. Он алтымда перзент сүйдім. Сенің әжең, мына жүрген Күлбағила емес. Әжеңнің есімі Ақзиба еді. Күлбағиламен елі бір Қырғыздың қызы болатын.

	Сабыт жер шұқылап үнсіз отырып қалды. Күреңіткен қабағынан, томсырайған жүзінен ықылымға кеткен сол заманды қайта кешіп отырғаны анық сезілді. Әжігерей бойын кернеген алай-дүлей сезімді тежеп, үндемеуге тырысқан.

	– Содан соң зілзала заман келді. Бірақ сендердің кітаптарыңда айтылғандай емес, мүлдем басқаша болған. Лек-лек, бірінен кейін бірі келген аузы түкті кәпір қазақтың қанын судай шашты. Арқадағы ел пана таппай, тоз-тоз болып кетті. Біреу сартқа қарай, біреу шүршітке қарай ауды. Қаншама адам қолына қару алып кескілесті. Тайталаста қаншама ер өлді. Жазмыштан қайда қашып құтыласың. Ел қарасы болып біз де жүрдік. Әкеден қалған мал кім көрінгеннің тақымында, жетегінде кетті.

	Әжігерейдің көз алдына, Құдайдың өзі қамқор болуға лайықтаған, бірақ қамқор бола алмаған адаммен екі арадағы сиықсыз туыстық, бағасыз дәм-тұз қайтадан елестеп өткен.

	– Мына жүрген адам туған әжем емес екен... олай болса менің өз әжем қайда? – деген қыстығып.

	Сабыт әр сөзді қинала теріп сөйлеген.

	– Әжең... Айтайын, балам... Балшабектің әңгімесіне қандық. Опа таппайтынымызға көзіміз жетті. Енді Қытайға ауатын болдық. Осының алдында ғана бірнеше рет көш бастап өткенбіз. Аман-есен Алтайға жеткізіп салғанбыз. Енді өз ауылымды алып өтетін болдым. Осы... мына Көгілдірдің тұсында, қаншама ел жиналды. Елу-алпыс шаңырақ. Отыз шақты жігіт қаруланып, сайланып шыққанбыз. Әуелі Қапал жақтан келетін қара жолға соқпай, шығысты бетке ұстап қиялай жүрдік. Содан соң Ақшатауға күндік жер қалғанда оңға бұрылып, Аякөздің жоғарғы сағасынан өттік те, тау-таудың арасындағы қалың тоғайды сағалай көштік. Күндіз тығылып жатамыз. Түнде ғана жүреміз. От жағылмайды. Содан Қытайға таман бардық-ау дегенде жау қолына түстік. Дәмге дауа бар ма... Қанша елді аман алып өткенде, өз ауылыма пана бола алмадым... Таң алды болатын. Межелі жерге жете бергенде алдымыздан тосқауыл шықты. Жасырынып күтіп тұрған ғой. Дүркімен атқанда жанымдағы отыз жігіт қаруын да суырып үлгермей ат бауырына түсті. Самсаған әскер қоршап алды. Әлі есімде, қариялар белдіктерін мойындарына салып, қызыл кәмәндірдің аяғына жығылды. Бірақ кәмәндір илікпеді. Содан қырғын басталды. Шашылған жүк, жылаған бала... Құдай ондайды саған көрсетпей-ақ қойсын, құлыным.

	Сабыт алқынып барып тоқтады. Дірілдеген саусақтарымен омырау түймесін ағытқан.

	– Әжең... сол жерде оққа ұшты, жарығым. Базаралы екеуміз ғана аман шықтық... Түсіме кірсе шошып оянам. Базыкен кішкентай бала ғой ол кезде. Менің алдымда жылап келе жатыр. Атым жүйрік еді. Сытылып шықтым. Бірақ өзенге келгенде күркіреген ағынға беттей алмай осқырып тұрып алды. Қызылдар қуып келеді. Амал жоқ атты тастай салып суға қойдық та кеттік. Арғы жағаға шығып, ұшы-қиыры жоқ қамысқа кірдім. Алдымызды ораған әскердің бір бөлігі өзеннің арғы жағасынан бері қарай сүзіп келеді екен. Аллаға сиынып, Базаралыны бауырыма басып, белуарымнан су ішінде отыра бердім. Құдай сақтап аман қалдық. Қас қарайды. Арғы бетке өттім. Арып-ашып Шәуешекке жеттім. Туыстарын тосып отырған ел... менің хабарымды естігенде аңырап жылағанын көрсең. Иә... Өлген адам өлді, тірі адам тіршілігін істейді. Бір байдың қойын бақтым. Осылайша үш жыл өтті. Байқаймын, балам қой соңында жүріп мақау болып бара жатыр. Бір күні ой келді. Бұл жүрісім қай жүріс. Өзімнің түрім мынау. Баламның түрі мынау. Ертең қара танымай қалса, құрбысынан кем болса, обалы маған емес пе. Қой, қайтайын дедім. Ұстаса ұстасын, өлтірсе өлтірсін. Естуімше, елде балалар үйі, детдом деген ашылыпты. Балаларды оқытып хат танытады дейді. Байдың бір жақсы атын міндім де елді бетке алдым. Аякөзге келіп, баламды детдомға өткіздім. Сол жерде ұсталдым. Айдалып кете бардым. Ал Қалима... ол кезде шиеттей еді ғой. Емшектен айырып Сабырбек нағашың алып қалған. Базыкен кейіннен әскердің оқуын оқып үлкен бастық болыпты. Жиырма екі жыл дегенде, ақыры өкімет бостандық беріп елге қайттым. Қызымның жайын Алматыдан естідім. Ақтоғайда тұрады екен. Келдім. Ес білмейтін кезде қалып еді ғой. Көзіме оттай басылды. Шешесінен айнымай қалыпты. Ол да бірден таныды. Қызым осылай, мен жоқта бойжетіпті, мен жоқта тұрмыс құрыпты. Ақсақ құдам үшеуміз, құлындай бір шұрқырастық қой. Арада төрт жыл дегенде ұлымды да көрдім. Үсті-басы сарала киім. Әскербасы. Е, дүние-ай. Құдай азаматты жылата көрмесін. Теректей жігіт алдыма тізерлей жығылып аңырап жылағанда төбе құйқам шымырлап, сай-сүйегім сырқырап кетті.

	– Ал енді бүгінгі әңгіменің үлкені бұл емес, жарығым, – деді Сабыт сәл дамылдап алып, – Сен... сен менің балам емессің. Сенің әкең Баймұқан, шешең – анау жүрген Қалима.

	Сезетін. Жалт еткен көзқарасынан, шамадан тыс ықылас-құрметінен. Бірақ жөн сұраудан, анығына жетуден қорқатын.

	– Мен... өз өмірімде әжеңді жақсы көргендей ешкімді жақсы көрмеппін... Әжеңді ғана шын жақсы көріппін.

	– Ал... мына кісі ше?

	– Бұл кісі... Ештеңенің анығын білмегеннен кейін айтып отырсың ғой, жарығым... Бұл да... бұл да бір бейбақ... Құлыным, саған айтар ақылым, кешірімді бола біл. Білмесең айтайын. Сол Ақзиба әжең өлетін шамада кездескем бұл Күлбағиламен. Бұл өзі... ертеде, мына қырғызда Тұрлыбек деген би болған, соның қызы ғой. Ол кезде... оннан жаңа асқан тырнақтай қыз еді. Өзіңді айтайын, он жасыңда не біліп едің. Иә. Солай. Ол кезде адамның өлімі үйреншікті нәрсе. Бүкіл дала қан сасып жатқанда, оның несіне таңқаласың. Бір күні жол жүріп келе жатып тоғай ішінде шырт ұйқыда жатқан, әбден арыған, үсті-басы алба-жұлба бір қыз балаға жолықтым. Аяп, ит-құсқа жем болмасын, ала кетейін деп оятқанымда шыңғырып, жылап тұра қашты. Содан әке-көке деп әзер жұбатып, жөн сұрағанымда Тұрлыбек бидің қызы болып шықты. Бидің ауылын қызылдар шауып, бала демей, шаға демей бәрін қырып кетіпті. Күлбағиланың қалай аман қалғанын бір Құдайдың өзі біледі. Артынан баспалап бидің ауылын көріп қайттым. Небір сұмдықты көргенде тітіренбеуші едім. Бірақ мына кепті көргенде көзім қарауытып кетті. Ал соны көрген бала... қандай күйде болады... Кейіннен абақтыдан босап елге қайтқанда екінші көрдім. Көркіне көз тойғандай әйел болыпты. Күйеуі соғыста өлген. Басы бос. Адам жалғыз жүре алмайды ғой... Қиын ғой... Көркіне қызығып үйленіп едім. Одан кейінгіні өзің көрдің, несін айтайын.

	Ақылың бар ғой, түсінерсің. Сені анаңның емшегінен айырып бауырыма басқанда, өнерімді ғана ойлап едім. Күн төбеден ауды. Ешкім мені іздеп келмеді. Өнерлі едің ғой деп елеп-ескерген ешкімді көре қойғам жоқ. Ойға қалдым. Жасым болса келді. Шәкірт жоқ. Өнерімді ұстап қалатын бір адам табылмады. Енді не істеймін. Жатсам-тұрсам ойлағаным осы қайғы. Ауылдың өнерлі-ау деген балаларын баулып көрдім. Ештеңе шықпады. Міне, сені анаңнан тартқандай қылып алып кеткенде, асылық айтты деме, мені Құдайдың өзі жетелеген сияқты. Білем, өміріңді өксіттім. Кеш мені, қарағым. Мен енді саған ештеңе де айтпаймын. Өзің білесің. Қайтадан анаңмен табысасың ба, әлде... мына адаммен қаласың ба, менің шаңырағымды ұстайсың ба - өз еркің. Орнымды басып қал деп қолқаласам, менің кім болғаным. Бірақ, қайда жүрсең де өнерімнің қара шаңырағы сенде. Есіңде болсын, құлыным, сен менің қанатымсың.

	Кенет сол баяғыдай... естен кетпес сол бір кештегідей атасы екеуінің арасынан періште ұшып өткендей болды. Атасының дауысы алыстан талығып жеткен.

	– Бір ғана тілек, бір ғана өсиет, құлыным. Басыңа әлі талай қиын-қыстау күн туады. Өнеріңді саудаға сал, бірақ өнермен саудаласпа. Өнермен саудалассаң, өнердің кәріне ұшырайсың, киесі соғады. Міне, мен бүгін күйді қайырдым. Ендігі күй сенікі.

	Жаңбыр сіркіреді. Кенет аспан қақ айрылғандай болып жер дүние солқ ете қалды. Әжігерейге күннің күркіреп найзағайдың ойнағаны, атасының аузынан шыққан сөздің жалғасындай көрінді. Содан соң аспанның түбі түскендей сарқырап мамырдың дүркіреген қалың жауыны басталды. Сабыт орнынан ауырсына көтерілген. Әжігерей атасының жүзіне қарады. Өзі көргенде көзінен бір тамшы жас шығып көрмеген атасы әжім басқан жүзін мөлдір жас шылап, ағыл-тегіл жылап тұрғандай. Әлде тынымсыз сорғалаған жаңбыр бетін жуды ма екен.

	* * *

	Арада тағы бірнеше күн өткеннен кейін Шерім атасы келді. Сабыт Әжігерейді жанына шақырып алып кеш бойы домбыра шерткізген. Анда-санда басын жастықтан көтеріп, "мынаны көрдің бе” дегендей Шерімге мақтана қарайды.

	– Тәуба, – деген, ымырт үйіріліп дастарханға отырғанда. – Қазірдің өзінде қолында тегеурін бар. Менің машығым бар. Бірақ жеттім деме. Адам ешқашан да өнердің түбіне жете алмайды. Өзімді айтайын. Арқаны армансыз кездім, алты арыс елдің ішінде небір жорғалар болды, бәрін мойындаттым, бәрін бүгілдірдім. Міне, менің өзім, үйрететін адам болса әлі де үйренер едім.

	– Ой, тарланым-ай, – деді Шерім күліп, – Әй, жалықпайсың-ау.

	– Ал, ендігі әңгіме былай, – Сабыт дастарханды шұқылап бір сәт үнсіз қалды, – Мен өлгеннен кейін кімге барасың, енді кімнен үйренесің, соны айтайын.

	– Ой, шал, қой, ойбай, – деді Шерім, – Осы қазір өлгелі жатқандай...

	– Сөзді бөлме, – Сабыт кеудесін керіп тіктеліп отырды, - Заманында өзім көрген шеберлердің көбі бұ дүниеде жоқ. Әр кезде хабарын алдым. Біреуі соғыста өлген. Біреуі жасы жетіп өлген. Міне, қаңырап қалған қала сияқтымыз. Ешқашан болмағандаймыз. Ескен желдей кетті бәрі. Ал енді Өксікбай атаңның ізін таба алмадым. Біреулер Үржар жақта дейді, біреулер Ақсуатта дейді. Егерде тірі болса, таба алсаң, ендігі ұстазың сол. Ал енді жастардан бір-ақ адам көрдім. Баяғыда, сен ол кезде ес білмейсің, осы мынау Шұбартау жақтан Жұман деген бір бала сәлем беріп келді. Ойпырай, әлі жиырмаға толмаған, бірақ жас адам да осынша жүйрік болады екен. Екеуміз үш күн бойы ырғастық. Ол баланың өлі-тірісін, қай жерде екенін білмеймін. Тірі болса, ол да сенің ұстазың. Міне, балам, менің айтарым осы.

	– Кейіннен ол бала сол күйдің оқуына барған дейді, – Шерім сәл қозғалақтап қойды, – Родиядан күй шерткенін естідім. Ойпырай, сенің айтқаныңдай бар-ау. Жетпістен асқан қарияның шертісі сияқты.

	Сабыт болар-болмас бас изеді.

	Соңғы рет бой жазғаны екен. Келесі күндері біржола төсек тартып жатып қалды. Бойына батпайтын болғандықтан, асқа да қол созбайды. Әжігерей атасы мен екі арада әлдебір шекара пайда болғанын сезді. Бұрынғы сыйластық өзгермей сол қалпында қалғанымен, екеуін әлдебір жаттық бөліп тұратын сияқты. Алғашында бұл жаңа түйсіктің не екенін түсіне алмай, ойланған, ойдың ұшығына жете алмаған. Кейіннен түсінді. Ажал бұл үйдің табалдырығын баяғыда аттапты. Өлім ертең емес– бүгін екен. Ажалдың дені келіп болыпты, атасының басынан өткен замана сол ажалдың еншісінде екен.

	Әлдебір ұлы хикаяның соңғы беттері парақталып жатқандай үй ішіндегілердің барлығы селқос, енжар тартқан, бір-бірімен сирек тіл қатысады.

	Бір күні ертерек тұрып, әдетінше өзен бойлап, жалғыз жүріп тоғай араламақ болған. Атасы мен Күлбағила сөйлесіп отыр екен. Әңгіме баяғыда басталса керек.

	– Саба, енді не істеймін? – деді Күлбағила жым-жырт тыныштықты бұзып.

	– Білмеймін, – деді атасы – Мен енді ештеңе білмеймін. Белуарынан көрде жатқан адамнан не сұрап білгің келеді?

	Тағы да сілтідей тыныштық.

	– Енді көп қалмаған сияқты ғой. Бірақ бұдан да жылдам болса деп едім, – деді атасы сәл ыңыранып, – Асатыдан ажал бер деп Тәңірге жалбарынушы едім. Ол тілегімді де бермеді ғой.

	Күлбағиланың сыңсып жылағаны естілді.

	– Неменеге жылайсың, қарағым-ау? – деді атасы кейіп, - Жылама. Азапқа қалып бара жатқан сендерді жоқтап одан да мен жылайын.

	Таңғы шай үстіне Қалима келген. Әжігерей, бар сырға қанған Әжігерей анасының жүзіне бажайлай қарады. Ерекше көркін бүгін көргендей. Бауырына тығылып мауқын басқысы келді. Өзін-өзі әрең тежеген.

	Атасының үстіне алып кірді. Аппақ төсеніштің үстінде көзін жұмып баяу ғана дамылдап жатқан Сабыттың денесі ерекше ұзарып, кеудесі бұрынғыдан биіктеп кеткендей. Қалима естілер-естілмес күрсініп, оятып алмайын дегендей, әкесінің жанына еппен отырды. Сабыт көзін ашты.

	– Әке, амансыз ба? – деді Қалима, – Халіңіз қалай?

	– О, жарығым, – деді Сабыт. Қызының қолын алып, кеудесіне қойып, көзіне көзін қадады.

	– Тілеуқорым, – деді күбірлеп.

	Үшеуі де үнсіз қалды.

	– Өзіңнің халің қалай? – деді Сабыт.

	– Аманбыз, – деді Қалима сыбырға жақын үнмен.

	– Аман болыңдар... Өзің енді көп ештеңеге қайғыра берме... Әйтеуір өзің ептеп... – Сабыт ентігіп біраз жатты, - Әйтеуір өзің ептеп... өзіңді өзің жей берме, қарағым.

	Қалима қалтырай жылаған.

	– Жылама... Қайтесің... Жылама... – Сабыт қызының қолын сүйді, – Бара ғой, жарығым... Бір-біріңе сүйеу болыңдар.

	Кешке қарай Шерім бастаған тұстастары, ішінде Жұмға бар, Сабыттың көңілін сұрай келген.

	– Мен сендерге бүгін бір еркелейін деп жатырмын, – деді Сабыт аз-маз жөн сұрасқаннан кейін реңсіз жымиып – Мені қырға шығарыңдаршы. Киіз алып, бір тегене қымыз алып шығайықшы.

	Бір топ адам үй сыртындағы қыраттан асыңқырап барып, қыстан қалған ақтық жусанның үстіне киіз-көрпе төсеп, қоралана жайғасты. Жұмға менен Шерім Сабытты екі жағынан сүйеп ұстап отырды.

	– А, шіркін, – деді Сабыт маңайға көз тастап, – Ауа қандай. Сапырыңдаршы қымызды. Иісі аңқысын. Ішіңдерші.

	– Ой, Саба, – деді Шерім көзіндегі қаймыжық жасты сүртіп, – Тамағымыздан қалай өтеді.

	Бәрі төмен қарап үнсіз қалды. Сабыт, ақселеуге шырмалып батып бара жатқан нарт қызыл күнді алғаш көргендей тамашалады.

	– О, керемет! – деді басын шайқап.

	Содан соң алыстан қол бұлғап тұрған Сағаның көгілдір тауларына қарады. Түсі оңған көздерімен кектемнің нұрына балқып жайнап жатқан бүкіл өңірді қимай-қимай шолып өтті.

	– Қайран елім. Қасап жұртым, – деді күбірлеп, – Бәріне де ризамын.

	Кенет талықсып кеткен. Шерім мен Жұмға былқ-сылқ еткен денені еппен жатқызып, қалғандары киізді жан-жағынан қармай көтеріп үйге алып қайтқан.

	– Шерім, Жұмға, екеуің бүгін осында болыңдар. Енді қанша қалды дейсің. Жанымда отырыңдар, – деді Күлбағила жұрт тарай бастағанда.

	Ымырт үйірілді. Төрт адам дастарханға отырды. Бірақ бұл бұрынғы мәз-мереке дастархан емес еді. Ешкім де дәмге қол созбайды. Бір құйылған шай ішілмей тұра береді.

	– Шай алыңдар, – дейді Күлбағила.

	– Алып отырмын, – дейді Шерім.

	– Рахмет, алып отырмын, – дейді Жұмға.

	Бірақ екеуі де шынаяққа қол созбаған күйі меңірейіп отыра береді. Күлбағила даладан қып-қызыл шоқ алып келіп, шәугімді қайтадан жылтады. Шай жаңартылып құйылады.

	Осылай түн ортасынан ауғанда шешінбеген күйі отырған жерлеріне жата кеткен.

	Таң алды еді. Кенет түпкі бөлмеден Сабыттың қатты дауыстағаны естілді.

	– Естідім, естідім! Амандастым!

	Төртеуі бірдей атып тұрып төргі үйге жүгірген. Сабыт, көзі жұмулы күйде сөйлеп жатыр.

	– Көрдім, көрдім! А, Жаратқан, көрдім! Сендім, сендім!

	Шерім еңіреп жіберген. Сабыт бір сәтке ғана есін жиды.

	Таңның бозаң жарығымен сәулеленген бөлмені, жанында өзін қоралай отырған адамдарды көзбен бір шолып өтті.

	– Бақұл болыңдар... – деді соңғы демімен.

	Иек қағып жүре берген. Шерім Сабыттың үстіне аңырай құлады.

	– Ойбай! Ойбай, Саба! Ойбай, Саба! Өлме, ойбай! Өлме! Кетпе!

	– Сабыр ет, Шерім. Сабыр ет, – деді Жұмға. Шерімді иығынан тартқан. Бірақ ағыл-тегіл жылаған Шерім Сабытты тас қылып құшақтаған күйі айрылмады. Жұмға теріс қарап көзінің жасын сүрткен. Күлбағила да дауыс салып жылады.

	Әжігерей далаға шықты. Күйіп-жанған бетін таңғы самал аймалады. Жай жүріп көрші-қолаңға хабар беріп шықты. Содан соң өзеннің жағасына жетіп, арнамен жоғары өрледі. Қызық деді іштей, беті ауған жаққа кетіп бара жатып. Неге жылағым келмейді. Неге ішім боп-бос. Жоқ деді содан соң, атамды өзімше жақсы көрем, өзімше қайғырам. Бірақ дәл қазір жылағым келіп тұрған жоқ. Атасы екеуі отырып әңгімелескен алаңқайға жетіп, қалың шөпке бауырлай жығылған. Өзінің қалай ұйықтап кеткенін білмейді. Ешқандай түссіз, елессіз, қап-қара түнекке батып кеткендей. Шекесін күн қыздырып оянды. Түс болып қалған екен. Өткен түн мен таңның оқиғалары біртіндеп есіне түсті. Иә, айтпақшы, мен кісісі өлген қаралы адаммын ғой деді іштей. Қаралы және... жаралы. Еңді не қалды... Әке баяғыда өлген. Баяғыда өліпті. Оның әке екенін енді ғана анық біліп отыр. Атасы өлді. Енді не қалды... Он жетіден асқанда жаңа туыс іздеу... Содан соң... Кенет атасының көз жұмардағы түрі елестеген. Түршіккен жоқ. Басқа, бөтен адамдай. Атасы сонша алыстап кетіпті... Неліктен... Кім біліпті... Осылай болу керек... Иә... Бәрі дұрыс... Балалық өтті, не білдің депті ғой біреу... Балалық өтті... Балалық болып па еді... Иә... Болған... Енді сол балалық өтті. Енді не қалды... Үйге қайту керек. Айтпақшы, қайтқанда, қай үйге қайтпақсың... Үйің қай үй... Анамның үйі... Кенет Қалиманың қалтырай жылағаны көз алдына келіп қалды. Бұрын атасы сияқты қайратты болатын. Еңсесі биік болатын... Соңғы рет иығының сұлқ түскенін, белінің бүгілгенін аяныштан жүрегі елжірей байқаған. Ол енді Сабыттың қызы емес, ол енді кәрі әйел... Өмірдің тауқыметін көп көрген, ауыр еңбектен белі бүгілген, кішкентай ғана қап-қара қолдары қағаздай жұқарған... кәдімгі кәрі әйел... Самайына ақ жүгірген, беті әжім-әжім... Әр әжімінен мейірім нұры төгіліп тұрады... Шашынан сипап, бетінен сүйсем, қап-қара алақанынан сүйсем... суалған омырауынан иіскесем... мейірім қанар ма еді...

	Бұл келгенде аулаға екі киіз үй тігіліп үлгеріпті. Есіктің алдында қолдарына ақ таяқ ұстаған бірнеше туыс қатарлас отырыпты. Кірген-шыққан, ат қойып келіп жатқан адам көп. Үйге кірді. Күлбағила белін таянып дауыс салып отыр.

	Алтын ерден қас кетті,

	Бір рулы елден бас кетті.

	Ауа жетпегендей тұншығып далаға шықты. Туыстардың біреуі қолына таяқ ұстатқан.

	- Мен одан да шаруашылыққа көмектесейін, – деді таяқты қабырғаға сүйеп...

	Бел жазбай жұмыс істеді. Мал сойды. Су тасыды. Отын жарды. Ертеңіне кластастары, достары келіп көңіл айтқан.

	Марқұм жерленді. Қарасы өтті. Ештеңе өзгермегендей. Әлдебір жанды тетік сияқты ештеңеге селт етпей, талмай қызмет етумен жүрді. Тек жетісі өткізілгеннен кейін, туыстар өздері қалғанда қаншалықты шаршағанын сезді. Шешемен сөйлесудің реті сонда келген.

	Ағайын-туған естерін жиып, киіз үйге жиналып шайға кіріскенде Әжігерей тамға барып төр алдына аяғын созып рахаттана жатқан. Үстіне Қалима кірді.

	– Барып шай ішпейсіз бе, – деді Әжігерей, – Шаршадыңыз ғой. Қанша күн жүрдіңіз.

	– Ішіледі ғой, – деді Қалима. Төмен қарап текеметтің оюын сипап, әлдебір толқыныстан жүзі нұрланып үндемей ұзақ отырды. Басын көтеріп көзімен аймалай қараған.

	– Әкей... бәрін де айтқан шығар сізге, – деді сәл мүдіріп.

	– Иә, айтты, – деді Әжігерей. Шынтақтап тұрып, малдас құра отырған. – Бәрін де айтты. Мен... қуаныштымын. Қуанып отырмын.

	– Енді не істейсіз? – деді Қалима бұның жүзіне үміттене қарап, – Өзіме қайтып келесіз бе?

	Әжігерейдің көңілі босап кетті.

	– Иә... қайтамын... Бірақ... бірақ... бүгін емес, – деді бөліп-бөліп. Тоқтамай кідіріссіз сөйлесе тамағына тығылған жас ақтарылып кететінін сезіп отыр.

	Қалима Әжігерейдің күйін жазбай таныды.

	– Жарайды, – деді орнынан тұрып. Даусы өксіксіз естілді. - Өмір бойы күттім ғой. Енді бес күннің арысы не, берісі не.

	– Қырқы өтсін, шеше, – деді Әжігерей. Даусын меңгеріп, бойын жиып алды. – Қырқы өткеннен кейін қайтамын.

	Сағыздай созылған күтіс басталды. Күндіз көр-жер шаруамен айналысады. Өлікке келе алмай қалған алыс ағайын бірінен кейін бірі келіп көңіл айтып жатты. Үйде кісісіз болмайды. Алғашқы қайғы басылған. Енді өткенді еске алған, бүгінгіні күйттеген мамыражай әңгіме ғана қалған. Кешке, ел жатқаннан кейін өзімен өзі қалады. Шарқ ұрған ойы тек қана атасының маңайын кезеді. Таудың шын нобайы алыстан ғана көрінбек. Күн өткен сайын ұзап бара жатқан адамның шын қадірін, шын сырын енді біле бастағандай. Адам, бар болғаны жел өтінде өскен бір тал құрақ, жаратылыстың ішіндегі ең әлсізі. Бірақ та ол – ойлай алатын, сезе алатын құрақ. Оның ғұмырын қию үшін бүкіл болмыстың күшінің керегі жоқ. Бір тамшы судан қысса болды, семеді де қалады. Артынан қара боран соқса, тамырынан жұлынып кете барады. Бірақ болмыс адамды жоя алғанымен, адам бәрібір болмыстан биік, себебі ол... болмыстан әлсіз екенін, өмірінің таусылғанын сезе алады, жанын қиып кете алмай қиналады, ал болмыс ештеңені сезбейді, ештеңені түйсінбейді. Адам өзі жақсы көретін етжақын адамының өлгенін көрмейінше өлімнің не екенін пайымдамайды, түсінбейді. Жақсы көрген адамың өлгенде ғана өліммен шын жолығысасың. Өлімде ешқандай мағына жоқ. Баяғыда атасы айтқан әңгіме есіне орала береді. Бақса ол әңгіме ешқашан есінен кетпепті де... Дүние есігін жаңа ашқан періште баланың өлімі. Енді, міне, атасы кетті бұл дүниеден. Өлімде ешқандай мағына жоқ. Жасың сегізде ме, сексенде ме, дүниеге жаңа келдің бе, я қартайып талқаның таусылды ма, оған бәрібір. Адамың өлгенде, өзің жақсы білген, жақсы көрген, жаныңның бір бөлігіне айналған адамың өлгенде, сенің ішіңде де бір нәрсе өледі. Адам болғаннан кейін, пенде болғаннан кейін қайғырасың, ойың құлазиды. Өлім – адам өзгерте алмаған жалғыз ғана байлам екен. Басқаның бәрін өз ақылына бағындырды, айтқанымен жүргізді. Өлім ғана адамның билігінен тыс, пәк күйінде қалыпты. Пенденің арманы таусылған ба. Қолынан келсе өлімге де билік жүргізер еді. Бірақ өлім адам ешқашан аттай алмайтын шектің ар жағында, тылсым дүниесінде тұр. Адамның қолы оған ешқашан жетпейді. Адам тек қана өле алады. Бірақ өлімнің сырына ешқашан қана алмайды. Сондықтан, өлім дүниедегі жалғыз ғана шындық, кір шалмаған жалғыз ғана ақиқат. Өлім бұрыннан белгілі, қалыпты дүниеңнің босағасын бұзып кіргенде өмір өзінің барлық мәнінен айрылады екен. Иә. Өмірде шынында да мағына жоқ. Өлім барлық ақиқатты ашады, әр заттың дүниедегі шын орнын көрсетеді. Өліммен бетпе-бет келгенде қара жер табаныңның астынан тайып, шыр айналып жөнеледі. Кенет... жақыныңның бұл өлімі өзіңнің өліміңе меңзеп тұрғанын түйсінесің. Себебі, әр өлім – әркімнің өлімі. Себебі, әр өлім – бәрінің өлімі. Бақидың табалдырығын аттағанда не сезінді екен. Кім біледі... Бірақ соңғы шекке жеткенде, қажыр мен үміттің соңғы тамшысы түгесілгенде, өзінің махаббаты, қамрығы мен қасіреті, басқаға деген жанашырлығы қолтығынан демегені, иығына қонған періштесі болғаны анық. Атасы мейірімді болатын. Түсі суық болса да... Жүрегімен мейірбан болатын. Ол өз ойымен... және басқаның қасірет-қайғысымен, басқаның қуанышымен ғұмырын кешті. Әр таңның атқанын Тәңірінің сыйы деп қабылдады. Адам болу үшін көп көру керек. Өнер алды – адам болу. Атасы өз бағасын өзі айтқан адам болатын. Өз бағасын білген адам басқаны да түсінеді, барлық адамды түсінеді. Атасын жақсы көретін. Жақсы көретін жөні көп, бірақ ең бастысы бұның ырқы мен ықтиярына деген құрметі үшін жақсы көретін. Түптеп келгенде өмір деген рахат та емес, қасірет те емес. Өмір деген – іс. Атасы өз ісін аяғына дейін адал жеткізді. Бір адамға осынша хикметтен өту оңай ма. Таң атқанша ықылымға сіңген аяулы бейнені ойша әлденеше рет елестетеді. Көзінің алды буалдыр тартып, көңілі босап, өзін қанша жұбатып, алдарқатқанымен санасымен құлазып қалады.

	Айтылған күні қырқы өтті. Адам көп жиналды.

	– Ал, Күлбағила, қарағым, енді көп қайғырып, тоза берме, - деген Шерім атасы жұрт тарағаннан кейін, – Ажалға не шара бар. Қайтейік, бәріміз де қайғырамыз. Міне, қарап отырсам, сексен екісінде қайтыс болыпты. Арамызда жүре тұрғаны жақсы еді. Бірақ, өлмек - парыз деген. Парызын атқарды. Өлген өлді. Тірі кісі тіршілігін істейді. Енді бой жазып, еңселеріңді көтеріңдер. Ертең Әжікен, Қалима үшеуің біздің үйден дәм татып кетіңдер.

	Ертеңіне кешке қарай Күлбағила екеуі бір қабат таза киімдерін киіп Шерімнің үйіне барды. Есік алдында қазанның астын қағыстырып отырған Келбет, бұларды көріп орнынан тұрып қарсы жүрді. Күлбағиланы құшақтап, бауырына басып, үнсіз жылап тұрып қалған.

	– Жарайды енді, – деді өзінің де көңілі босап кеткен Шерім, - Жарайды, – Есікті меңзеді, – Үйге кіріңдер. Төрлетіңдер.

	Сәлден соң Қалима келді. Келбет оны да құшақтап көзіне жас алған.

	– Ой, дүние-ай, – деді Шерім, жұрт мауқын басып дастарханға отырып жатқанда, – Қасиетіңнен айналайын, Сабам. Бір рулы ел жер бетінен көшіп кеткендей болды ғой.

	– Өмір деген осы, – деді Келбет, – Қалима, әкем өлді деп қайғырма, қарағым. Әкең өлсе де әкеңнің көзін көрген өлмесін деген ғой.

	Қалима алақанымен көзін басты.

	– Қиын екен, – деді содан соң жасын сүртіп.

	– Ой, қарағым-ай, – деді Шерім, – Әкеңді өмір бойы осылай жаныңа байлап жүрмексің бе? Мен өлме, шал өлме, кемпір өлме, сонда кім өледі-ей?

	Жұрт ду күліп бір серпіліп қалды. Шай орталанып қалғанда Шерім домбыраны қолына алып, әлі де томсырайыңқырап отырған Қалимаға қарады.

	– Қалима, мен енді бүгін сенің қабағыңа қарайын. Әкеңнен шалып қалған күйлерден біраз тартайын.

	Ауыр қара домбыра ақырын күрсінді. Шерім бойына алау құйылып, екі беті қызарып, ескі сарын бірнеше күйді шертіп берді. Күлбағила жаулығының ұшымен көзін сүртті.

	– Ал, енді домбыраны мына жас періге берейін, мынадай домбырашы отырғанда шерте бергенім жарамас, – деді Шерім домбыраны Әжігерейге ұсынып.

	Әжігерей атасы ерекше ұнататын бірнеше күйді шертті.

	– Көңіліңнің хошы жоқ сияқты, – деді бұның бет-әлпетінен, қағысы мен ішек басысынан көз алмай отырған сыншыл Шерім, – Жарайды, маған бер олай болса.

	Домбыраны бабына келтіріп бұрап алып бірден “Гаухартасқа” басқан. Қайырмасына келгенде ерекше арқаланып кетті.

	– Беу, беу, гаухартас

	А, құсни құрдас

	Раушан жүзіңді көргенде

	Сабырым қалмас.

	Әжігерейдің көз алдына ақылмен танып болмас, тек жүрекпен ғана түйсінілетін ел өмірінің суреттері, атасының тағдыры қайтадан елестеп өткен.

	Келбет дастарханның үстін реттеп жіберіп, ортаға үйеме табақ ет қойды. Шерім қойдың басын бөлек табақшаға салып жанына пышақ қойды да Әжігерейге ұсынды. Әжігерей сәл тосылып қалған.

	– Ал, ал, – деді Шерім, – Әкең өлді, енді бас ұста.

	Әжігерей осы кеште Шерім атасына қатты риза болған. Ақылды қария дастархан бойы күлдіргі әңгіме айтып, ән салып, жалықпай жұрттың көңілін аулады. Тек анда-санда әңгімесін үзіп алып, сәл меңірейіп отырып қалатынына қарап, оның да қайғыдан арыла алмағанын аңдауға болар еді.

	– Ойхой, дүние-ай, – деді Келбет, – Баяғыда деймін, Сабаң біздің ауылға келді ғой. Бұлғақтаған байдың ұлы. Үстіндегі шапаны тазадан тіккен. Тазадан. Басында құндыз бөрік. Аяқта санжұтқан саптама. Сонда, қырғыздың қыздары, күйеуді талаймыз деп лап қойғанда, қалтасынан тек Мекалайдың қып-қызыл сөлкебайын уыстап алып шытырлатып үлестіріп келеді. Қыз-қырқын күйеумен айтысамыз деп жиналып, қамап отырып алды. Сабаң сонда домбырасын күркіретіп, көзі жайнап отыр. Айтысуға сол бойы ешкім батпады ғой. Жездем керемет еді ғой. Айтсақ сол Сабыттың әңгімесін айтайық бүгін.

	– Қырғызға қыз алуға барғаны ғой, сенің айтып отырғаның, – Шерім домбыраны бауырына басып Келбетке ойлана көз тастаған.

	– Алғанының барлығы қырғыздың қызы еді ғой, – деді Күлбағила.

	– Қарағым, Күлбағила, – деді Шерім кенет серпіліп, - Сенің бетіңе шіркеу салғаным емес, дұрыс түсін. Өткен өмір ғой, – Домбыраны қағып қалды, – Екеуміз де он бестеміз. Жасты едік қой. Қырғыздың ауылына аттандық. Үлкендер бөлек. Ертерек жол жүріп кеткен. Жастар жарты күн қалып бардық. Жол бойы ойын-күлкі. Әлі есімде, мынау Қаратұмадан асып шатқалдың ішіне кіргеніміз сол еді, алдымыздан көлденеңдеп бір қасқыр өте берсін. Қиқулап тұра қудық. Жер қара. Адымын аштырмадық. Сонда әлгі қасқыр сасқанынан, кездескен бір інге кіріп кетті. Қамалап қоршап тұрмыз. Жігіттердің біреуі інге бұрау салды. Бұрау жүнін терісімен қосып шиырған болу керек, қаңқ ете қалғаны естілді. Бақыртып жүріп суырып алсақ... көкшулан бір ит екен. Елдің бәрі қыран-топан күліп жатыр. Әлгі итіміз босап шығып қашып бара жатыр. Жолдағы бір бай ауылдың иті болып шықты. Сол ауылға түсіп, қонақасы жедік. Ол да бір қызық қой. Қыздың ауылына жеттік. Қырғыздардың бір жақсы әдеті болушы еді. Қызды тұмшаламай еркін ұстайтын. Әлі есімде, Ақзибаның үстіне екеуміз кіріп бардық. Сабыт бір тізерлеп отыра қалып Тәттімбеттің өрт күйін тартты. Сонда деймін, бүгінгідей көз алдымда, нанасың ба, қарағым, сонау шымылдықтың ішінде отырған Ақзибаның жүрегі аттай тулап алқынып отырғанын естідім. – Шерімнің көзі кенет мөлдіреп кетті, – Содан не керек, түні бойы той. Қаншама жамбы тіктік. Таудай ет, көлдей сорпа. Ішкен мас, жеген тоқ. Қанша ән айтылды. Қанша күй шертілді. Жастық-мастық қой. Көз шырымын ғана алдық. Таңертең түк болмағандай сергекпіз. Қырға шықтық. Көктемнің кезі. Дала інжу төккендей жарқырап, туырылып жатыр. Жусан көкірегіңді қабады. Сабыт пен Ақзиба, Сағаны бетке алып шаба жөнелгенде, аттарының тұяғы менің жүрегімдей дүрсілдеді ғой, шіркін. Ойхой, дүние, ол да бір заман екен ғой.

	Шерім көзі жасаурап, төмен қарады...

	Түн ортасынан ауа тарасқан. Ай жарық. Ауыл қалың ұйқыда. Төңірек күміс нұрға бөгіп ертегі мекендей елестеген. Әжігерей біреу жетелегендей таныс қақпаның алдына барды. Бұның келгенін күтіп тұрғандай верандадан біреу қараң етіп өтті. Есік ашылды. Гүлшат екен.

	– Мені іздеп келдің бе? – деген сыбырлап.

	– Сені іздемегенде кімді іздеймін? - деді Әжігерей, –Жүр, кеттік.

	Гүлшат қайда баратындарын сұраған да жоқ, еріп жүре берді. Өзеннің жағасына жетіп асығыс айқаласқан. Гүлшат бәріне де үнсіз көнді. Әжігерей қалай күйіп жанса да қыз мінезінде әлдебір өзгерістің барын байқаған. Әрине, ықыласында мін жоқ, барлық тілегін берді. Бірақ міндет атқарып жүргендей, мұқият қана ықылас. Алқынған құмарлық басылып екеуі үнсіз қалды.

	Әжігерей теріс қарап жатқан қызды иығынан тартты.

	– Гүлшат.

	– О, не?

	– Неге үндемейсің?

	– Не айтайын?

	– Айтатын нәрсеміз таусылып па еді?

	– Жоқ, әлі таусылған жоқ.

	Әжігерей Гүлшатты бауырына тартып жүзіне зер сала қараған. Қыз бұның қолын жайымен сырып аулағырақ жатқан.

	– Үйленейік, – деді Әжігерей.

	Гүлшат мырс еткен. Содан соң орнынан тұрып тіктеліп отырды.

	Әжігерей сәл тіксініп қалды.

	– Неге күлесің?

	– Мен күлгем жоқ.

	– Онда неге мырс еттің?

	– Мен күлгем жоқ, – деді Гүлшат күрсініп.

	Әжігерейдің бетіне тік қараған. Қыздың әлпеті ілезде өзгергеніне қайран қалды. Түсі сұп-суық. Көзінде қатқыл жарқыл. Бұрынғы Гүлшаттан нышан да қалмағандай.

	– Мен күлгем жоқ, – деді Гүлшат нығарлап, – Мен жылап отырмын.

	– Нені жоқтап?

	– Сені жоқтап жылап отырмын.

	– Мен әлі өлгем жоқ қой, – деді Әжігерей бір түрлі жайсызданып.

	Гүлшаттың жүзінде түсініксіз бір аяныш пайда болған.

	– Қайран Әжігерей, – деді даусын созып. – Аңғалсың-ау. Осы аңғалдығыңнан талай опық жерсің әлі. Сенің атаңдай адам жер бетінде жоқ. Өткенде, мен сендердікінде қонақ болғанда ол кісінің айтқан бір сөзі есімде қалды. Бақсам, сол сөзді маған айтқан екен.

	– Не айтып еді?

	– Өнерді сор ғана көтереді деген. Баламның маңдайының соры бес елі, тағдырыңды қоса қалсаң, осы есіңде болсын дегені ғой. Әжігерей, сенің сорың қалың, өйткені өнерің биік.

	– Мен сені шын жақсы көрем. Есіңде ме, бірде мен, сені неге кездестірдім екен деп едім ғой. Ол сөзді өкінгендіктен айтқам жоқ. Неліктен айтқанымды өзім де білмеймін. Бірақ әйтеуір жамандықтан шыққан сөз емес. Сені кездестіргеніме ... бақыттымын. Сенімен кешкен аз ғана қызық... жоқ, сенімен татқан күйік... жүрегімде күйік болып қалады. Тәтті күйік болып...

	– Сен ештеңенің жөнін білмейтін аңғалсың, бірақ сенің аңғалдығың басқаның ақылынан артық. Өмір бәрін үйретер, білмей жатқаның болса білерсің, үйренерсің. Бәріне де жетерсің. Мен сені шын жақсы көрем. Бірақ сен менің маңдайыма сыймайсың. Жұлдызың биік, арманың асқақ. Сен жүйріксің, мен шабанмын.

	Әжігерей басын шайқаған.

	– Жүйрік, шабан... Ол не? Осы сөзді саған мен айтпасам болды емес пе?

	– Арамызда сөз болғаннан кейін, сен айттың не, мен айттым не? – деді Гүлшат.

	Екеуі үнсіз қалды. Гүлшаттың сөзімен дүниедегі дыбыс атаулы бірге өшкендей. Сілтідей тыныштық. Анда-санда ғана ауыл жақтан маң төбеттің манаурай әуп еткені естіледі. Таң алдындағы өлкектен шидің басы баяу тербеледі.

	– Мен әнеукүні-ақ Семейге кетіп қалар едім. Сен үшін қалдым. Тілдеспей, түріңді бір көрмей кете алмадым, – Гүлшат еңкейіп бара жатқан айға иек қаққан, – Мен жыладым. Айға қарап көп жыладым. Екеумізді неге осындай қылып жаратты екен деп. – Көзінде жас, Әжігерейге елжірей қараған, – Алғашқы түніміз есіңде ме, Әжікен? Онда да осындай ай туып еді ғой.

	– Ол түнді қалай ұмытайын, – деді Әжігерей. Кенет ішінен бір нәрсе солқ етті. Іші-бауыры езіліп көзінен дию жас болып шыққан.

	– Жарығым, алтыным, – деді Гүлшат Әжігерейді жанұшыра құшақтап, бетінен, ернінен сүйіп, – Жыламашы. Асылым. Жыламашы. Еркектің жылағанынан қорқамын. Жыламашы, жарығым. Әлі талай қызды көресің. Бұның бәрі бір күнгідей болмай ұмытылады.

	– Сендей болмас, – деді Әжігерей өксіп. Жылағанына ұялған жоқ. – Сендей жар маған жоқ. Болмайды да.

	– Еш адам бір қалыппен жүрмейді, – деді Гүлшат бұны арқасынан қағып жұбатып тұрып. Содан соң құлағын өртей сыбырлаған, – Әжікен, таң атып барады ғой.

	Екеуі көк шөпті жапыра құлаған. Бұл жолы қыз сынаптай сырғып естен тандырған. Шығыс жақ қызыл мұхиттай көтеріліп күн шығып келе жатқанда сілесі қатып ұйықтап барады екен. Түсініксіз бір жалғыздықтан шошып оянды. Гүлшат жоқ. Жалғыз өзі. Төңірек жаздың жаухар нұрына шомылып, бүкіл өңір тіршілік жырына ұйып тамылжып тұр. Көз алдына Гүлшаттың шұғылалы жүзі елестеді. Міне, мен сені биік белден асырып, жерұйыққа жеткіздім, енді арманың жоқ шығар, жолыңды тап, қош бол деп артына қарай-қарай кетіп бара жатқандай.

	Кенет, жүрегінде Тәңірінің мөріндей таңбаланып қалған, болған-болмағанынан ешқандай дерек жоқ, санасынан арылмайтын мәңгі түс қайтадан бойын билеген. Әлдебір мейірімді адам... кім екені белгісіз... әйтеуір мейірімді екенін біледі... қолынан нық ұстап жетелеп келеді. Жолда, иісі аңқыған қаншама өзен-көлдер... гүлі бұлықсыған қаншама ойран көгалдар кездеседі. Бірақ екеуі ешқайда мойын бұрмайды... Тек алға қарай жүре береді, жүре береді...

	* * *

	Кейін көп ойланған. Алғашында асау көңіл ештеңені мойындағысы келмей шапшығанымен, артынан ақыл тоқтата келе Гүлшат айтқаннан артық амал таба алмаған. Шын махаббат қашанда қайғы ғана әкеледі. Бұл – фәнидің бұлжымас заңы, себебі махаббат жүрегіңнен жаңа жол ашады, айрыққа қояды. Махаббаттың дерті келгенде ненің ақиқат, ненің жалған екені ашылады, ненің мәнді, ненің мәнсіз екенін түсінесің. Сол сәтте өзіңнің тамырың фәниде екенін көресің – қайғың осыны білгеннен. Махаббат келгенде өзіңнің мұратың неде екенін танисың, алыстан құзар шың көзіңе шалынады, бірақ сен ол шыңның басында емессің, сен жердесің – қайғың осыны білгеннен. Алдыңа келген - елес, бар болғаны елес. Түсіңде Жаратқанның әуезін естігендейсің, ал оянғанда жаныңды аялаған сол әуезден айрылдың. Білесің, бір нәрсе болды, бірақ шындыққа айналмады. Самалдың лебіндей келді де кетті. Егер махаббат қайғы әкелмесе, онда ол махаббат болмағаны. Себебі, махаббат пен қайғы, махаббат пен қасірет - егіз. Махаббат Жаратқанның алқауымен келген деседі. Екі жүрек бір біріне жақындайды, арасы қыл өтпейтіндей болып қабысады, бірақ сол жақындықтың өзі екеуінің екі бөлек болғандығынан.

	Адам жүректен ары бара алмайды – қайғың осыны білгеннен. Мұрат жақын, қол созым жерде, бірақ бәрібір жете алмайсың. Махаббат үміттендіреді, бірақ арманыңа жеткізбейді. Ол үмітіңді ақтамайды – қайғың осыны білгеннен. Бала жасынан қуаныштан, бақыттан қорқатын, себебі бақыттан кейін, қуаныштан кейін келген қайғы екі есе ауыр. Ол қасіретке ғана сенетін. Қасірет – кемеңгер. Қасірет ешқашан алдамайтын адал, себебі ол қашанда жаныңнан табылады.

	* * *

	Гүлшат Семейге жүріп кеткен түні ұйықтамай шықты. Балалық шағы өткен төрт қабырғаның әр бұрышынан озған өмірдің елестері атойлай көтеріліп, өң мен түс арасында кірпік қақпай жатқан да қойған. Таң алагеуімнен тұрып, ауланы, өзі талай жасырынбақ ойнаған қораны аралап шықты. Күлбағила шайға шақырған. Бір шыны ішіп кесесін төңкерді.

	– Тағы іш, – деді Күлбағила.

	– Рахмет, – деді Әжігерей.

	Екеуі үнсіз қалды.

	– Әже... – деді Әжігерей ауыр тыныштықты бұзып. Күлбағила селт еткен жоқ. Осы әңгіменің болатынын күні бұрын білгендей.

	– О не? – деді естілер-естілмес, – Бұрын мені былай атамаушы едің ғой.

	Әжігерейдің көкірегінде әжесіне деген, баяғыда ұмытылған ықыластың бір нышаны қайта елес берді. Қанша толқып отырса да, көңіліне қаяу түсірмейін деп әр сөзді мұқият теріп сөйлеуге тырысқан.

	– Өзіңіз де біліп отырған шығарсыз... атам өлерінде маған барлық сырын айтып кетті.

	Күлбағила ештеңе деген жоқ. Тек басын сәл кегжитіп, ішіңдегінің бәрін айт дегенді көзбен білдіріп, тәкаппар отыр. Бірақ осы тәкаппар отырысының өзі аянышты еді. Әжігерейдің жүрегі шымыр ете қалған.

	– Атам... өзің біл... өзің шеш деген. Жаман болар, жақсы болар, аз дәм татыстық. Осы күнім үшін мен сізге қарыздармын. Қалима менің анам, ал асыраған адам – сіз. Сондықтан мен барлығын да сіздің бір ауыз сөзіңізге тіреп отырмын. Егерде сіз қал десеңіз, міне – Алла, міне – аруақ, қаламын. Өле-өлгенше сыйласып өтеміз. Атам өлді, бірақ атамның орны өлген жоқ.

	Құдайы шыны осы еді. Күлбағила жауап бермей сәл тосылды.

	– Рахмет, – деді содан соң демін ауыр алып, – Дәм-тұзға адал болғаның үшін рахмет. Сен маған қарыздар емессің, қарағым. Құдайға ғана қарызсың. Өйтіп жаныңды жеме. Сен ішкен бір аяқ көжені қонақ та ішер еді. Бағыңды байлап қайтейін. Арқаң бос, жарығым. Атаң жетпеген биікке өзің жет енді. Анаң да сен келеді дей-дей әбден шаршаған шығар. Бар қуант.

	Әжігерей кетуге дайындалды. Ештеңеге қол тигізген жоқ. Тек қабырғада ілулі тұрған домбыраға қол созып, бола ма дегендей әжесіне қараған.

	– Ал, ал, – деді Күлбағила – Атаңнан қалған мүлік қой. Сен алмағанда, кім алады.

	Әжігерей есіктің тұтқасынан ұстады.

	– Сырғалы қыз, сіргелі өгіз бізде де болған. Артыңа қарайлай жүр, – деді Күлбағила күрсініп, – Қайда жүрсең де аман бол.

	Әжігерей үн-түн демей ауыз үйге шықты. Осы кезде Күлбағила әндетіп қоя берген.

	“Гүлдариға!”

	Басында Баянауыл ойнайды арқар,

	Арқырап таудың суы төмен сарқар.

	Бірге өскен кішкентайдан, сәулетайым,

	Қайғы-шер қатып қалған қашан тарқар.

	Бұл әнді әжесі жас кезінде бұның атасына алғаш ғашық болғанда айтқан деседі. Кімнен естігені есінде жоқ. Сәл қарлығыңқы дауыспен ешқандай нәшсіз, ешқандай әшекейсіз айтылған ән жанының терең түкпіріне жетіп, бұрын сезіп-білмеген, жүрек елжіреткен аяулы мұңды оятты. Ән, біреу үшін өнер болса, біреу үшін қасірет пен күрсініс екен.

	Соқыр адамдай есікті сипалап далаға шықты. Ауладан өтіп қара жолға түсті. Артына бұрылып тағы бір қараған. Төбесі жапырайған, қабырғасы ойдым-ойдым там, батысқа қараған қос терезе жетімсіреп көрінген. Ескі дүние бұған қол бұлғап, қош десіп тұрғандай. Басын биік ұстап жүріп кетті.





	Оглавление

	І тарау

	ІІ тарау

	ІІІ тарау





