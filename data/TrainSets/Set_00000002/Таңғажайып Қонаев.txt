	Қауғабай Ораз

	Таңғажайып Қонаев





	Халқының қалтқысыз құрметi мен шексiз сүйiспеншiлiгiне бөленген Дiнмұхамед Ахметұлы Қонаевтың қарапайым кiсiлiк, кемеңгерлiк, тектiлiк, көрегендiк қасиеттерi мен ел-жұртына адал тiлекшiлiгi жайында кеңiнен көсiлте нанымды жазылған роман-эсседе Димекеңнiң атабабасы, әке-шешесi, сүйген жары, туған-туыстары, дос-жарандары жөнiнде де жан-жақты баяндалады.

	Кiтаптың кейбiр тараулары «Жұлдыз», «Ақиқат» журналдарында және «Ана тiлi», «Дала мен қала», «Түркiстан» газеттерiнде жарияланып, оқырман қызығушылығын тудырған болатын.





КIРIСПЕ ТАРАУ




	1101-ШI ҚАСИЕТТI АДАМ НЕМЕСЕ ДИМЕКЕҢДI ХАЛЫҚ НЕГЕ «ӘУЛИЕ», «ПАЙҒАМБАР» ДЕЙДI





	ТАҢҒАЖАЙЫП ТҮС-ОҚИҒА



	Димекең зейнетте жүрген кезде мен «Қазақстан мұғалiмi» газетiнде iстеп жүргем. Редакция биiк ғимараттың алтыншы қабатында едi.

	Сәске түс кезiнде телефон шылдыр ете қалды. Тұтқаны көтердiм. Аржақтан күркiреген дауыс шықты... «Саған звондап тұрған мен – Қонаев. Бiр шаруалармен қазiр саған барамын»,– дедi. О, Құдай-ау, бұл өңiм бе, әлде түсiм бе деп таң қалдым. Патшаның мен пақырда қандай шаруасы бар екен деп ойладым. Орнымнан тез тұрып, Димекеңдi лифтiде қарсы алуға шықтым. Лифтi алдында жарты сағаттай күттiм.

	Жаңа келемiн деген Димекең келмедi. Кабинетiме қайта кiруге тура келдi. Есiктi ашып қалсам, терезе жақта таудай болып Димекең отыр. «Мен жаңа келем деп едiм ғой. Неге күтпей кетiп қалдың»,– деп қапаланғандай болды. «Аға, сiздi қарсы алуға сыртқа шығып, лифтiге бардым», – деп кешiрiм сұрап жатырмын.

	«Уәде — Құдай сөзi, уәдеде тұрған жақсы ғой. Сен, iнiм, уәдеңде тұрмадың», – деп Димекең маған қаттырақ айтты. Үстiне ақ күрте, аспан түстес көк костюм киiптi. Мен қайта-қайта кешiрiм сұрап, ақталамын. Қарсы ала алмағаным үшiн қысылып, қинала бастадым. Оның үстiне Димекеңнiң мысы басып, сөз айта алмай тiлiм күрмелiп, былдырлаймын. Бiр кезде, неге екенi белгiсiз, тынысым тарылып, тұншығып, ауа жетпей қарманамын. Сөйтiп, бастырылығып жатып, оянып кеттiм. Түсiм екен. Бiрақ түс емес, шын оқиға сияқты есiмде қалды.





	ДIНМҰХАМЕДТIҢ СЫРҚАТТАНУЫ



	Ертеңiнде көршi бөлмеде жаңа келген газеттердi қарап отыр едiм. Бiзге жиi келiп, мақала жазып тұратын Iшкi iстер бөлiмiнде iстейтiн сержант кiрiп келдi. «0рт – тiлсiз жау» дейтiн айдар бойынша мақала әкелетiн автор әңгiмесiн Қонаевтан бастады. «Қазiр Димекеңнiң үйiнен шықтым. Сәлем беруге барып едiм, ерекше қарсы алды, – деп Димекеңнiң ұлылығына табынып, әңгiмесiн жалғастырды. – Балалық шағы туралы маған бiр қызық әңгiме айтты. Алдымен менiң туған жерiмдi (Құйған) бiлген соң, «Мен сол Құйғанға қысты күнi 4 – 5 жасымда әкеммен бiрге қонаққа барғам. Сонда қатты ауырғам. Ол кезде елде емшiлер — молдалар ғой. Менi үлкен қари молда қарады. Молдекең: «Мына балада тән ауруы жоқ. Бала Дiнмұхамед деген атты көтере алмай тұр», – деп құран ашып, мен бiлмейтiн бiр нәрселердi айтып, соңында батасын бердi. Ертеңiнде мен тәуiр болып кеттiм. Бiр күннен кейiн қалаға қайттық. Сен сол мен барған жер — Құйғанда туған екенсiң. Бала кезiмдегi бiр оқиғаны есiме түсiрдiң. Туған жерiңе жиi барып тұр, iнiм», – деп Димекең батасын бердi. Мұны сеңдерге әдейi келiп айтып тұрмын. 0йткенi Димекең тегiн адам емес», – деп автор бiраз отырып, соңында қоштасып кетiп қалды.

	Димекеңе қатысты түс-оқиғадан кейiн ендi ол кiсiнiң кие қасиетiне байланысты бала кезiндегi шын оқиғаны естiген мен Қонаев жөнiнде дерек жинап, неге екенi белгiсiз, жазуға құштар болдым. 0йткенi Димекеңдi түсiнде жиi көрiп, «ол әулие» деп айтатын адамдармен көп кездестiм, олардың аты-жөндерiн тiзсем бiразға барады. Әсiресе әулие Әлмерек басында Димекеңнiң кие-қасиетi жайында көп айтылады. Димекең түсiне кiргенде мұны жақсылыққа жорып, әулие басына келiп әңгiме айтатын адамдармен де жолықтым. Әулие намазханасында ғибадаттарын бiтiрген соң Райымбек ата, соңында Қонаев ата басына барып дұға оқитын топтың құлшылық-тағзымдарына куә болдым.





	МЕККЕДЕГI МОЛДАНЫҢ АЙТҚАНЫ



	Димекеңнiң атасы Жұмабай екi рет қажылыққа барған әулие әрi пiрәдар кiсi едi. Немересiне «Дiнмұхамед» деп азан шақырып ат қойған осы жарықтық болатын. Құнанбай қажы сияқты Жұмекеңнiң Меккеде қазақтар үшiн (жетiсулық) қонақүй (тақия) салдырғысы келген дiндар екенiн айтады Қонай ұрпақтары.

	Димекеңдi еске алып, ұлықтаудың бiр шарасына Тараз, бұрынғы Әулиеатадан бiр қария кiсi келдi. Қажылыққа барған қария әңгiмесiн Мекке-Мәдинадан бастады. Сонда түбi түркiстандық (Оңтүстiк Қазақстан) болуы керек — үлкен молда қариға кездесiп, танысып бiлiседi. Пайғамбар, әулиелер жөнiнде әңгiме басталады. Тараздық қария: «Бiздiң елде атасы атақты қажы, өзi кемеңгер патша болған — Қонаев деген ұлы адам өткен. Ныспысы пайғамбар аттас Дiнмұхамед Ахметұлын сiздер бiлесiздер ме?» – деп сұрайды. Меккедегi дiн ғұламасы Димекеңнiң атақ-даңқын жақсы бiледi екен. 0йткенi Димекең Араб елдерiне iссапармен көп шығып, дiн ғұламаларымен жүздескен ғой. Бұрын шаруашылық басқарып, соңында ауыл ақсақалы атанған қария бiр сөздiң ретi келгенде:

	– Перiштедей таза күйiнде өмiрден өткен Дiнмұхамед Қонаевты халық қазiр «пайғамбар» деп атап кеттi. Хазiрет, бұған қалай қарайсыз? – деп сұрайды. Бiраз ойланып қалған меккелiк дiндар:

	— Ғалымдардың неше түрлi болжам жасап жобалап айтуынша, 124 мың пайғамбар, 1100 қасиеттi адам өткен көрiнедi. Нақты Алланың қанша елшiсi болғаны бiр Құдайға аян. Ал Дiнмұхамед деген пайғамбар аттас ныспысына байланысты Қонаевты 1101-шi қасиеттi адам-дана деп айтуға болар» деп әзiлдейдi. 0йткенi дiндар Димекеңнiң кiсiлiк, кемеңгерлiк, бекзаттық және дiндарлық қасиеттерiн бұрыннан естiп бiлсе керек. Айтпақшы, өмiрiнiң соңғы жылдары Димекең қажылыққа барып, мұсылмандық бес парыздың бiрiн өтеудi ойлап, iштей дайындықта жүрген едi. Нәпiл ораза ұстап, намаз да оқыған көрiнедi. Соңдықтан құдайдың сүйiктi құлы Қонаевты халық көзiнiң тiрiсiнде-ақ «пайғамбар» деп атап кеттi.

	«Димеке, сiз пайғамбарсыз», — деп серiктерi отырыс-мәслихатта сөз бастағанда Димекеңнiң құлағы қызарып кетедi екен. Мұны жанында жүрген жазушы Серiк Әбдiрайымұлы талай байқаған. Халық айтса текке айтпайды — Димекең – Дiнмұхамед пайғамбар рухқа айналып бара жатыр. 0йткенi халықтың Димекеңдi ұлықтау мен мадақтауы және мешiтте, әулие бастарында рухына салауат айтуы осыны дәлелдесе керек. Әулие Әлмерек басына және Оңтүстiк Қазақстандағы Қонаев мешiтiне келушiлер Дiнмұхамед – Димекеңнiң рухына тағзым етiп, атын әспеттеп, оны пiрге санайды. Ол көсемнен әлдеқашан «әулие-данаға» айналып кеткен.





	«НҰР-БАЛА» НЕМЕСЕ СӘУЕГЕЙ БОЛЖАМЫ



	Димекеңнiң он жетiншi атасы, әулие сопы Әзiрет Сұлтанды пiр тұтқан, атақты Ақсақ Темiрдiң заманында өмiр сүрген Бәйдiбек би едi. Қаратау етегiнде мазар-кесенесi тұрған бұл қасиеттi кiсi рухына халық күнi бүгiнге дейiн тәу етедi. Оның әйелi Нұрила «Домалақ-Ана», «Перiште нұрлы» кейуана атанып, аңыз болып кеткен.

	Димекең дiнге шек қойылған кеңестiк заманның өзiнде Отырардағы Арыстанбабты, Түркiстандағы Қожа Ахмет Йасауи Әзiрет Сұлтанды және түп атасы Бәйдiбек пен Домалақ-Ананы пiр тұтып, iштей аруақтарға тағзым етiп жүрген. Оңтүстiкке келгенде Арыстанбаб жайында әңгiме айтып, Әзiрет Сұлтан туралы бiлетiндерiн халықтан жасырмаған. Бұл екi әулие дiндарға қатысты ырым-жоралғыны да жасап кететiнi рас едi. Белгiлi қажының немересi Дiнмұхамед — Димекең қасиеттi Түркiстанға пойызбен арнайы келетiн едi. 0йткенi Отырар өңiрi арқылы алдымен Арыстанбаб жатқан жердi көрiп өту — әрқашан көңiлiнде тұратын. Димекеңнiң тек-тұқиянындағы Бәйдiбек биден кейiнгi қасиеттi ата, әулиепiрәдар Азынабай атты кiсi едi. Әулиеата жақтан Жетiсу-Шу өңiрiне келiп, одан Арқаға асатын Азынабай жарықтық жайында көп айтуға болады. Димекеңмен түп аталары туыс, белгiлi қаламгер Шона Смаханұлы «Үмiт жұлдызы» атты көркем шығармасында Азынабай (Қазынабай) жайында жақсы айтады. Онда-мұнда үдере көшiп, кiрме болып, бiр жерге тұрақтай алмаған әулеттiң тағдырын ойлап қамыққан Азынабай үлкен ұлы Қонай ат жалын тартып мiнiп, жiгiт болып, жорықта жүрген шағыңда, менiң ұрпақтарым қалай болар екен деген ниетпен атақты сәуегей-көрiпкелге жауырын аштырады. Сәуегей алдымен өжет ұлы Қонай жайында айтады. Оның жорықтан келе жатқанын көредi. Қонайдың жақында азап көрген Арқадан «Алланың нұры жауған Алатау» өңiрiне қайта көш бастап баратынын баяндайды. «Азынабай, — дейдi сәуегей, – сенiң не төртiншi, не бесiншi ұрпағың болар — бiр бала Алатау етегiнде нұрдың iшiнде, елдiң iшiнде жүр. Мына балаға нұр — сәуленiң төгiлiп тұрғанын қарашы. Түбiнде осы ұрпағың әулетке құт болып келедi. 0зiң жақында дүние саласың. Ұлың Қонай да сол жақта мерт болады. 0кiнбе, нұрдың iшiнде бiр ұрпағың жүр. Баланы әулиелер мен перiштелер қоршап жүр» дегендей сәуегейлiк сөзiмен иландырады.



	Құдайдың құдiретiнде шек жоқ қой. Сол сәуегейге сұлбасы «сәуле нұр» болып елестеген бала Азынабайдың бесiншi ұрпағы болып өмiрге келедi. «Алланың нұры жауған Алатау» етегiнде туған баланың аты Дiнмұхамед едi.

	Шөкең Димекеңнiң бесiншi атасы Азынабайдың тегiн адам емес екенiн кiтабында жақсы елестетедi. 0йткенi ұрпақ-зәузатының тағдырын ойлап, болашағын болжату ойында жүрген Азынабайға көрiпкелдiң өзi тосын жолығып, сәуегейлiк болжамын айтады. Тәңiр-құдiрет, дүние тылсым ғой. Димекеңнiң дүниеге келуi әулие, пайғамбарлар жөнiнде айтылатын аңыз, сыры жұмбақ тылсымды елестететiнiне ерiксiз қайран қаласыз. «Құдай жоқ» деп Тәңiрден безiп, Алла-Тағаланы ұмытқан заманда Шона атамыздың әулиесәуегейдiң көрiпкелдiк қасиетiн кiтабында дәрiптеп, Димекеңнiң өмiрге келуiне байланысты «сәуегейлiк болжам» оқиғасын көрсетуi тағы қайран қалдырады. Бәрiнен бұрын Димекеңнiң Алла нұрына бөленiп өмiрге келгенiн, о бастан әулие болып туғанын жарықтықтың сол кезде қалай сезiп, бiлгенi тағы таңқалдырады. 0йткенi қазiр халық дiннiң қайта оралуына байланысты Димекеңдi көсем деуден гөрi әулие деп әспеттейдi. Димекең жайында жазылған естелiктердiң көбiнде «Қонаев пайғамбар» «ол әулие адам» деген сөз жүредi. Оңтүстiк түгел Димекеңдi әулие дейдi. Кеңсайдағы Димекең жатқан жерге келiп, оның рухына тағзым ететiн пенделер Димекеңдi киелi рухқа санайды. Ал мұражайынан адам үзiлмейдi.





	ҚҰНАНБАЙ ҚАЖЫ ЖӘНЕ ҚОНАЙ



	Абайдың әкесi Құнанбай қажының есiмi алты алашқа белгiлi ғой. Сексенiншi жылдардың соңында бiр iссапары кезiнде мен Қарқаралы қаласындағы Құнекең салдырған мешiттi көрiп, iштей Құнекең рухына тағзым еткенiм бар. Ол кездегi түсiнiкпен айтқанда, мешiт емес, «тарихи ескерткiш» едi. Әбден тозып қараусыз қалғанына ренжiгем. Сол мешiт дiн қайта оралғанда жөнделiп, қалпына келтiрiлдi. Құнекеңнiң ислам дiнiн қатты ұстанған дiндар, өмiрiнiң соңында Алладан басқаны ұмытқан пiрәдар болғаны зерттеушiлер еңбегiнен белгiлi.

	Меккедегi орта жүз қазақтары үшiн қонақүй (тақия) салған Құнекең болса, ұлы жүз мұсылмандары үшiн «қоналқа» салуды ойлап, Алла жолында сауапты iс атқаруға ұмтылған адам Димекеңнiң атасы Жұмабай қажы едi. Бұл жайында Димекең ақсақалдармен болған әңгiме арасында айтып кетедi. Айтпақшы, Жұмабай қажы Арқада, тобықты елiнде туған, дiн ғұламасы деңгейiне көтерiлген.

	Димекеңнiң төртiншi атасы Қонай Қоқан хандығының «қоқанлоққысына» қарсы қол бастаған батыр, мыңбасы ретiнде белгiлi. Құнанбай қажы елiне күйеу Қонай бiр себептерге байланысты Арқадан Жетiсуға көшедi. Қонайдың да молдадан оқып, мұсылманша сауатты әрi мұсылмандық парыздарын бұлжытпай орындайтын кiсi екенi көрiнедi. 0зi дiндар болмаса ұлы Жұмабайды медресеге оқуға бермейдi ғой. Қайда жүрсе де бұл жарықтық бес уақ намазын тастамаған. Құдайға құлшылық етiп, бесiн намазын оқып жатқанда шейiт болады. Жаулары аңдып келiп, дәл намаз уағында, далада жайнамазға бас қойып жатқанда өлтiредi. Сол шейiт Қонайдың жанталас сәттегi үнi Құдайдың құлағына жетсе керек. 0зi арманда кетсе де ұрпағы (Қонаев) арқылы аты мәңгiге қалды.





	«ЖАРАТҚАН ЖАҚСЫЛЫҒЫҢДЫ ҰМЫТПАЙДЫ»



	Дiнмұхамед — Димекеңнiң әулие, дана, кемеңгер атануы алдымен арғы ата тегiнен басталып, өзiне келiп тiреледi.

	Димекеңе қатысты және ол кiсiнiң ерекше қасиетiне байланысты таңғажайып оқиғаларды айта берсек, кейбiреулер сенбеуi де мүмкiн. Димекең алпысыншы жылдардың соңында Иранға барған сапарында үлкен мешiтке кiредi. Бiр молда қари «кiтап ашып», «Жаратқан үшiн жасаған жақсылығыңыз ұмытылмас» деп Димекеңе ұзақ қарайды. Жазушы Iлияс Есенберлиннiң Димекең жайындағы көркем шығармасында осы оқиға жақсы суреттеледi. Димекеңнiң көп жақсылығын көрген адамдардың бiрi осы жазушы едi.

	Димекең Араб елдерiне жиi iссапарға шыққан. Египетке келгенде бiр қызық оқиға болады. Сарайға адам толған салтанатты кездесуде Үкiмет басшысы Димекеңнiң аты-жөнiн айтқанда «Дiнмұхамед» деген ныспы-есiмдi айрықша бөлiп айтады. Күллi араб орындарынан өре түрегелiп, пайғамбар аттас қазаққа қалай тағзым жасағандарын бiлмей қалады. Пайғамбар аттас қазақты пайғамбар рухы жебеп, Алла демеген болар, Димекеңнiң суретi ертеңiнде белгiлi газеттердiң бiрiншi бетiне жарияланып, кейiн үлкен журналға өмiрбаяны жазылады. Арабтар Димекеңе құран сыйлайды. Димекеңнiң үйiнде жиырма шақты құран болған.





	ДИМЕКЕҢНIҢ 0МIРДЕН 0ТЕРIНДЕ К0РГЕН ТҮСI



	Алматыдағы мұсылман мешiтiнде Құран сауатын ашып, «Әптиектi» тауысқан Димекең — Дiнмұхамед жаны пәк, жүрегi таза Құдайдың сүйiктi құлы едi. Димекеңнiң дiндарлығы жайында ол кiсiнi жақсы бiлетiн адамның бiрi — белгiлi дәрiгер, қажы Кәрiм Бекмұхамбет едi. Оның аталары Димекеңнiң әкелерiмен, бауыртуыстарымен ертеден араласқан. Кәрiм Димаш Ахметұлының жары Зухра апаның да өте таза, Кеңес үкiметi тұсында-ақ имандылық жолын ұстанған әйелдердiң бiрi екенiн айтып, үйлерiнде алтын әрiппен жазылған Құранның түр-түрi болғанын әңгiмелейтiн едi. Шын дiндар қажы-имамдардың, молда-қариялардың өмiрден өтетiнiн туыс-жақындарына алдын ала тұспалдап сездiрiп немесе

	«Мен пәлен күнi о дүниеге аттанамын» деп ашық айтатын сәуегейлiк қасиеттерi жөнiнде қазақтың салт-үрдiсiнен көп мысалдар келтiруге болады. Мысалы, Арқадағы ақын-құран-қари Файзолла, Жетiсудағы Божбан ата, бұрынғы Алматы мешiтiнiң молдасы Қырықбай қария қай күнi дүние салатындарын, тiптi, ай-күнiне дейiн айтып, сол күнi көз жұмған.

	Димекең де өмiрден өтетiнiн көршiлерiне, таныстарына сездiрiп кеткен. Олай дейтiнiмiз, Димекеңмен ежелден сыйлас, көп жыл құдайы көршiсi болған, сыртқы есiктерi бiр үйде тұрған (қазiр де сол үйде тұрады) Сұлтан Сүлейменұлына өмiрiнiң соңғы жылдары Димекең: «Әй, Сұлтан, бәрiмiздiң сүйегiмiз осы үйден шығады. Сондықтан сыйластығымызға сызат түспесiн» деген сөздi жиi айтады. Сұлтекең: «Димеке, қойыңызшы қайдағыны айтпай» деп бұған ренжидi...

	Көп уақыт өтпей, Димекең кенет аяқ астынан бақилық болады. Сұлтекең көршiсiнiң ненi меңзегенiн сонда ғана бiледi. 0мiрден өтерiне он шақты күн қалғанда, Димекең жақсы көретiн «алтын ине» дәрiгерi Кәрiмдi үйiне шақырады. «Кәрiм қажы, – деп сөз бастайды Димекең. – Бүгiн бiр түс көрдiм. Мына үйдiң төрiнде марқұм Брежнев, оның қасында әлдеқашан о дүниелiк болған Косыгин қонақ болып, дәм татып отыр екен. Оларға шай құйып, менi фәни дүниеге тастап кеткен сүйiктi жарым Зухра Шәрiпқызы да меймандармен бiрге отыр. Бәрi көңiлдi. Брежнев Алматыға келген сайын Зухраның қолынан шай iшушi едi. Мен есiктен кiрiп келдiм. Төрде отырған Леонид Ильич: «Димаш, кел, кел» деп маған қолын созды. Солай қарай жүрдiм. Соған қарағанда, ана жақта менi аруақтар шақырып жатыр ғой. Татарка жақтағы бұрынғы ескi мұсылман қорымында менiң әжем, немере ағам, тағы да бiраз таныс, туыстар жатыр ғой. Жүр, соларға барып, Құран оқиық», – дейдi. Үстiне ағаш өскен қорым басына келгенде, Димекең: «Кәрiм, сен қажыға барып келдiң ғой. Құранды сен оқы», – дейдi. Кәкең құран оқып, екеуi қатар бет сипайды. «Бұл жаңылмасам, тамыз айының бас кезi едi. Осы жерде тұрып Димекең бiр аптадан кейiн Талдықорғанға — Тынышбаевтың тойына баратынын айтты. Арада он шақты күн өткенде, яғни тамыздың 22-күнi Димекеңнiң сол жақта көз жұмғанын естiдiм. Есiмнен танып қала жаздадым. Бәрiнен бұрын жарықтықтың маған айтқан түсiнiң қалай дәл келгенiне күнi бүгiнге дейiн қайранмын. Димекеңнiң мәйiтiне түсiп, кебiндегендердiң бiрi болдым», — деп Қонаев қазасын осылай еске алған едi Кәкең.

	Димекең өзiнiң аз уақытта талқанының таусылатынын қалай бiлген. «Бұл — әулиелерге ғана тән қасиет. Ондай адам жүз жылда бiр-ақ туады ғой» деген сөздi Кәкең жиi айтатын. Айтпақшы, Димекеңнiң соңғы Талдықорған сапарында ол кiсiнiң қасында жүрiп, серiк болған үлкен кiсiлер: «Бұл Қонаевтың туған халқымен бақилық қоштасуы екен. Әйтеуiр, ол кiсiнi көруге келген халық қарақұрым болып кеттi» деп еске алады.

	Әйелi өмiрден өткенде Димекең 1992 жылы сол кездегi бас мүфти Рәтбек қажыны қонаққа шақырады. «Мешiт-құжырада» дiни сауат ашқанын айтып, «Йасин» сүресi жөнiнде Құранды ашып, бiраз сырын сыртқа шығарады. Рәтбек қажы Димекеңнiң «Олай-бұлай болып кетсем, о дүниеге Алланың ақ жолымен аттандыру ойыңызда болсын» дегендi тұспалдап отырғанын iштей ұғады.

	Келесi жылы (1993 жылы) жазда Димекең дүние салғанда Рекең жаназаны өзi шығарып, мұсылман дiнi ғұрпымен өзi соңғы сапарға аттандырды.





1ТАРАУ


	ҰЛЫНЫҢ РУХЫ ЛАУЛАЙДЫ





	ШАМШАТ АҒАШЫ



	Әр апта сайын әр түрлi рухани шараларды өткiзiп, Димекеңнiң «аруағын аунатып», қасиет-қадiрiн келушiлерге ұқтыратын мұражайдағы бiр шарадан кейiн бiр топ адам сыртқа шықты. Таңертең түнерiп тұрған аспан шайдай ашылып, көктемнiң бiр жақсы күнi шуағын төгiп жарқырап тұр екен. Мұражайдың директоры Болысбек пен Димекеңнiң бұрынғы оққағары Анатолий Иванович Горяйнов және тағы бiр адам бар үшеуi Төлебаев көшесiндегi Димекең тұрған үйдiң қасынан өттi. Кенет Анатолий Иванович: «Мына өсiп тұрған шамшат ағашы, Димаш Ахметұлы мұны Еуропаның бiр елiнен әкелдiрiп, көшеттi өзi отырғызып едi. Мен көшет шыбықты ұстап тұрдым. Димекең түбiне күрекпен топырақты өзi салып, оны бекiттi. Жаңылмасам, бұл 1984 жылы болатын. Баяу өсетiн, бiрақ көп жасайтын ағаш», – дедi, Анатолий Ивановичтың айтуынша, биiктiгi 60 метрге дейiн өсетiн, 600 жыл жасайтын бұл ағашты Димекең өте ұнатқан.

	Димекең үйiнiң алдында, артында және көше жағында өскен неше түрлi зәулiм ағаштар мен қарағай шыршалар бар. Оларды кезiнде кiмнiң отырғызғаны белгiсiз. Ал мынау ерекше, басқа құрлықтан әкелiнiп отырғызылған ағаш Димекеңнiң қолының табы мен аяғының iзiн, оның ұлы рухын жаңғыртып тұрған «даладағы белгi» мұрағат.

	Шамшат ағашының мұнда өсу сыры мен тарихын бiлетiндер оның қасына келiп, Димекең жайында әңгiмелейдi, бұта жапырағын ұстап, ұлының көзiндей көрiп тағзым етедi.





	ӘЛМЕРЕК БҰЛАҒЫ



	Әулие Әлмерек мазар-кесенесiнiң төменгi жағында жер астынан қайнап шығып жатқан суы мөп-мөлдiр бұлақ бар. Әулие басына келiп тәу етушiлер тиiстi дiни жоралғыларын жасаған соң осында келiп, қасиеттi бастаудан су iшедi. «Әлмерек бұлағының» басында отырып әңгiме айтады, қайнардан қанып су iшкендер Қонаев туралы ұлылық пен кiсiлiктi қозғап сыр ақтарады.

	Димекең ертеректе «совминге» жаңадан келiп жұмыс iстеп жүрген кезiнде Талдықорған, Семей жаққа iссапарға шыққанда осы маңға бiр тоқтап, әулиеге зиярат етiп, ондағы бұлақтан су iшкен. Бұл оқиғаны Димекеңнiң жүргiзушiсi болған адам Димекеңнiң өз аузынан естiп, оны кейiн басқаларға айтқан. Тiптi, бiрiншi басшы боп тұрған кезiнде де Димекеңнiң iссапардан келе жатқанда бұл жерге мiндеттi түрде аялдап өтетiнiн жұрт кейiн бiлдi.

	Димекең суын iшкен шипалы бұлақ-қайнарлардың басына қазiр келушiлер үшiн демалатын орын жасалып, су құйып алатын ыдыс қойылған.

	Қонаев су iшкен бұлақ-суға күн сайын кемiнде бiр он адам келедi. Бастау басында олар әулиенiң зәмзәм суын iшiп тұрып, осында табанының iзi қалған Димекеңдi еске алады.

	— Түнде келгенде ай жарығында әулиеге құран қайырған Қонаевтың аруағы мұнда да айналып жүр, — дейдi дiндарлар.





	СЫЙ — САҒАТ



	1985 жылы Шығыс жаңа жылы Наурыздың алғашқы аптасында Димекеңнiң күзетшiсi, қазiргi тiлмен айтқанда оққағары Анатолий Горяйнов 50 жасқа толды. Димекең бастаған, iшiнде қазiргi елбасы Нұрекең — Нұрсұлтан Назарбаев бар сол кездегi ЦК-ның оншақты «жақсы-жайсаңы» күзетшi қызметкердiң үйiне сау етiп кiрiп келдi. 0йткенi бәрi Төлебаев көшесiндегi бiр үйде тұратын. Анатолий Ивановичтың дастарқанында қазы-қарта, қымыздан бастап, ол кезде жұрттың түсiне кiрмейтiн «Наполеон» коньягi мен шарап, сусындар толып тұрды. Қонақтар түскi сағат бiрде келiп, кешкi жетiлерге дейiн iшiп-жедi. Анатолий Ивановичты бiрiншi болып Димекең құттықтады. Күзетшiнiң колына Димекең «Омега» сағатын тақты. Үйдегi келiннiң де көңiлi қалмасын деп зайыбы Зухра екеуi тағы бiр сыйлық — хрусталь ыдыс-аяқ сыйлады. Димекең сағатқа қарап: «Уақыттың қадiрiн осымен бiлесiң, ал хрусталь мен гүл жақсылық нышаны. Шаңырағыңда береке болсын» деп тiлек айтты.

	Димекең сыйлаған «Омега» сағатын Анатолий Иванович кейiн «осы ұлы адамдай бол» деп ұлына сыйлады. Ұлы қазiр Калининградта. Жер шарының бiр қиырында жүрген оған туған қаласы Алматы қалай сағынышты болса, Димекең есiмi де сондай ыстық.





	КИЕЛI КРЕСЛО



	Димекең мұражайында бiр өзгеше мұрағат бар. Бұл ұлы адамның алғаш үкiмет қызметiне келiп, «Совминде» iстеп жүрген кезiнде отырған креслосы.

	Бiрде осы кресло тұрған жерге бiр үлкен кiсi келiп, үстел үстiндегi Димекең кабинетiнiң кеңсе заттарын (телефон, сағат, күнтiзбе) көрiп, ұзақ ойланып, «Тiлек кiтапқа» ұлт көсемi жайында жүрек тебiренiсiн жазды. «Қазақтың бағы үшiн туған адам» деп, кресло мен үстелдi айналып, соңында «Аруағың қолдасын», – деп күбiрледi.

	Мұражайдағы Димекеңе қатысты кейбiр заттарды келушiлер экспонат ретiнде емес, киелi «тәбәрiк» ретiнде қабылдап, iштей тәу ететiнi салтқа айнала бастаған.





	БРЕЖНЕВ БЕРГЕН «ЧАЙКА»



	Дастарқан басында Димекеңмен бiр ерекше көңiлдi, рәуiштi, жаны жадырап отырған Леонид Ильич: «Димаш, сен биыл миллиард бере аласың ба? Егер астықтан «тау тұрғызсаң», мен саған мiнiп жүрген ана «Чайканы» беремiн», – дейдi әзiлдеп. Бiрден уәде бермейтiн сабырлы Димекең: «Көрермiз. Егер жаңбыр көп жауып, астық бiтiк өсiп жатса, айтқаныңыз болып қалар» дейдi досына. Сол жолы құдай берiп, Солтүстiк облыстарға ылғал көп түсiп, астық жайқалып өседi. Жетпiсiншi жылдардың басындағы «ұлы миллиардқа» жүрегi жарыла қуанған Брежнев Димекеңдi құттықтап, сыйлық ретiнде мiнiп жүрген көлiгi «Чайканы» оған тарту етедi. 0зi жаңа арнайы көлiкке тапсырыс бередi.



	Брежнев сыйлаған «Чайка» жабайы жекешелендiрудiң кезiнде бiреулердiң меншiгiне өтедi. Бiрақ әр түрлi жағдайларға байланысты көлiк төңiрегiнде дау-дамай ушығады. Соңында оған ие болғысы келген адам «Чайканы» «Қонаев қорына» басыбүтiн бередi.





	АЛТЫНМЕН АПТАЛҒАН ҚҰРАН



	Әулие Әлмерек кесенесi басында бiр қария ертеректе Димекеңнiң жақын туысы қайтыс болғанда жаназа шығарған молданың жанында болғанын айтты. Шала молдалығы бар оған да: «Сiз де өкпелемеңiз» деп жүз сом ақша берiп, Димекең «Йасин сүресi» жөнiнде бiраз әңгiмелейдi. «Ойпырым-ай, мына кiсi ұмытылған құранға дейiн бiлетiн ұлы оқымысты екен ғой» деп таңғалады екi молда. Димекеңнiң алғаш молдадан оқығанын олар қайдан бiлсiн. Жаназа шығаруға келген, «Дiн — апиын» саясаты кезiндегi iлiм-бiлiмдерi шамалы молдекеңдер Димекеңнен бiраз дәрiс алып, кейiн өздерiнiң шалағайлықтары үшiн ыңғайсызданып жүредi.

	Димекеңнiң құранды оқи алатыны және атының «Дiнмұхамед» деген қасиеттi сөзден тұратыны Араб елдерiне барған кезде арабтарды қайран қалдырады. Оның үстiне Египет президентi Абдель Насырмен болған бiр кездесуде Димекең: «Бiздiң дiнiмiз бен дiлiмiз бiр» деген сөздi айтады. Сондықтан «Әл-Ахрам» журналы Димекеңнiң алдымен азан шақырып қойған аты Дiнмұхамедтiң қасиеттi мағынасын түсiндiрiп, «Алла жолындағы иманды адам» деп газетте суретi мен өмiрбаянын жариялайды. Мемлекет басшысы А.Насыр Димекеңмен ұзақ сөйлесiп, ең үлкен ғұламаларға ғана берiлетiн мұқабасы алтынмен апталған Құранды сыйлайды.

	Құран Димекеңнiң үйiндегi өзiнiң бай кiтапханасында тұр.





	ҚҰРАНДЫ ЕР — «Д.А.Қ»



	Қазақ тарихында Қарқара, Хантәңiрi деген жер-су аттарымен белгiлi және ертеде «Албанкүлiк» аталған сәйгүлiктермен даңқы шыққан аспан таулар өлкесiне Димекең көп келген. Бiр келгенде Мыңжылқы тауының етегiнде тұрып: «Талай тай мiнiп шапқан жерiм, Қанжайлаудың қанып қымызын iшкен жерiм» деп Қарқара өңiрiнде болғанын толқып есiне алады. Әкесi Меңлiахмет атақты Қарқара жәрмеңкесiнде қос үй тiгiп осында сауда жасағанда бала Димаш көкесiне көмектесiп, оның жанында жүредi екен. Бала кезiнде тай мiнiп, сәйгүлiкпен жүйткiген Димекеңе кейiн халқы кезекке тұрып ат мiнгiзген ғой. Жетпiсiншi жылдары Алматы облысының бiр ауданында мiнгiзген аттың үстiнде Димекең 25-тегi жiгiтше отырып, межелi өңiр-өрiстi бiр айналып келедi. Бiрақ атты алмай, сыйлаған адамға ризалық сөзiн айтып, өзiне қайта тарту етедi. Зейнетте жүрген кезiнде Оңтүстiк Қазақстанға барған сапарында Димекеңдi сыйлайтын қалың жұрт отызға жуық ат мiнгiзедi. Бәрiн өздерiне қайта тарту етедi немесе жанындағыларға үлестiредi.

	Халық қадам аттаған сайын ат мiнгiзетiн Димекеңе арнап талдықорғандық ұста-шебер әбзел-тұрманы жарқыраған құранды ер жасайды. Ердiң басына «Д.А.Қ» деген жазуды оюлап өрнектейдi. Сәйгүлiкке салынатын ер-тұрман «тұлпар мiнiп, ту ұстаған» дейтiн халық даналығын «дана рухы» арқылы дәрiптейдi.





	ҮНДI ҚЫЗЫНЫҢ СЫЙЛЫҒЫ



	1955 жылы Димекең Министрлер Кеңесiнiң төрағасы болып жұмысқа кiрiскенде Қазақстанға тұңғыш шетелдiк мемлекет басшыларының келуi басталды. Алыстан келген алғашқы қонақтардың бiрi Үндiстанның сол кездегi премьер министрi Джавахарлал Неру мен оның сүйiктi қызы Индира Ганди едi. Алматы тұңғыш келген шетелдiк меймандарды құшақ жая қарсы алды. Саяси әңгiме, достық байланыс өз алдына — Үндiстан басшысын алдымен Алматы мен Үндi елiндегi Кашмир өлкесiнiң жер-су, табиғат ұқсастығы таң қалдырды. Үндi жұртына ұқсайтын қазақтардың қарапайымдылығы ұнады. Сондықтан Дж.Неру: «...жасыл желекке оранған Алматы бiздiң Кашмирмен егiздiң сыңарындай екен» деп тамсанды. Жетпiсiншi жылдары Алматы кинотеатрларында халық кезекке тұрып кiретiн үндi фильмi «Кашмирдегi махаббатты» көрген адам Алматы мен осы өлкенiң ұқсастығына қайран қалады. Үндiнiң даңқты қызы, саяси партияның жетекшiсi, Үкiмет басқарған Индира Гандидiң есiмi Қазақстанда шарықтап тұрды. Индира атты қыз бала есiмi көп қойылды. Ал үндi фильмдерiндегi махаббатты көрiп, көзiне жас iркiлетiн Димекең дәуiрiндегi жастардың сезiм-сүйiспеншiлiгiн қазiргi бозбала, бойжеткендер бiлер ме екен...



	Брежневтiң өзiнiң тiкелей өтiнуiмен, 1973 жылы Димекең ол кiсiмен бiрге Делиге барды. Ертегiдей қарсы алудың iшiнде Брежневпен бiрге Димекең де жүрдi. Алматыдағы айтары жоқ қонақжайлықты көрген Индира Ганди Димекеңмен етене жақын туыстай ұғысып, жүрекжарды әңгiмелестi. Үндiстан мен Қазақстан арасындағы достық байланыстың нығаюы үшiн көптеген мәселе сөз болды.

	Қонақтар аттанарда И.Ганди Димекеңе қымбат заттан жасалған, түрлi жан-жануар мен ағаш, гүлдердiң суретi ойылып өрнектелген үстел сыйлады. Үндiнiң күрескер қызының сыйлығы қазiр мұражайдың көрнектi жерiнен орын алған.

	Ал Димекеңнiң атақты Тәж-Махалды арнайы барып көрiп, оның алдында жалғыз суретке түсуi — өз алдына өзгеше әңгiме, көрнектi оқиға.





2-ТАРАУ


	ШӘМШIНIҢ ШАҚЫРЫЛУЫ



	«МЕНIҢ ҚАЗАҚСТАНЫМ»



	«Ана туралы жыры» мен ұлттық ұранға айналған «Менiң Қазақстаным» әнi арқылы, тағы да басқа толып жатқан шығармаларымен халық жүрегiнде мәңгi қалған Шәмшi Қалдаяқов жайында әңгiме-тәмсiл таусылмайды. Ұлы Шәмшiнiң рухы ол өмiрден өтсе де «эфир толқынында» күнде жаңғырып тұр. 0йткенi Шәмшi әндерi қазiр радио мен теледидардан күн сайын орындалады десек, артық болмас. Димекеңнiң осы Шәмшiнi шақырып, әңгiмелесуi бiр қызық оқиға ретiнде есте қалған.

	Димекең бiр жылы шетелге iссапармен барады. Ондағы қазақтар тұрған жерлерде болады. Бiр салтанатты кездесуде Шәмшiнiң

	«Менiң Қазақстаным» әнi орындалады. Бұрын елде талай тыңдап жүрген әннiң басқа мемлекетте үлкен кездесуде шырқалуы Димекеңдi ерекше тебiрентедi. Кеңестiк дәуiрде халықтың ұлттық рухына, ұран-маршына айналған ән сазы, неге екенi белгiсiз, бiр есiнен шықпайды.

	Елге келгеннен кейiн Димекең ән авторы Шәмшiнi өзiне шақырып, шығармашылығы жайында бiлгiсi келедi. 0нер адамына қашанда қамқорлық жасайтын ұлы адам не мұқтаждығы бар екенiн де өзiнен естудi жөн көредi. Димекең Шәмшiнi Нұрғиса Тiлендиев арқылы шақырады.

	Бiр күнi Нұрекең — Нұрғиса Шәмшiге келiп, «Сенi үлкен кiсi iздеп жатыр. Ертең сонда барамыз», – дейдi. Бұл сөздi естiгенде Шәкеңнiң зәресi ұшады. «Iшiп жүретiнiм ол кiсiге де жеткен екен ғой. Сорымның қайнағаны осы шығар» деп ойлайды. Бұл 1970 жылдың бiр әдемi күнi едi. Көрсетiлген уақытта ол кiсiмен етене араласатын Нұрекең Шәмшiнi Димекеңе алып кiредi.

	Алып тұлға, дәу Димекең орта бойлы Шәмшiнi орнынан тұрып қарсы алады. Жүрегi лүпiлдеп, кабинетке кiрерде басындағы жаман ойлар мазалаған Шәкең үлкен кiсiнiң өзiне деген жақсы iлтипатын сезiп, сабырлы қалыпқа түседi. Димекең Шәмшiнiң жалпы шығармашылығы жөнiнде сұрап бiлiп, бiраз отырған соң: «Ал, Шәке, жағдайың қалай, баспанаң бар ма?» — дейдi. «Иә, Димеке, жағдайым жақсы, пәтерiм бар, микрорайонда тұрамын» дейдi. Осы тұста сөзге Нұрекең араласады: «Әй, Шәмшi, сенде дұрыс пәтер жоқ қой. Қуықтай бiр тар үйде тұратыныңды неге жасырасың?» – дейдi. Димекең күлiп, алдындағы қағазға бiр нәрсенi түртiп қояды.

	«Ал, жақсы, баспанаң бар екен. Ән шығарғанда оны орындайтын құралың бар ма? Күйсандықты айтып отырмын», – дейдi Димекең.

	«0зiммен жасты мондалин және бұрыннан келе жатқан көне күйсандығым бар», – дейдi Шәкең. Димекең соңында «Әндер жинағың кiтап болып шықты ма?» – дейдi. «Құдайға шүкiр, Димеке, баспада оны да дайындап жатыр», – деп Шәкең «анауым жоқ, мынауым жоқ» деген бiр ауыз сөз айтпайды. Шәмшiнiң «бәрi бар, бәрi жақсы» деп үлкен кiсiнiң алдында әдеп сақтаған сөзiне шыдай алмаған Нұрекең: «Димеке, Шәкеңе жақсы үй керек. Күйсандығы да күйреп тозған, ал кiтабының баспадан шығатын түрi жоқ», – деп шындықты айтады. Шәмшiнiң сөзiн жақсылап тыңдап, Нұрғисаның айтқанынан оның жалпы жағдайын ұққан Димекең көмекшiсiн шақырады. «Мына Шәмшiге жаңадан салынып жатқан Ленин даңғылындағы үйден жаңа пәтер берудi тиiстi адамға ескерт. Күйсандығы да тозған екен. «Балтика» күйсандығын әперудi министрлiкке айт. Айтпақшы, тезiрек кiтабын шығаруды да қадағала», – деп көмекшiсiне Димекең табан астында «Шәмшiнiң шаруасын» жүктейдi. «Мына кiсi маған барлық жағдай жасалатынын, оны екi етпей орындайтын адамдарға тапсырып жатыр. Құдайға шүкiр. Ендi бәрiн бiтiрген соң, соңында менiң iшетiнiмдi бетiме басып, масқарамды шығармаса екен. 0йткенi ақылды адамдар алдымен адамға жақсылық жасап, соңында кемшiлiгiн айтады ғой» деп «ащы судан» да атағы шыққан Шәмшi iштей қиналып, әбiгерлене бастайды.

	Екi сазгермен бiраз әңгiмелесiп, әзiл-қалжың айтқан Димекең бiр кезде сағатына қарап, орнынан тұрады. Нұрекең мен Шәмшi де қозғалады. Есiкке жақындағанда терезе жаққа бiр қарап, Шәмшiнiң иығына қолын салған Димекең әбден қайтар сәтте сөз арасы қылып, «Шәмшi iнiм, «ананы» қойғаның жөн болар», – дейдi жәй ғана. «Иә, Димеке, айтқаныңызды орындаймын», – деп Шәмшi бiр күлiп, ұлы адамға қарайды.

	Арада көп уақыт өтпей Шәкең орталықтағы Ленин даңғылынан келiскен пәтер алады. Жаңа қонысқа күйсандық та келедi, Димекең айтқан «ана» пәлеге қалай жоламаудың да жолын тауып, Шәкең соңында «әзәзiлдi» ауыздықтайды.



	* * *



	Әлемге тарыдай шашырап кеткен қазақтардың бiрi, Шығыс Түркiстанда туған Әлiмғазы Қытайдағы «мәдени төңкерiс» кезiнде алпысыншы жылдардың соңында шекарадан өтедi. Ол сондағы ұлт қамы мен оның елдiк еркiндiгi үшiн күрескен от-жалынды жастардың бiрi едi. Ана жақтағы зор сойқаннан құтылып, тарихи Отанына келген оның бұл жақта да шекесi қызбайды. Жоғары оқу орындарының бiрiн бiтiрген Шығыс Түркiстан азаматы атамекенге келгенде Солтүстiк облыстардың бiрiндегi шалғай ауылда қой бағады. Малшы болып жүрiп iзденедi, оқиды, тоқиды... Сөйтiп, өмiр үшiн, тiрi жүру үшiн алысады. Әйтеуiр соңында Шымкент қаласына келiп, кәсiптiк техникалық училищеге мұғалiм болып орналасады. 0зi ән шығаратын, әдебиетпен айналысып, әңгiме, хикая жазатын Әлiмғазы бiрде Оңтүстiктiң ұлы Шәмшiмен танысады. Жетi жыл етбауыр жақындай дос болып, Шәмшiнiң шығармашылық сапарының бәрiнде онымен бiрге жүредi. Соңында Айтан досын сағалап Алматыға келедi.

	Қытайдан келген бұл сияқты «қашқын» қазақтарды онша жақтыра қоймайтын заман ғой. КГБ-нiң сауысқаннан сақ «салпаңқұлағы» да аңдиды, қызметте түртпектеу болады. Шығыс Түркiстанда қалған әке-шеше, бауырларын ойлап, кейде қамығады.

	0мiрге налыңқырап, көңiл күйi болмай жүрген Әлiмғазы бiр күнi таңғажайып түс көредi. Түсiнде Димекеңнiң үйiнде Брежнев қонаққа келген бiр ұлы той-салтанаттың iшiнде жүредi. Төрде отырған Брежнев пен Қонаевқа Әлiмғазы бас тартады. Патшалардың түске кiргенi жақсылық қой деп мұны достарына айтады. Iшiнде «жорық серiгi» Айтан бар құрдастары «Сен де бiр қайдағы ертегi түстi көредi екенсiң» деп әжуалап күледi. Соңында бiреуi «Әй, Әлiмғазы, түсiң жақсы екен. Түбiнде өмiрiңде бiр жаңалық болар» деп Әлекеңдi көңiлдендiрiп, ниетiнiң дұрыс екенiн бiлдiредi. Арада жиырма жыл өткенде сол «ертегi» түсi қаз-қалпында болмаса да жартылай өңiнде көрiнедi. Түркиядан түркi халықтарының iшiндегi даңқты адамға сәлем беру үшiн 1992 жылы Ыстамбұлдан бiр топ түрiк зиялысы Димекеңе келедi. Кеңес үкiметi тарардың алдында Ыстамбұлда бiр жылдай оқып, түрiк тiлiн үйренiп, түркi халықтарының тарихына байланысты онда тарихи деректер жинап келген Әлiмғазы осы топқа аудармашы болады. Димекеңнiң үйiне олармен бiрге келедi. Бiрден бұрынғы көрген түсiндегi кейбiр заттарды көредi.

	Димекең қазақтың қазы-қарта, жал-жаясынан бастап, басжамбас, iрiмшiк, құртына дейiн қойып, нағыз қазақ дастарқанын жайған екен. Түрiк бауырлар Қонаевтың қонақжайлығы мен қарапайымдылығына қайран қалып, шексiз риза болып, еркiн әңгiмедүкен құрады. Әзiл-қалжыңның атасы Димекең «Кемпiрi өлген шалдың үйi демей, еркiн, көңiлдi отырыңдар», – деп үйдегi келiндерге қонақ қамын айтып, ара-арасында оларды да күлдiрiп отырады. 0йткенi Димекеңнiң зайыбы бұдан бiр-екi жыл бұрын қайтыс болған болатын. Бiр кезде Димекең: «Кеңестiк дәуiрдiң салты болған. Ол ұмытылуға тиiс емес. Сондықтан шампан, шарап деген «сусындарды» iшуге қалайсыңдар?» – дейдi. Түрiк қонақтардың қасындағы қазақ жiгiттерi: «Димеке, сiз у берсеңiз де iшемiз», – деп бұған қарсылық бiлдiрмейдi. Қонақтар өмiрiнде көрмеген бiр үш қырлы сауыт-шөлмек дастарқанға қойылады. Бiр жiгiт тығындалуы ерекше шараптың аузын әрең ашады.

	Димекеңнiң өз шаңырағында, кең-мол дастарқанында отырған түрiк бауырлар кетерiнде: «Аға, сiзге бiр өтiнiш айтуға бола ма?» – дейдi. «Айтыңдар, ол не едi?» – дейдi. «Сiздi Түркияға қонаққа шақырамыз». Димекең ойланып қалады. 0йткенi әлi де еркiн емес, аңдудағы кiсi бiрден не дерiн бiлмейдi. «Жасы келген адамға жол жүру де оңай емес. Оның үстiне бiзде «көк қағаз» деген жоқ. Кемiнде мен 4 – 5 адаммен баруым керек. Бәрiне жол қаражатын табу оңай болмас», – дейдi Димекең. «Аға, мейлi 15 адаммен барсаңыз да бәрiн өзiмiз көтерiп аламыз. Сiз үшiн бәрi тегiн, барлық жағдай жасалады», – дейдi алыстан келген бауырлар. Димекең бәрiне әбден көзi жеткен соң келiседi.

	Қонақтарға «кетер шай» жасалғанда ең соңғы тост аудармашы Әлiмғазыға берiледi. Әбекең Димекеңе қарап: «Аға, мен тост айтпай-ақ қоямын», – деп, көп жыл бұрын көрген Димекеңе қатысты

	«түс оқиғаның» бар көрiнiсiн қалдырмай түгел баяндайды. Сөзiнiң соңында сол түсiнiң дәл бүгiн келiп, осы үйден дәм татып отырғанына қайран қалады. Димекеңе таңырқай қарап: «Аға, осындай да тосын құбылыс болады екен-ау», – дейдi. «Иә, өмiрде бәрi де болады, қарағым», – деп Димекең Әлiмғазының өмiр тарихын сұрап, ар жақтан келген бiраз жiгiттердi бiлетiнiн айтып, бiраз оның әңгiмесiн тыңдайды.

	Ұлы ғұндар жөнiнде қытай тiлiндегi деректер мен әдебиеттердiң бiлгiрi және бұл жайында қызықты дүниелер жазған Әлiмғазы Дәулетхан зерттеген тақырыбы бойынша диссертация қорғап, ғылыми атақ алды. Ұлттық Ғылым Академиясының қызметкерi Түркiстандағы Қазақ-Түрiк университетiне оқытушылыққа ауысты. 0мiрiндегi осы қос жақсылықтың қуанышы кезiнде бiр қаламгер iнiсiне Димекең жайындағы есiнде әбден жатталып қалған сол таңғажайып түсiн баяндап берген едi.





	ДИМЕКЕҢЕ КИIМ ТIККЕН ҚЫЗ



	Жетiсудағы белгiлi «Мамания» мектебiн бiтiрген (1949) Нәзкен қыз әртiс болуды армандады. Бағы жанып, Алматыдағы Гоголь атындағы өнер училищесiне оқуға түсiп, театрда iстейтiн мамандық алып шықты. Бiрақ мамандығы бойынша соғыстан кейiнгi жылдары күн көру оңай болмады. Оның үстiне отбасы жағдайы Нәзкендi тiршiлiк-күнкөрiс үшiн тәуекел етуге мәжбүр еттi. Ауылда өскен, бiр ауыз орыс тiлiн бiлмейтiн Нәзкен театрды тастап, Гагарин атындағы тiгiн фабрикасына келдi. Қарайған қазақ жоқ өндiрiс — фабрика арнайы кәсiби мамандығы жоқ қыз үшiн «қақпасын» аша қоймады. Бiрақ тағдыр табандылық пен тәуекелге үйреткен қыз жолын тауып жұмысқа орналасты. Бала кезiндегi инежiпке, жүн-матаға құмар қасиетi, ерен зерделiлiк тiгiншiлiктi тез-ақ меңгертiп жiбердi. Үш айдың iшiнде тiгiншiлiктiң «140 деталiн» үйренiп, сақа тiгiншiлердiң санына қосылды. Соңында республикаға белгiлi депутат, делегат сияқты абырой-атқа ие болған тiгiншi Мәскеуге барып, съездер сарайында сөйлеген Димекеңнiң сөзiн тыңдады. Ол кiсiнiң досы Брежневтi жақыннан көрдi.

	Мың-сан тiгiншi iстейтiн фабрикада Үкiмет адамдарына киiм тiгетiн арнайы цех және конструктор бар болатын. Тiккен костюм, көйлектерi мiнсiз болып, кiлең көрмеге қойылып, шетелдерге жiберiлетiн Нәзкенге бiр күнi конструктор пiшiлген киiмнiң (костюм-шалбар) мата-жiптерiн әкелдi. Бұл болашақта Димекең киетiн киiмнiң құнды материалы едi. Фабрикадағы «қолы алтын» тiгiншi костюм-шалбарды белгiленген уақытта мiнсiз тiгiп шықты. Нәкең Димекеңнiн зайыбы Зухра Шәрiпқызына да неше түрлi көйлек тiгiп, ол кiсiнiң де алғысын алған.

	Алматыдағы бiр ауданға депутат болып сайланған Нәкең депутаттық мәселе бойынша учаскесiнде Димекеңнiң үйi болғандықтан, бiрде пәтерiне келiп, үйдiң қоңырауын басады. «Бiздiң депутат қыз келдi» деп есiктi Зухра апа ашады. Жұмыс кабинетiнде отырған Димекең: «Қызым, отырып шай iш» дейдi. О бастан «ауыл тәрбиелi» Нәзкен үлкен кiсiден қымсынып, дастарқанға келуге ұялып, үйден дәм татпай шығады. Қазiр сол ұлы адамның жанында бiр минут болып, бiр кесе шай iшпегенiне қатты өкiнедi.



	* * *



	Туғанда Қажымұқан палуандай атақты болсын деп осы есiмдi қойған едi оған әкесi. Қажымұқан ұлы палуандай болмаса да қатарының алды болды. Мектепте жүргенде ол әрi өнерпаз, әрi спортшы және тамаша сурет салатын талантты шәкiрт болып, ұстаздардың есiнде қалды. Әсiресе бокстан, еркiн күрестен бозбала, жiгiт кезiнде iрi-iрi жарыстарға қатысып, республикалық деңгейде бағын сынады. Бiрақ арман-мақсаты заңгер тергеушi болу едi.

	Армиядан соң Алматыға келiп, құрылысқа жұмысқа тұрды. Құрыш қолды құрылысшы КазГУ-дiң заң факультетiне сырттай оқуға түстi. Құрылысшылар жатақханасында тұрып, сырттай оқитындар үшiн барлық мүмкiндiк жасалған жерде еңбек пен оқуды қатар жалғастырды. Бұл кез Алматыда бiрегей құрылыстар жүрiп, Оңтүстiк астананың зәулiм ғимараттармен, кешендi даңғыл-кварталдармен көркейiп келе жатқан үрдiстi жылдары едi.

	Бiр күнi түске жақын қасына бес-алты адам ерген Димекең белгiлi СМУ бригадасы iстеп жатқан құрылыс объектiсiне келедi. Бұл бiр жартылай әрленуi бiтiп қалған үлкен ғимарат едi. Бригадир атақты құрылысшы болғандықтан Димекең алдымен «Дядя Костиямен» сөйлесiп, жұмыс барысымен әбден танысқан соң, 20 – 25тердегi жiгiттердi көрiп, оларға бұрылады. Бригадирден «Мына жiгiттердiң арасында сырттай оқитындары бар ма?» – деп сұрайды. Бiрi Қажымұқан, үш жiгiттiң аты-жөнiн айтады. Димекең көмекшiсiне олардың қай оқу орнында, қай курста оқитындарын жазып алуды бұйырады. Сырттай оқитындар бұған мән бермейдi.

	Жұмыс iстеп жүрiп комсомол арқылы партияға өткен Қажымұқан сырттай оқуын бiтiрiп, ендi қызметке қалай тұрудың және қолдайтын «таныс табудың» қамын ойлайды. «Қажымұқан, сенiң қай жерде жұмыс iстеуiңнiң жағдайы жасалып қойған» дейдi ордендi бригадир «Дядя Костия» (Ғалым аға Дүйсеғалиев) бiр күнi оған. Бұған Қажымұқан қайран қалады. «Дядя Костия» ертеңiнде оны ертiп Юстиция министрлiгiне келедi. Димекең объектiге келгенде оның көмекшiсi арнайы жазып алған «ЦК-ның ұйғарымы» бойынша Қажымұқан Сейдуалиев министрлiкке жұмысқа алынуы тиiс екен. Тиiстi адамдар осыны айтады. Бiрақ тек тергеушi болуды мақсат еткен университет бiтiрушi заңгер бұл жұмыстан бас тартады. Тiптi болмаған соң оны қалалық және аудандық заң орындарында жұмыс iстеуге мәжбүрлейдi. О бастағы «ЦК ұйғарымын» алға тартып, соңында өзi жолын тауып Қажымұқан Калинин ауданына тергеушi болып қызметке тұрады. Зейнетке шыққанша ол осы қызметте iстедi. Кеңес үкiметi құлаған аласапыран өтпелi кезеңде қылмыстың асқынуына байланысты қалалық Iшкi iстер басқармасында арнайы бөлiмдi басқарды. Бiр келгенде Димекеңнiң шапағаты тиген тергеушi осындай естелiк айтады.





3-ТАРАУ


	КЕМЕҢГЕР



	ИРАН ШАХЫНЫҢ КIЛЕМI



	Жетпiсiншi жылдардың басында Алматыға белгiлi Иран шахы Ризе Пехлеви келдi. Қазақстанға тұңғыш рет келген шах Димекеңнiң қабылдауында болды. Саясатқа байланысты ресми әңгiме өз алдына, бiр ретi келген тұста Димекең Иранда қанша қазақ тұрады, олар қандай кәсiппен айналысады деп сұрайды. Шах Ирандағы қазақтар жайында бiлмейдi екен. Димекеңнен кешiрiм сұрап, елге барған соң, уәзiрлерiне айтып, Иранның қай өлкесiнде қазақтар тұратынын анықтап, мүмкiндiгi болса, өзiнiң ондағы қазақ диаспорасына жағдай жасайтынын сездiрiп, Димекеңе уәде бередi.

	Шах алып республика Қазақстанды көрiп және оның басшысы Димекеңнiң Одақтағы беделiн бiлген соң, елiне келгенде қазақ деген ұлтты iздестiредi.

	Отызыншы жылдары Кеңес елiнен босқын болып, Батыс Қазақстаннан келген бiр тайпа қазақтың Гурган облысында тұратынын бiледi. Сөйтiп, шах бiр iссапармен арнайы Гурганға келiп, ондағы қазақтармен кездесiп, әңгiмелеседi. Иранға келу тарихтарын, не кәсiппен шұғылданатындарын сұрайды. 0здерi еңбекқор, әсiресе техника жағына жақын, ұста, шебер қазақтардың өмiртұрмысы жаман болмаса керек. Оқу, бiлiм алуға құштар ұлттың тiршiлiк харакетiне шах риза едi. Сондықтан өтiнiш, талаптарын тыңдап, оны орындауға да уәде бередi. Иранның сол кездегi патшасы Ризе Пехлеви соңында қазақтар намаз оқитын мешiтке келiп, ұзындығы қырық, енi отыз метр атақты Иран кiлемiн сыйға тартады. Осы оқиғаның куәсi Ираннан келген белгiлi оралман Ислам

	Жеменей: «Шахтың Қазақстанға барып, ол жақтан оралған соң, Димекеңе берген уәдесiн орындап, бiзге келiп кездесiп, бұрын еленбеген қазақ қауымына iш тартып, сыйлық әкелуi өмiрiмiзде көрмеген ұлы қуаныш болып, қандастарымыздың есiнде қалды» дейдi.

	Димекең iштей әлемге тарыдай шашырап кеткен қазақтардың да тағдырын ойлап, Иран шахынан бұрын ерiксiз Отанынан жылыстап кеткен «жау» қазақтар туралы сұрауы шын ұлт көсемiне тән қасиет болса керек.





	«ХАН КЕЛЕДI, КЕТЕДI...»



	Қаскелең ауданына қарасты бiр ауылда бас қосқан қариялардың Димекеңе байланысты дау-талас әңгiмесi қызды. Бұл желтоқсан оқиғасынан кейiн Қазақстанды қаралап, Мәскеу газеттерiнiң жосықсыз мақала-сындар жариялап, арасында Димекеңе де күйе жағып, дүниенi шулатып жатқан кезi едi. Түрi Димекеңнен айнымаған зор денелi, үлкен қария ғана ол кiсi жайында орнықты әңгiме айтып отырды. Шамасы, ағайын-туыстары болуы керек. Бiр кезде егде тартқан сөзшең тақиялы кiсi: «Қонаевты мақтай бересiз. Руы Ысты деп айта бересiз. Қонаев өзi қазақша бiле ме?» – деп тосын сұрақ қойды. «Қазақшаны екеумiзден жақсы бiледi және шешен сөйлейдi. Сен оның сөзiн тыңдап, айтқан мақал-мәтелдерiн естiген жоқсың. Сондықтан текке жанықпа», – деп сабырлы қария Димекеңнiң шежiре, сөзге жүйрiк кiсi екенiн ұқтырды. Естай ақынның бұрын жұрт естiмеген хикая-қызықтарын өз аузынан тыңдап, Димекеңнiң жиi айтатын мақал-мәтелдерiн ұнатып жадына сақтаған ақсақал әңгiмесiн жалғастырып, түннiң бiр уағына дейiн бiр жалықтырмады. Арасында Димекеңнең естiген мақал-мәтелдердi жиi қайталап отырды.

	Димекеңнiң оқырманға белгiлi кiтабында қанатты сөздер мен көне мақал-мәтелдер жиi кездеседi. Мысалы, «Көшкен елдiң көмешi болса, еру елдiң ерулiгi бар», «Хан келедi, кетедi, халық қалады, халық қалса тақ қалады», «Кiрме мен күндестiң күнi бiр»,

	«Бақ деген көшедi , қыз алған күйеуге де кетедi, қыздан туған жиенге де кетедi», «Ат-тоны бар кiсiде Әзiрет Әлiнiң күшi бар», «Жыл деген жылғадан аққан су», «Түбiн бiлмеген түгiн бiлмейдi» т.б.

	Қазақтың осындай қасиеттi сөздерi мен мақал-мәтелдерiн есiнде ұстап, реттi жерiнде қолдана бiлген Димекеңдi «от ауызды, орақ тiлдi» шешеннiң өзi, шежiре-даналықтың көзi деп айтпауға лажың жоқ.





	АБЫЗДЫҢ АҚ БАТАСЫ



	Димекең зейнеткерлiкке шыққан соң, ол кiсiнi көзiнiң тiрiсiнде-ақ пiр тұтып, халық өзi әулие атаған ақсақалға келiп, адамдар бата алып жатты. Олардың iшiнде ақсақал батасынан жолы ашылып, бағы жанған пенделер бар. Мамандығы дәрiгер, кейiн аруақ қысып, Димекең түсiне кiре берген соң, ата үйiне келiп, бәрiн баяндап, бата алған ана қазiр белгiлi халық емшiсi.

	Саумалдық дейтiн құнарлы мал азығы дақылын Украинадан әкелiп, оны Қазақстанда өсiре алмай жүйкесi тозып, жанығып жүрген бiр бизнесмен Димекеңе келiп көмек сұрайды. Димекең табан астында тиiстi жерлерге телефон соғып, оның ең дiлгiр шаруаларын сәтiнде бiтiредi. Бiр-екi күннен кейiн iсi оңға айналған жiгiт Димекеңе қайта келiп, рақметiн айтып, «Аға, ендi бәрi жақсы болуы үшiн ақ батаңызды берiңiзшi», – деп өтiнедi. Димекең ықыласын бiлдiрiп, қол жайып, бата тiлегiн айтады. Жолы ашылған бизнесменнiң кейiн тасы өрлеп, шаруасы шалқыды. Димекең өмiрден өтерiнiң алдында (1993 ж.) тағы бiр азамат келiп, «Аға, ұлды болуды армандап жүрмiн. Маған батаңызды берiңiзшi», – дейдi. Димекең «тiлегiңе жет, ойыңдағың орындалсын» деп оған шын ықыласын бiлдiрдi. Құдайдың құдiретiне қараңыз — келесi жылы (1994 ж.) тамыз айында әлгi азамат ұлды болып, ұлының атын Дiнмұхамед қояды.

	Талдықорғанға барып, қайтып келе жатқан сапарында Димекеңдi жолда бiр әйел тоқтатып, ерiксiз үйiне әкелiп, дәм татуға көндiредi. Есiктен кiрiп, төрге озатын жолға 4 — 5 жастық тастап (өзiнше бiр ырымы болса керек), «Балаларым сiз сияқты үлкен адам болсын, бiзге бiр тiлегiңiздi айтыңыз», – дейдi. Димекең бiр жастықты алып, «Менiң бойымдағы жақсы қасиет осы жастық арқылы балаларыңа жұқсын», – деп ананы риза қылады.

	1976 жылы бiр отбасы жаңа туған сәби қуанышына туған-туыстарын жинап, балаға ат қою салтын жасайды. Бiрақ жиналғандардың әрқайсысы әр түрлi ат айтып, нақты бiр есiмге тоқтай алмайды. Шiлдехана-тойда отырғандардың бiрi кенет теледидарды қосады. Л.Брежневтiң Димекеңе екiншi рет Еңбек Ерi атағын берiп, омырауына «Алтын Жұлдызды» қадап жатқан сәтi жарқ ете қалады. Балаға қандай ат лайық екенiн таба алмай қызып отырған жұрт Димекең сияқты ұлы адам болсын деп сәбиге Дiнмұхамед деп ат қояды. Дiнмұхамедi шаңыраққа береке әкеледi. Отағасының лауазым, дәрежесi өседi. Дiнмұхамед кейiн мектептi Алтын медальмен бiтiрiп, бiр әулетке мақтаныш болады.

	Димаш Ахметұлы зейнетке шыққанда отағасы Димекеңе барып, өмiрге оныншы балам келдi. Оның атын ендi өзiңiз қойыңыз деп өтiнедi. Димекең сәбидiң атын бiрiншi балаға ұйқастырып, нағыз ер болсын деген ниетпен Ермұхамед қойып, қол жайып батасын бередi.





	ОТАРДЫҢ ОРНЫ ТОЛДЫ



	Димекең аруағына тағзым етiп, басына келген Әлмерек әулиенiң атын алған «Рухани ордада» Қарақалпақстаннан келген бiр үлкен қариямен кездесiп қалдым. Димекеңдi кезiнде Қарақалпақстандағы қазақтар да сыртынан пiр тұтқан көрiнедi. 0йткенi дiндар қарияның әңгiмесi Димекеңнiң кiсiлiгi мен имандылығы жайында болды. Оңтүстiк Қазақстанға барғанда қария үлкендерден Димекеңе қатысты бiр ұмытылмайтын әңгiме естидi.

	Мал баққанына онша көп болмаған бiр жас шопанның отарына ойламаған жерден қасқыр тиiп, 400 қойын тамақтап-қырып кетедi. Шопан тұманды күнi малға ие бола алмаған. Заң орындары малға дұрыс қарамағандықтан болған шығын деп өлген қойдың бәрiн шопанға төлеттiруге үкiм шығарады.

	Шопанның әкесi Димекеңнiң әкесi Ахмет атаны бұрын бiр жерде көрiп, танысқан болуы керек. Алматыға, Димекеңнiң әкесiнiң үйiне келiп, Ахаңа мән-жайды түсiндiредi. Қарапайым адамдар өзара ұғысады. «Бүгiн осында қоныңыз, шамам келгенше шаруаңызға көмектесейiн» дейдi Димекеңнiң әкесi. Қиын жағдаймен келген адам «Димекеңе менi кiргiз» деген ғой.

	Шопан әкесi Ахаңның үйiнде отырғанда түнге жақын әкешешесiнiң хал-жағдайын бiлу мақсатында Димекең әкесiне телефон шалады. Осы сәттi пайдаланып, шынында қиянатқа тап болған үйiндегi адамның жағдайын Димекеңе айтады. Димекең ол кiсiнiң аты-жөнiн және келген жерiн, аудан, совхозын толық сұрап алып, «ауылына қайта берсiн, шаруасы бiтедi» дейдi.

	Ертеңiнде рақметiн айтып, қонақ кешкi пойызға шығады. Қызық болғанда, екi күн өтiп, аудан орталығына келгенде, облыстың бiр-екi белсендiсi мен заң қызметкерлерi шопанның әкесiн өздерi iздеп тауып, одан кешiрiм сұрайды. «Алматыға бармай-ақ өзiмiзге келiп, жағдайды айтқаныңызда, iс насырға шаппай жергiлiктi жердеақ шешiлер едi ғой» деп олар ағаттықтарын жуып шаяды.

	Димекең облыстың бiрiншi басшысымен тiкелей сөйлесiп, шопан шағымын осылай оның пайдасына шешкен екен.





	НЕГЕ ТҮСIМЕ КIРДI



	Зейнеткерлiкке шыққан соң Димекеңнiң үйiне бұрынғы достары, туыстары және кезiнде өзi өсiрген жаны таза, ары ақ адамдар жиi келiп, ақсақалмен әңгiмелесiп тұрған. Белгiлi бiр ақын сәлем беруге барғанда iнiсiнiң әйелiне «Мынау Ысты. Қайның болады. Алдына мүше салып, табақ тарт» деп ет астырады. Туыс аға үйiнде қызара бөртiп көңiлдi отырған ақын Димекеңе ұнайды. Соңында жақсы ықыласқа жаны жадырап, толқыған ақкөңiл ақын:

	«Аға, Ыстыда екi ұлы адам бар. Сiз мұны бiлесiз бе?» – дейдi. Қапелiмде не дерiн бiлмеген Димекең: «Жоқ, мұны бiлмеймiн», – дейдi. Сонда ақын орнынан тұрып, «Оның бiрi сiзсiз, бiрi менмiн» деп шабыттана өлең оқиды. «Иә, ақындар осылай асқақтап сөйлеуге тиiс», – деп Димекең оған риза болып, арқалы ақынға шығармашылық табыс тiлейдi.

	Бұл ақын кейiн денсаулығына байланысты тағдыр тәлкегiне түсiп, әрi өмiрден түңiлiп, әрi тұрмыс қаражатынан тарығып жүредi. Қос шырағы зақымдалып, көз ауруы асқынып, «жүйке-жүрегiне» салмақ түскен ақын түс көредi. Түсiнде Димекең екеуi бiр төсекте жатады. Бiрақ бастары әр жаққа тартады. Таңертең бусанып оянады. Көп өтпей түсiн бiр жерлесiне барып жорытады. «Мынау жақсылық қой. Ұлы адамның түсiңе кiргенi – олжа-бақ, бағыңды сынап, жыр бәйгелерiне қатысып көр, жеңiмпаз атанарсың» дейдi оған жерлесi.

	Димекең елестеген түс өзiне рух, қуат берген ақын, батырқањарман Бауыржан Момышұлының 90-жылдық мерейтойына байланысты өткен жыр сайысына қатысады. Сөйтiп, ойламаған жерден бас бәйге — «темiр тұлпарға» ие болады.

	Димекеңнiң бойындағы ерекше қасиет туралы ақын-жазушылар арасында әңгiме болғанда белгiлi ақын, «Шешен елiнiң батыры» атанған Рафаэль Ниязбеков осы естелiк-шындықты жиi қайталайды.





	ҚЫЗЫЛБ0РIК – ҚЫЗЫЛБАС ЕМЕС



	Асы, Түрген деген атақты жайлау-өлкеде өсiп-өнiп, Хантәңiрi сiлемдерiндегi шұрайлы жерлердi қоныс-мекен еткен албанқызылбөрiк ежелден iргелi ел. Батырлары дастан, ақындары аңыз болған қызылбөрiктен Ер Әжiбай, Бөлтiрiк, Құланаян Құлманбет сияқты атақтылар шыққан. Ел билiгiн де көп жағдайда қызылбөрiктер ұстаған. Хантәңiрi қазақтарының: «Қызылбөрiкше сөйлесейiк», «Қызылбөрiктiң ертоқымының өзi бiр кiсiнi алдайды»,

	«Америкада да бес үй қызылбөрiк бар» дейтiн тәлсiм-мәтелдер қанат жайып, iргелi тайпаның атын жалпақ қазаққа айғақтап келедi.

	«Құдай қосқан құда болады» деген ғой. Димекеңдi Алла-Тағала осы қызылбөрiкке құда қылған. Димекеңнiң туған қарындасы Нәйлә қызылбөрiк iшiнде белгiлi әулеттен шыққан қоғам қайраткерi Мырқасым Серiкбаевтың ұлы Дәулетпен тұрмыс құрған. 1916 жылғы Албан көтерiлiсi көсемдерiнiң бiрi Серiкбай Қанаевтың немересi Дәулет Димекеңе күйеу бала. Құда-туыстықтары жарасып, сыйласқан Қонаевтар мен Серкебаевтардың қыл өтпес жегжаттық байланыстары күнi бүгiнге дейiн үзiлмеген. Облысқа iссапары кезiнде Димекең ата салтты ұстанып, құдаларынан қия өтпеген. Құдалары да Димекеңнiң жақсылық, қуаныштары кезiнде үйiне келiп, бiр дастарқанда отырып, талай «қызылбөрiкше шәй iшiп» қауқылдасып жарасқан. Қаза-қайғыда хабарласқан.

	Бiр жылы Димекең қызылбөрiктердiң ежелгi қоныс-жайлауы Асыдағы шопандар тойына келедi. Бiр төбеде отырған үлкендерге алдымен сәлем берiп, қарияларымен әңгiмелеседi. «Қызылбөрiктiң шалдарына сәлем беру парыз» деп әзiлдейдi. Үлкен бiр саланың бастығы болуы керек қасындағы сапарлас серiгiне: «Сен осы қызылбөрiк деген жұртты бiлесiң бе?» – дейдi. «Бiлем, Димеке, бiр кiтаптан оқығам. 0здерi бiр баскесер, бұзық халық болған» деп ол қызылбөрiктi «Батырлар жырындағы» Қобыланды шабатын қызылбастармен шатастырса керек. Димекең ешнәрсе демей күлiп қана қояды. Бiр кезде халық көп жиналған салтанатты жиналыс өтетiн жерге келедi. Ел-жұртпен кездескенде кейде күлдiре әзiлқалжың айтуды ұнататын Димекең ендi жанындағы сапарласына «Мына қаптаған халықтың бәрi тағы қызылбөрiк. Қызылбөрiк деген жұрт мiне осы» дейдi. Бiрге жүрген сапарласы сонда ғана қызылбөрiктiң қазақтың бiр руы екенiн бiлiп, жаңсақ кеткенiн сезiп, Димекеңнен кешiрiм сұрап, ағаттығын жуып-шаяды.



	Соңында әрi патша, әрi қызылбөрiкке құда Димекеңнiң құрметiне арнайы сойылған малдың басы мүжiлiп, дастарқан басында әңгiме басталады. Жас әншi, күйшiлер өнер көрсетедi. Димекеңнiң құдасы, бұрынғы Кеген ауданының бiрiншi хатшысы Сәдуақас Серкебаев дәм үстiнде қонақтарын күлдiру үшiн қызылбөрiктер жайында қызық әзiл-қалжыңдар айтып, сөзiнiң соңында «Мына ән салып, домбыра тартып, би билеп жатқан жеткiншектердiң бәрi қызылбөрiктiң балалары. Ендi қызылбөрiктiң кiм екенi түсiнiктi шығар» дегенде Димекең қатты күлiп, сапарласына қарайды.

	Бұдан кейiн Димекеңнiң сапары Асыдан Қарқараға жалғасады.





	КАРҚАРА ЖӘНЕ «ХАН САРҚЫТЫ»



	Ұлы Мұқаңның Албан көтерiлiсi жайында жазылған «Қилы заман» романы жаңылмасам: «...Жаз жауынды, қалың шалғынды, қалың Албанның ертегiдей бай жайлаулары Үш Меркi, Қарқара, Дөңгелексаз, Сырт-Лабас – жайлау күндерiнiң жасыл торғын шымылдығы, көк жiбек бесiгi» деп басталады. Шығарма Қарқара деген ұлы өлкенiң теңдессiз сұлулығы мен көркiн суреттеуден басталатыны тегiн емес. 0йткенi Қарқара қазақ үшiн Жер киесi.

	Димекең Қарқараға соңғы келгенде кiшкене жаңбырдан кейiн күн шайдай ашылып, Қарқара өзенiнiң бойындағы көк шөп кiлемдей түрленiп, гүл мен жидек өскiн көздiң жауын алып, құлпырып жайнап тұрады. Гүлдi көк майсаға тiгiлген аппақ киiз үйлердi көргенде Димекең қатты сүйсiнiп, «Қасиеттi Қарқара гүл-кiлемге оранып жатыр ғой» деп табиғатқа тамсанады. 0зен бойындағы серуенде Димекең атақты шопан, Еңбек Ерi Жолсейiт Молдасановпен жеке әңгiмелесiп, шаруа жайын бiлiседi.

	Жайлауда — таза ауада тұрып басшылармен емен-жарқын сөйлесiп, көкейкестi мәселелердi бiлген Димекең тағы да Қарқараның сұлу табиғатын айтып, қасындағы Бәйкен Әшiмұлына:

	— Ә, Бәйкен, Қарқара сияқты қасиеттi жер әлемде бар ма, — дейдi.

	— Димеке, мұндай сұлу өлке еш жерде жоқ, – дейдi Бәкең де Кегеннiң кереге тауларына қарап.

	Қарқарада Димекеңнiң құрметiне аста-төк қонақасы берiлдi.

	Кетерiнде Димекең аудан басшысынан қандай өтiнiш айтасыз деп сұрайды. «Ауданда озаттар көп, соларға жеңiл машина керек, Димеке», – дейдi бiрiншi хатшы.



	Димекең Кеген ауданына екi «Волга», он «Жигули» жеңiл машинасын бөлуге уәде берiп, кейiн лауазымды адамдар арқылы айтқанын орындаттырады.

	Димекеңе қонақасы берiлген үйден «хан сарқытын» iшемiз деп, қонақтар кеткен соң ферма бастықтары мен ауыл әкiмдерi осында жиналып, бiр жырғап қалса керек.





	АЙЫРЛЫДАҒЫ АҚ ОТАУ



	Димекең ертеректе Кеген ауданына келген iссапары кезiнде халық есiнде қалған екi оқиға қазiр «ғибрат-тәмсiл».

	Алғаш келгенде Димекең «Ұзынбұлақ» асыл тұқымды қой совхозының жәй-күйiмен танысып, «жiгiттер ұятқа қалдырмаңдар» деп аудан басшыларына өзi сезген кемшiлiктi жәй құлаққағыс қылып кетедi. Кейiн қосылған үш аудан орталығы Жалаңаштан Кегенге көшкен аласапыран уақытта тағы арнайы ат басын бұрады. Мал шаруашылығына байланысты көп мәселелердi шешiп, қарапайым шопандар үйiнде қонақ болып, «ұлық болсаң — кiшiк бол» деген даналықты ұстанып, жергiлiктi басшыларға ақыл-кеңес бередi. Арада көп өтпей елге белгiлi нәрсе — қызметi төмендейдi.

	1981 жылы дүрiлдеп тұрған кезiнде Димекең Iле өзенiне салынған жаңа көпiрдi көру үшiн жолай Айырлы асуына аялдап, кегендiк еңбеккерлермен жүздеседi. 0здерiне сүйiктi Димекеңнiң келе жатқанына қуанған ел басшылары Айырлыда ақ отау тiгiп, iшiне көрпе, кiлем жайнатып, дастарқанға қолдың майы мен құрт, iрiмшiк толтырып, құрметтi кiсiнi күтедi. Бiраз отырып, қымыз iшiп Димекең ендi рақметiн айтып орнынан тұра бергенде Нұрила әже бас салынған сый табақты алып кiредi. Мұны көрген Димекең:





«Жiгiттер, отырыңдар. Құдағи табақ тартып, бас әкелдi. Дәмнен артық ешнәрсе жоқ», – деп асқа бата жасап, тағы қымыз iшiп, кегендiк кiсiлермен қоштасады.

	Iле өңiрi өте ыстық және онда жайлау қымызындай сусын болмаса керек. Қайтарда Айырлы маңынан өткенде: «Әттеген-ай, жаңағы ақ отаудың болмағаны-ай. Тағы бiр қанып қымыз iшетiн», – дептi қасында келе жатқан обкомның бiрiншi хатшысына.



	ҚҰДА СЫЙЫ – ҚҰНДЫЗ Б0РIК



	Қазақтың құда-жегжаттық салты ежелден ерекше қастерленiп келе жатқан айырықша ұлттық үрдiс. «Құда мың жылдық...» мәтелi мәңгiлiк туыс болуды көздеген халық даналығы. «Қазақ осы құда бол деп қинайтын, құдаларын құдайдай-ақ сыйлайтын» деп Қадыр ақын қалай тауып айтқан. Қонаевтар жақтан қыз алған Димекеңнiң құдағиы Нұрила әже арадағы құдалық салт-жоралғыларға байланысты және жақсы кiсiлiк қасиеттерге қатысты қызық оқиғаларды, тәлiмдiк-ғибраттық өнегенi шынайы әңгiмелейдi. Оншақты баланың, бiр қауым немере-жеткiншектiң шешесi, қазiр шүпiрлеген шөбере-бүлдiршiндердiң әжесi қашанда ағынан жарылады.

	Манат деген баласының бiр қуанышына байланысты әже Димекеңнiң шешесi, құдағиы Зәуренiң үйiне барады. Димекеңнiң «коммунистiк тәлiмiнен» болар, өте қарапайым әрi жұпыны тұрады екен патшаның шешесi. Жас кезiнде сұлу келiншек кейiн бiр сырқаттарға шалдығып, кексе тартқанда бұрынғы асыл ажар-көркiнен айрылады. Құдағиы Нұрила келгенде Зәуре құрақ ұшып ас қамына кiрiседi. Шелек жақта туып-өскен қаңлының қызы келiстiрiп кеспе жасайды. Екi құдағи сырласып, ұзақ әңгiмелеседi. Зәуре жиен-немересiне сый-сияпатын жасайды.

	Димекеңнiң iнiсi Асқар құдасының бала-шаға, келiн, күйеу балаларымен де Нұрила әже еркiн араласып, той-қуанышта, өлiмқайғыда қашанда бiрге болған.

	Асекеңнiң үйiне Кегеннен құдасы Сәдуақас осы шаңырақтағы бiр қуанышқа байланысты семiз қойдың бұзылмаған етiн жiбередi. Бұрын тұтас қой етiн көрмеген үйдегi ұлты басқа күтушi, үй жинаушылар «қазақтар ауылдан шошқаның етiн әкелдi» деп мұны қызық көрiп көршiлерге айтады. Кейiн бұл бiлместiк құда-жегжаттардың басы қосылғанда айтылатын әзiлiне айналады.

	Сексенiншi жылдары құда-жегжаттардың үлкен қуаныш, жақсылықтары толастамаған, ендi қайтып айналып келмейтiн бiр дәурендi кездерi өтедi. Димекең жетпiске толып, үлкен кiсiнiң мерейтой дүбiрi басталады. Қызылбөрiк құдасы Димекеңе қандай сыйсыяпат жасаудың жол-салтын ойлап, күнi бұрын қамданады. Қымбат сыйлық беруге болмайды. Аңдып отырғандар Мәскеуге арыз айдайды. Бiрiншi басшылық лауазымға келгенде бiр туысының әкелген ортанқол тұрмыс мүлкiн қайтарып жiберген. Сәкең (Сәдуақас) барынша сақтанады. 0йткенi тәлiмдi жоғарыда отырған Димекеңнен алған ғой. Шапанымен бiр жақсы құндыз бөрiк алып, Сәкең құдасын мерейтоймен осылай құттықтайды. Министр болған елдiң бiр азаматы Димекеңе аңшылық мылтығын сыйлайды.

	Құдаларының құттықтауына риза болған Димекең өз шаңырағында оларды келген сыйлы қонақтармен бiрге күтедi.





4-ТАРАУ


	ЕГIЛIП ЕСКЕ АЛАДЫ...



	КЕСЕНЕ ҚАЛАЙ К0ТЕРIЛДI



	Димекең аруағына тағзым етiп, шипалы бұлағынан су iшкен әулие Әлмеректiң болашақ кесене мазарының iргетасы қаланып, одан әрi құрылыстың қалай жүру керектiгi тұйыққа тiрелдi. 0йткенi кесененi келiстiрiп салу үшiн мазар-кешендi мықты құрылыс компаниясы тiкелей өз мiндетiне алуы керек едi. Тәу етуге келетiн халық әулие басы тезiрек көтерiлсе екен деп Құдайдан шын тiледi. Шырақшылар күндiз-түнi дұға оқып, арасында Әлмерек пен Димекеңнiң де атын атап, Алла-Тағалаға әр жұма сайын ерекше ғибадат еттi.

	Бiр күнi бас шырақшы, жасы сексенге жақындаған қария түсiн айтты. Көрген түстерi арқылы әулие басында көрiпкелдер кейде өздерiнiң дәл келетiн болжамдарын сездiретiн. «Түсiме таудай болып Қонаев кiрдi. Елдiң жағдайын айтып, қазiргiлерге ренжидi. Түске патшаның кiргенi жақсы болушы едi дейтiн бұрынғы кiсiлер. Түбiнде баба басында бiр жақсылық болады. Құдай қаласа, құрылыс та жүредi» деп ол кiсi таңертең аруақтарға бағыштап дұға оқыды.

	Арада аз уақыт өтпей атақты «Айсель-Қазақстан» құрылыс фирмасының құрылысшылары iске жан сала кiрiсiп кеттi. Мұның алдында фирма президентi Серiк Сұлтанғалиев құдайы тамақ берiп, осында болашақ кесененiң жобасын қарап кеткен болатын. Ерте көктемде iргесi көтерiлiп, қабырғасы өрiлген кесене-мазар жазда әрленiп-айшықтанып, күзде бiр көрiктi сәулет құрылысы болып, күмбезi жарқырап тұрды. Төңiрегi тұтас темiр шарбақпен қоршалып, маңайында қуатты жарықтың сәулесi төгiлдi. Намаз оқитын үй-мешiттiң де жұмысы басталып, оның төбесi жабылды.



	Шырақшының түсiне кiрген Қонаевтың аруағы қолдап, ол кiсi пiр тұтқан әулие Әлмеректiң киесi демедi ме, бар шаруа соңында баянды болды.





	«ТАҒДЫРЫМА АРАЛАСҚАН ТАМАША АДАМ»



	Елуiншi жылдардың ортасында «тау көкжалы» атанған атақты Тазабек бидiң шөбересi, 1916 жылғы Албан көтерiлiсiнiң көсемi Әубәкiрдiң бел баласы Бәукей Отанына оралды. 1928 жылы байларды тәркiлеу басталып, алым-салық көбейiп, елдiң iшi бүлiнген кезде Әубәкiр де шекара асып кетедi. Сол кезде он екi жастағы бала Бәукей Құлжа өңiрiнде оқып, кейiн Шығыс Түркiстан мемлекетi құрылғанда әскери бiлiм алып, қазақ-қырғыз атты әскер полкiнiң командирi болып, соңында Қытай армиясының бiр корпусында әскери қызмет атқарады. Сол жақтағы ұлт-азаттық соғыстың сарбазы, әскер командирi Бәукеңнiң өмiрi, тағдыры, ұрысшайқастағы ержүректiгi кезiнде ел iшiнде аңызға айналған.

	Жат жұрттағы жақсы қызметтi, атақ-құрметтi тастап Бәукең Қазақстанға келдi. Басында қай жерге тиянақтарын бiлмей, өзi Алматыда, отбасы, бала-шағасы Райымбек ауданында күн кешiп, сергелдеңге түстi. Қызмет табу қиын болып, баспана алу қияметқайымға айналды.

	Белгiлi бiр азаматтың араласуымен Бәукең сол кездегi Қазақ КСР Министрлер Кеңесiнiң төрағасы Димекеңнiң атына өмiр-тағдырын айтып және хат жазды. Соғыстан кейiнгi жылдары Алматыдағы жағдай белгiлi едi. Әсiресе баспана алуға екiнiң бiрiнiң қолы жете бермейтiн. Арада көп уақыт өтпей, сергелдеңде жүрген Бәукеңе пәтер беру жөнiнде хабар келедi. Қазiргi Сүйiнбай даңғылы бойындағы бiр мекенжайдың адресi көрсетiледi. Димекең отырған Үлкен үйден «сүйiншi хабар» жеткенде Бәукеңнiң ай-күнi жетiп отырған әйелi ұл туып, «полковник Бәукей» елiне кеткен едi. Қатар келген ұлы қуаныштан жағасы жайлауда, көңiлi көкте болатын. Босанған әйелiн көруге келгенде өзiнiң туған жерiнен қызметке тұрудың да сәтi түскен Бәукең Алматыға бармай, өз елi Қарқарада тұрақтап, берiлген пәтерден бас тартады. Тағдырына араласып, жақсылық жасаған Қонаев деген құдiреттi адам оның жүрегiнде мәңгi сақталып қалады.



	Әлмерек мазар-кесенесiнде шырақшы Бәукең осындағы шипалы бұлақтан бала кезiнде су iшкен, кейiн өзiне баспана алуға болысқан Қонаевтың аруағына арнап құран қайырады. «Ол менiң тағдырыма араласқан тамаша адам ғой» деп зиярат етушiлерге Димекең жөнiнде әңгiмелейдi.

	Атасы Жаңбырбай бай ұсталып, Қарақолда атылған Сағымбектiң ұлы оралман Сейiтқазы қария да Димекеңнiң жақсылығын көрген. Ол кiсiге iссапары кезiнде жолығып, Оңтүстiк Қазақстаннан өзiнiң туған жерiне келген. Ал атақты Халифа Алтайды өз үйiнде қонақ қылып, қариға құрмет көрсеткенi жұрт есiнде.





	«ЖЕТI КҮН ҚОЛЫМДЫ ЖУМАЙ ЖҮРДIМ»



	Атақты арқар-меринос қойының отаны Қулық тауының етегiндегi Ұзынбұлақ, Жылысай және Ақсай деген қасиеттi жерсудың «кие-ерекшелiгi» жөнiнде таусылмайтын тарих, ұмытылмайтын хикая-тәмсiл бар. Қазақтың бұрынғы тайыншадай дәу қойлары осы өңiрде көбейiп, Қарқара жәрмеңкесiнде «мал базардың» саудасын қыздырған. Ежелгi қазақ қойының иелерi Әлмерек баба ұрпақтары жүннен етiк жасауына байланысты «киiз аяқ» баба атанғаны бұрыннан белгiлi. Табиғаты тамаша, ауа райы тұрақты бұл өңiрде бiртуар Шәкен Аймановтың көптеген кинолары түсiрiлген. 0йткенi Ұзынбұлақ әлемге әйгiлi табиғат таңғажайыбы – Шарын аңғарының үстiртiнде, тау етегiнде жатқан бiр «ертегi» өңiр.

	Ұзынбұлақ асыл тұқымды қой совхозының жағдайын көруге байланысты Димекең бiрде ат басын осында тiрейдi. Ақсай жазығында болуы керек, мамандар мен шаруашылық басшыларымен кездесiп, олардан бiрден шаруа жайын сұрайды. Шаруашылық директоры бәрiн баяндай келiп, сөз арасында «Водовоз дегеннiң қорлығын көрiп жатырмыз ғой» деп бiр жағдайдың шетiн ғана шығарады. Бiрақ қиындықтың басын ашып айтпайды. Димекең оның ненi тұспалдап тұрғанын түсiнедi. Ол кiсi кетiп, арада бiр тәулiк өткен соң совхозға отызға жуық «водовоз» келiп, шаруашылық басшылары бұл қуанышты түс көргендей сезiнедi. Димекеңмен кездесуде басшы ағаның қолын алған азамат ұлы адамның жұмсақ алақанына саусағының тигенiн ырым қылып, жетi күн қолын жумай жүредi. Осы сапарында Димекең аудан орталығы Кегенге де соғады.

	Бiрiншi хатшы асығыс орысша баяндама жазып, оны жиында қиналып оқуға кiрiседi. Кiлең қазақтар отырғанда басқа тiлде сөз бастаған аудан басшысына қарап: «Арамызда басқа ұлттан жалғыз кiсi бар. Бiрақ ол қазақша жақсы түсiнедi. Орысша ұзақ баяндама оқығанша, бәрiн қысқаша қазақша айтып, тоқетерiне тоқтал», – дейдi Димекең. Бұдан кейiн жиында Димекеңмен емен-жарқын әңгiме басталды.





	«ЕГIЛIП ЕСКЕ АЛАМЫН»



	Бұрынғы Үкiмет үйi мен қазiргi қалалық бас поштаның ортасындағы гүлзарға жүйке сырқатына шалдыққан бiр әйел жиi келедi. Кейде отырып көп сөйлейдi. Таныстары кезiксе, мұң-зарын айтады. Жолдасы Солтүстiк облыстардағы бiр ауданның үлкен бастығы болған екен. Сексенiншi жылдардың ортасында дүние салған. Жақсы көретiн жарының күйiгiнен болар, әйел сiркесi су көтермейтiн, ерсi сөз естiсе есi шығатын жүйке кеселге тап болған. О баста бақытты өмiр сүрген ананың өткендi еске алып, кейде шерiн шығарып әңгiме айтатыны бар.

	— Бiздiң үйге Қонаевтың келiп қонақ болғаны әлi есiмнен кетпейдi. Астық мол шыққан жылы Димаш Ахметұлы Есiл өңiрiн аралап, соңында бiздiң үйден дәм татты. Отағасының еңбекқорлығы мен кiшiпейiлдiгiне аға тәнтi болды. Алқаптағы жайқалып өскен алтын астықты көрсетiп, соңында үйге әкелiп, Димекеңнiң қолына су құйып, үлкен кiсiнi жолдасым дастарқанға жайғастырды. Бiр қолында құман, бiр қолында жез леген, иығында сүлгiсi бар жолдасымның ата салтпен иiлiп құрмет көрсетiп, жан-тәнiмен өбектеп сыйлауы Димекеңдi қатты риза қылды.

	Арқаның әнiн айтып, күйлерiн шерттi қонақта отырғандар. Бiр кезде мен ән салдым. Жаңылмасам, махаббат жайында жастар айтатын бiр белгiлi әндi шырқадым. Қыза-қыза келгенде қымыз iшiп отырған Димекеңнiң өзi әнге қосылып кеттi. Әндегi «0мiрдi сүйген...» деген сөздi қоңыр даусымен әлсiн-әлсiн қайталады. Бұл бiр қайталанбас «кеш-отырысты», ұлы адам қонақ болған күндi тiлмен айтып жеткiзе алмаймын. Қазiр тек егiлiп еске аламын...

	1984 жылы Димекеңдi үйiнде қонақ қылған жолдасы жаман аурудан көз жұмады. Жесiр қалған ананың елде жағдайы болмайды. Тауқымет тартып, тағдырға налыған ана астанадағы Қонаевтың атына хат жазып, Алматыдан пәтер сұрайды. Көп өтпей тiлегi орындалып, қазiргi Оңтүстiк астанаға қоныс аударады.

	«Мен үшiн өте қымбатты адам Қонаев» дейдi бұрын Димекең отырған Үкiмет үйiнiң алдындағы гүлзарда жиi жүретiн ана сол бақытты өмiрiн еске алып, сол кездегi бiрiншi басшыны әлi сағынады, аруағына сыйынады.

	Желтоқсан оқиғасынан кейiн кейбiр кеңсе мекемелерде iлулi тұрған Қонаевтың портретiн алып, сурет-бейнеге түкiргендер болған. Бұл кiсi пәтерiндегi Димекең портретiне қол тигiзбеген.





	«СIЗ ОРНАТТЫҢЫЗ, БIЗ ҚҰЛАТТЫҚ!»

	«ОНДА ҚҰТТЫ БОЛСЫН!»



	Оңтүстiк астанадағы Шевченко және Наурызбай көшелерiнiң қиылысынан өткен адам бағана, ағаштарға айқыш-ұйқыш iлiнген iшiнде арабша, ағылшынша жазылған сөздер бар плакат, ұрандарды көргенде ерiксiз бөгеледi. Сәл тұрса «Аттан, Аттан» деп айқайлап, бiр тұстан аппақ киiнген Амантай қажы «аласұрып» шыға келедi. Тоқсаныншы жылдары ядролық сынақ-жарылыстарға қарсы басын қатерге тiгiп, Семейде әскерилермен айқасып, соңында сонау Америкаға дейiн барып, Бiрiккен Ұлттар Ұйымы алдында атомға қарсы акция өткiзген «Аттан — Амантайды» бiлмейтiн Алматыда адам жоқ. «Аттан» – полигон қасiретiн әшкерелеп, оның сойқанын әлемге әйгiлеген «штаб-ұйым». Оның жетекшiсi Амантай Асылбеков тарихтағы Тұрсын хан ұрпақтарының бiрi. 0мiрiнде қыз тумаған Қызтумас деген анадан туған. Кеңес дәуiрiнде бiраз лауазымды қызметтерде болған кiсi. «Невада-Семей» қозғалысы құрылғанда Олжекеңнiң — Олжас Сүлейменовтың оң қолы болып, «аттандап» ту көтерушi, батыл жорыққа шығушы — қозғалыс

	қањарманы ретiнде танылды.

	Бастарына бұлт үйiрiлiп, бұрынғы жақын серiктерi сырт айналып, атақты Димекең мен Асекеңнiң (А.Асқаров) үйден сыртқа шыға алмай қалған кейiстi кездерiнде ешнәрседен тайсалмай бұл кiсiлерге жиi барып тұрған адам — осы Амантай қажы едi. Кейде жүрiс-тұрысы оғаш, мiнезi ардың-күрдiң, үнемi айқайлап сөйлеп, жанындағы адамның мазасын алатын Амантай «аттандап» келгенде Димекең еш қабақ шытпай, оның әңгiмесiн байыппен тыңдап, көше, алаңдарда не болып жатқанын бiлiп отырған.



	Бiрде 1987 жылдың «сүргiн дүрбелең» кезеңiнде болуы керек, Димекеңнiң үйiне Әбекең келiп: «Димеке, халыққа шығыңыз», – дейдi.

	Сонда өзiне қауiп төне бастаған Димекең: «Менi құрметтейтiн қазiр халық жоқ», – дейдi. «Олай демеңiз, күллi қазақ сiз үшiн дүрлiгiп, қол соғады», – дейдi Әбекең.

	Тоқсаныншы жылдардың басында «Аттанның» Павлодар облысындағы Ермак ескерткiшiн құлату жорығы басталады. Әбекең бастаған топ Сiбiрдi жаулап, қазақ даласына келген қарақшы топтың атаманы Ермак ескерткiшiн тұғырдан түсiрiп, Алматыға келедi. Әбекең келе сала Димекеңе телефон шалып, амандық-саулықтан кейiн бәрiн баяндап, «Ескерткiштi сiз орнаттыңыз, бiз құлаттық», – дейдi әзiлдеп. Сонда Димекең «Онда құтты болсын», – дейдi күлiп.





	ҚЫРЫҚТЫҢ БIРI ҚЫДЫР



	Димекеңнiң әпкесi Әмина апа белгiлi қоғам қайраткерi Айтжан Түркебаевтың зайыбы екенiн жалаңаштықтар жақсы бiледi. Айтекеңнiң туып-өскен жерi Күрметi және атақты Көлсай маңында балалық шағы өткен. Табиғаты ғажап Көлсайға Димекең жас кезiнде де, кейiн қызметте жүрген шағында да жиi келiп-кетiп жүрген. Әрi осы өңiрдi мекендеген қызылбөрiк елiне құда-жегжат болғандықтан, нөкер ертпей, Көлсай, Жалаңаштың арасында еркiн саяхаттаған көрiнедi.

	Бiрде Көлсайдан шығып Жалаңаш жаққа қарай бет алады. Бiр тұсқа келгенде үлкен қария бүкеңдеп, жолда жаяу әрi өзi жалғыз кетiп бара жатады. Қарияның дәл қасына келгенде жүргiзушiсiне

	«тоқтат» дейдi. Қасында бейқам отырғандар «Не болды, жәйшылық па, Димеке?» – деседi. «Қашанда қарияларды сыйлау керек. Ана жолдағы үлкен кiсi менiң қасыма отырсын», – деп бейтаныс адамды өзiне шақырып, көлiгiнiң есiгiн аштырады. «Жалаңаштың қызылбөрiгi емессiз бе?» – деп әзiлдейдi Димекең ол кiсiге. «Иә, айналайын, сол елдiң қазағымын ғой», – дейдi қария. «Үйiңiз Жалаңаштың қай жерiнде?» «Дүкеннiң алдында, шырағым», – деп жауап бередi қария. Димекең қарияны айтқан жерiне әкелiп, «Үйiңiзге келдiңiз, әке», – дейдi. Машинадан шығып бара жатып ақсақал:

	«Қырықтың бiрi Қыдыр» деген. Жақсылығың Құдайдан қайтсын, айналайын. Бiр үлкен бастық екенiң көрiнiп тұр. Аты-жөнiң кiм болады?» – деп сұрайды. Жауапты Димекеңнiң жанында отырған адам бередi: «Ақсақал, Қонаев деген кiсi осы». «Онда патшаның атына мiнiп, өзiнiң қолын алған менi күллi қызылбөрiк бiлетiн болды. Танымағаным үшiн ғапу ет, қарағым», – деп қария Димекеңнiң сапарына ақ жол тiлейдi.





	ШӘКӘРIМНIҢ БАЛАСЫ



	Абайдың 130 жылдық мерейтойы дүркiреген кеңестiк дәуiрдiң бай, кедей деген ұғым жоқ, ұйыған бiр «Мамырай хан» уағында (ертеде Мамырай деген халықты тең ұстап, еркiн жiберген патша болыпты) Димекең осы ұлы жиын-тойға келедi. Қалың халық нөпiр болып жиналған бiр тұстан «Чайкасымен» кетiп бара жатқанда денесi таудай iрi, өзiне ұқсаған бiр адамға көзi түседi. «Ана сорайып тұрған дәу кiм болды екен. Сұрап бiлiңдершi өзiн», – дейдi Димекең қасындағы Абай елiнiң азаматтарына. «Ол Шәкәрiм қажының ұлы Ахат», – дейдi жанындағылар. «Онда мұнда шақырып, машинаға отырғызыңдар», – дейдi. Патша шақырғанда басында сасып қалған қажының баласы өзiне қарап күлiмдеп тұрған иманжүздi кiсiге сәлем берiп, машинаның iшiне кiредi. «Не қызмет iстейсiң, iнiм?» – дейдi Димекең. Шәкәрiмнiң баласы күмiлжидi. Шамасы, дұрыс қызметте жоқ болса керек. «Алашорданың адамы» атанған Шәкәрiмнiң ұрпағына кiм жөндi қызмет берсiн. Iштей бәрiн бiлiп, сезiп, өткендi зерделеп отырған Димекең керектi нәрселерiн сұрап алған соң: «Ретiн тауып маған осында қайта жолық», – деп онымен қол алысып қоштасады. Той қызып, үкiмет адамдары арнайы үйлерге түсiп, Димекеңнiң өзi түгiл, мiнген көлiгiнiң өзiн көру қиын болған қарбаласта Ахат қайта Димекеңе жолыға алмайды. Бiр жағынан көзге түскiсi келмеген Ахаң партократтардан қауiптенiп, тартыншақтайды.

	Арада жарты ай өткенде облыстағы басшылар оны өздерi iздеп тауып, Семей қаласындағы Абайдың мұражайына қызметке тағайындайды. «Халық жауының» баласы Ахатқа Димекеңнiң шапағаты осылай тиедi. Ойламаған жерден жақсы қызметке тұрып, атасы Абайдың мұражайына шырақшы болып шыға келедi.

	Ол кезде әлi ақталмаған Шәкәрiм қажының аруағын көтерiп, одан қалған ұрпақты ұлықтаған Димекеңнiң шапағаты ұмытылған жоқ.



	ЫБЕКЕҢНIҢ ДИМЕКЕҢЕ СӘЛЕМI



	Ұлы дихан, екi мәрте Еңбек Ерi Ыбырай Жақаевпен жасы кiшi болса да Қонаевтың достығы, өнеге үрдiске айналған тарих шындығы. Белгiлi қаламгер Қуандық Түменбаевтың «Қонаев және Жақаев» атты эссе-естелiгiнде екi дананың бейнесi шынайы ширығады. Екi алыптың мiнез-құлқындағы еңбек-харекетке байланысты ұқсастықтар оларды шынайы еткен. Алматыда тұратын патша мен Сыр бойындағы дихан сырлас, тiптi, сыралғы бауыр-дос болған. Бар ақыл-ойы, сезiм-түйсiгi күрiштен көп өнiм алу болған Ыбекеңнiң сөзге жоқ, шаруаға шалқұйрықтай екпiндi қасиетi Димекеңе қатты ұнаған. Қарапайымдылығы соншалық — «Алтын Жұлдызын» кеудеге тағып жүруден тартыншақтайтын бұл жарықтық шын тақуа, заманның бiр әулие адамы болған ғой.

	Жетпiсiншi жылдардың соңында Ыбекең Алматыға бiр шаруалармен келiп, ретi келсе Димекеңе кiрiп, сәлем берiп шығуды жөн көредi. Ақсақалды көмекшiлерi кiдiртпей Димекеңе кiргiзедi. Амандық-саулық, содан соң шаруа жайын бiлiсiп, екi дос бiраз отырады. Бiр кезде Димекең «Ыбеке, ендi келген бұйымтайыңызды айтыңыз», – дейдi. Оқуды бiтiрiп, Алматыда қалған бiр немересi үйленiп, пәтерден-пәтерге көшiп, баспана тақсiретiн тартып жүрген екен. Ыбекең осыны айтады. Димекең бұл шаруаны табан астында шешедi. Көп өтпей анда-мұнда көшiп жүрген немересi «Совминнiң үйлерiнен» келiскен екi бөлме алып, қуанышқа кенеледi.

	Кейiн Димекең зейнетке шыққанда, ұлы адамның жақсылығын көрген Ыбекеңнiң немересi атасының досына ендi өзi сәлем берiп, әңгiме, ақыл-кеңесiн тыңдайды. «Жақаевты екiншi рет Еңбек Ерi атағына ұсыну кезiнде күңкiл көп болды ғой, шырағым» деп Димекең өткен уақыттың бiр тартысты сәтiн еске алады.





	«САЯТ» ДҮКЕНI



	Сексенiншi жылдың басында Алматыдағы бұрынғы Комсомол, қазiргi Төле би даңғылы мен Фурманов көшелерiнiң қиылысында аң, құстардың етi сатылатын «Саят» атты жаңа дүкен ашылды. Елiк, маралдың етiнен бастап, суырдың майына дейiн сатылатын дүкенде аюдың да емдiк етi тұрды.



	Шұбарала бөдене жұмыртқасы мен тау балы, сирек жемiс-жидек шырыны шиша, әйнек құтылардың iшiнде мөлдiреп көрiнетiн. Димекең атқан оғы нысанаға дәл тиетiн мерген болған. Аң-құс жыртылып айырылатын Бақанастың қамыс, тораңғы тоғайында жас кезiнде көп аңшылыққа шығып, талай қансонарды бастан кешiрген. Әсiресе Димекеңнiң ұшып бара жатқан үйректi атуға деген құмары басылмайтын. «Қансонарда бүркiтшi шығады аңға» деп Абайдың өзi құмар болған бұл өнер де Димекеңдi өте қатты

	ынтықтырған.

	Аңшылық билетi арқылы тиiстi жарнасын төлеп, тәртiпке бағынып аңға шығатын Димекең кейде атқан аң, құстарын сол жерде есепке алдырып, актi жасатып, осы «Саят» дүкенiне жiбередi екен. Димекең атқан аң, құстың етiн талай адам сатып алып жеген де болар. Айдаладағы аң, құстың етiне дейiн халықтiкi деп, оны қоғамдық сауда орнына жөнелткен Димекеңнiң бұл iсi адалдықтың адамда жоқ арда белгiсi.





5-ТАРАУ


	ЖЕЛТОРАҢҒЫ ОҚИҒАСЫ



	КҮРТIГЕ КЕЛУI НЕМЕСЕ «НҰР-ЖАҢБЫР»



	Жартылай шөлейт, шағыл құм, табиғаты жазда қапырық ыстық, қыста қара жер қақ айырылатын қара суық Күртi өңiрiнде 1971 жылы жаңа аудан құрылды. Бұл, шынын айту керек, шөл дала, шалғай қиырды, иесiз жатқан құмды өңiрдi меңгерiп, онда адамдар мекендеуi игiлiктi iс едi. Күртi ауданының орталығы Ақши ауылы болды. Құладүз құмды дала 5 — 6 жылдың iшiнде танымастай өзгердi. Бұрынғы елдiмекендер — Айдарлы, Бозой iргелi шаруашылықтарға айналып, Топар, Желтораңғы, Құйған, Күртiнiң атағы шықты.

	Жетпiсiншi жылдардың соңына таман Қаскелеңнен тұщы судың құбыры тартылып, Алматы – Ақши асфальт жолы даңғыл трассаға айналған және Сарытауқұм атты жаңа шаруашылық құрылған өңiрге Димекең келетiн болды.

	Димекең Алматыдан шығады деген күнi көкбалауса болып жайқала бастаған астықты алқапқа шелектеп жаңбыр жауды. Дихандардың көктен күтiп, Құдайдан тiлейтiн ақ нөсер жаңбырының дәл Димекең келерде түнiмен құйып, таң ата тоқтағанына жұрт қайран қалысты. Мол жауған жаңбырдан кейiн күн шайдай ашылып, жусан-изеннiң иiсi мұрын жарып, Ақши өңiрi тiптi құлпырып кеттi.

	Халық салтанатпен қарсы алған Димекең аудандық партия комитетiнде болды, еңбекшiлермен кездестi. Тiзiлiп тұрған халықтың арасынан өтiп бара жатқанда бiр қария арсалаңдап Димекеңе қарсы шығып, үлкен кiсiге сәлем бердi. Димекең қарияның қолын алып тұрып, «Ақсақал, қай жерденсiз, қайда туғансыз?» – дедi қазақтың ежелден жөн сұрау салты бойынша. «Танысаң – адайыңмын, Танымасаң – құдайыңмын», – деп қария көктен түскендей қойып қалды. Димекең шалдуар шалдың қазақы мiнез, сөз саптауына риза пiшiнмен бiр күлiп, ақсақалдың арқасынан қағып, үлкен кiсiмен ескi танысша шүйiркелестi.

	Бұл қария Кеңес үкiметiнiң алғашқы жылдары Батыс Қазақстаннан Түркiменстанға кетiп, кейiн тарихи Отаны Қазақстанға оралып, осы Күртi өңiрiнен қоныс тапқан Кiшi жүз адай тайпасының бiр аңғал, тура сөйлейтiн үлкен ақсақалы едi. Қарияны Димекең өзiн мәтелдеп таныстырғаны үшiн құрметтедi.

	Жер-дүниенi су қылып, сырттағы шаруашылықтарға баратын жолды батпақ-лайға айналдырған жаңбырдың кесiрiнен Димекеңнiң көлiк ауыстыруына тура келдi.

	Жаңбырдан кейiн бусанып жатқан далаға ұзақ қарады. 0зiнiң естелiк кiтабында Димекең төртiншi атасы Қонай батырдың кiсi қолынан Күртi өзенiнiң бойында қайтыс болғанын жазады. Сондықтан бұл өңiрдiң тарихы мен шежiресiн Димекең жақсы бiледi. Осы сапарында iштей атасы Қонайдың аруағына сыйынған да шығар. Халықтың ерекше сый-құрметiне бөленiп, елден «патша көңiлмен» арқаланып аттанды. Әсiресе жауған жаңбырды көрiп, көктеп өскен егiнге қуанып, мал санын бiлген Димекең Күртi өңiрiн одан сайын өркендете түсу үшiн басшыларға ақыл-кеңесiн айтты.

	Димекең келген жылы көктемде шынында аспаннан нұр жауған екен. Шөлейттi Күртi ауданы (Алматы облысы) астықтан бұрын-соңды болмаған мол өнiм алды. Бұл табысты Мәскеудiң баспасөзi жарыса жазып, радиосы («Маяк») бiрнеше рет қайталап, жетiстiктi жањанға жеткiздi. Сол жылы дәл мезгiлiнде селдетiп жауған «нұр жаңбыр» және Димекеңнiң Күртiге келуi бiр ғажайып оқиға болып халық есiнде қалған.





	ЖЕЛТОРАҢҒЫ ОҚИҒАСЫ



	Димекеңнiң атажұрты — атасы Жұмабай қажының өмiр сүрген жерi, бабасы батыр Қонайдың төрт түлiгi қаптаған жерұйық Желтораңғы — Құйған өңiрi Алматы облысындағы бiр ну-тоғайлы өлке. 1978 жылы ол кезде Күртi ауданына қарайтын Желтораңғы ауылында облысты шулатқан оқиға болды. Ең мақтаулы шаруашылық атанып, атағы дүркiреп тұрған Желтораңғы совхозында 300-ге жуық сиыр, 200-ден аса жылқы кем болып, қатты дүрбелең туды. Аудандық партия комитетiнiң қаулысы бойынша iшiнде депутаттар, халықтық бақылау комитетiнiң мүшелерi және заң қызметкерлерi бар комиссия Желтораңғыға келiп, астан-кестен тексерудi бастады. Аудандағы әр мекемеден, шаруашылықтан жиналып, атқа қонған отыз шақты өкiл Желтораңғыда жоғалған жылқы мен сиырды iздеп, тоғай, қамыстың арасын шарлап, малшылардың «қоныс-қорасын» тiнтiп, сарсаңға түстi. Жабайы болып кеткен жылқыларды қуып, қыстыкүнi сонау Балқаш көлiне дейiн барған өкiлдердiң кейбiрi ат үстiнде жүрiп ауырып, жоғарыда отырған басшыларды кiнәлады. «ЦК»-да көкелерi, обкомда ағалары отырған директор, зоотехниктер жұмыс iстемеген. Масқара болғанда, малдың тiзiмiн алуға бұлардың қабiлетi жетпеген. Түбiнде осыншама малды жоғалтып, құртқан, жеп-жұтқан Желтораңғының басшылары әлi жазадан құтылып кетедi» деп гулестi ашынған өкiлдер.

	«Жiгiттер, байқап сөйлеңдер, мұнда кiлең Қонаевтың туыстары тұрады», – деп қалды бiр үлкен кiсi. «Бұл сорақылық сол Қонаевтың құлағына шалынса, кiм болса да кiнәлiлер тиiстi жазасын алады. Оған мен сенемiн» деп жауап бередi аудандық депутат әлгi адамға.

	Қаңтар айында Желтораңғыдағы жоғалған малдың дауы мен лаңы, оны iздеушiлердiң жорығы ауылды әбден дүрлiктiрдi. Мұның алдында ауылда монша жарылып және бiреу машинада келе жатып адам қағып кеткен шулы оқиғаның дүрбелеңiне «жоғалған малдың жорығы» қосылып, Желтораңғы ауылы нағыз айғай, керiстiң майданына айналды.

	Бiр айға жуық мал iздеп, жоқ қараған өкiлдердiң көзi шындыққа жеттi. Кем мал табылмады. Бәрi талан-таражға түскен. Жоғары жаққа жалған мәлiмет беру қылмысты оқиғаның сыры ашылды.

	Обком, ЦК-дан бұйрық келген болуы керек, көп өтпей оқиғаға қатысты адамдар түгел қызметтен босап, алды сотталды. Бұрын Желтораңғыда директор болып, райкомға өсiп келгенiне екi-үш айдың жүзi болған хатшы қызметiнен кетiп, партиялық ауыр жаза алды.

	Ауылшаруашылығы қызметкерлерiнiң кезектi актив жиналысында жасаған баяндамасында Димекең Желтораңғыдағы осы оқиғаны шаруашылықтың атын атап тұрып, қатты сынап, туған елiндегi берекесiздiктi халықтан жасырмады. Жаман iске жол бергендер түгел тиiстi жазаларын алды.

	Осы оқиға болған Желтораңғыда қазiр Димекеңнiң бюстескерткiшi тұр.



	ҚОНАЕВ К0ПIРI НЕМЕСЕ АҚЫН БАЛТАҒҰЛ БИГЕЛДI



	Жетiсудағы Балқаш өңiрi Алматыдан едәуiр алыс жатқан табиғаты құмды, қамысты, жыңғыл ағашты ну өлке.

	Арғы аталары Бәйдiбектен тарайтын ыстылар Қаратау, Талас бойынан бұл өлкеге өте ертеректе келсе керек. Ал жалайырлардың ежелден Жетiсуды мекендегенi белгiлi. Балқаш өңiрiнде осы екi тайпадан басқа Түркiстан жақтан келген қожалар да мекендеген. Қожалар дiни ағарту жолын ұстаған. Бақанас өңiрiндегi қожалардың көне мешiтi мен ескi там үйлерiнiң орны күнi бүгiнге дейiн көзге түсетiн көрiнедi. Димекеңнiң дiн тарихына сұңғылалығы атамекенiндегi дiни тәрбие, үрдiстiң әсер-ықпалынан болар. 0йткенi Димекең жас кезiнде талай қари, ғұлама молдалардың әңгiмесiн тыңдаған ғой.

	Димекеңнiң әкесi Меңлiахмет желтораңғылық ақын Балтағұл Бигелдiмен етене жақын араласқан, сыйластықтары өте жарасқан ынтымақты ағайын-туыс болған. Көптi көрген, дүниенi көп шарлаған Меңлiахмет қария ысты елiнiң бұрынғы өткен билерi мен шешендерi, ақындары мен батырлары жайында Балтекеңмен әңгiмелеседi екен.

	Жергiлiктi жерде Кеңес үкiметiн орнатуға белсене араласып, Сарытауқұм болысының ревкомы болған Балтекең — Балтағұл атақты Кенен Әзiрбаевтың жақсы көретiн iнiлерiнiң бiрi болғаны белгiлi. «Балқаш оттары» атты кiтаптың авторы ақын Балтағұлдың есiмi туған елiнде аңызға айналған. Ақын, серi Балтағұлдың жалайыр Сүндетбай қажының асын берген кезiндегi ат үстiндегi асабалығы мен шешендiгiне күллi ел тәнтi болып, жиналған халық хан көтерген. Бұл жайында Балтекеңнiң баласы Iзбасар ағаның

	«0мiр — Дастан» атты кiтабында әдемi айтылады.

	Димекең Министрлер Кеңесiнiң төрағасы болып жүрген кезiнде елден Алматыға келiп, Меңлiахмет қарияға сәлем берiп, үйiнде демалып жатады. Сөз арасында Балқаш өңiрiнiң жағдайын айтып, қатты көмек керек екенiн сездiредi. Әсiресе жол қатынасының қиындығына кейiп, ағадан бұл мәселенi Димекеңе жеткiзудi өтiнедi. Меңлекең Балтекеңнiң өтiнiшiн ұлына қалай жеткiзудi ойлап, оны бүгiн-ертең шешемiз деп отырғанда, әкесiне сәлем берудi қанына сiңiрген Димекең үйге кiрiп келедi. Сәлемдескен соң Балтекеңнен бiрден елдiң жайын сұрайды. Құдайдың өзi айдап келген үлкен кiсiге барлық жағдайды бүге-шiгесiне дейiн қалдырмай айтады. Арада көп уақыт өтпей, iшiнде жол министрi Л.Гончаров бар бiр топ үкiмет адамы Балқаш ауданына келiп, шалғайдағы өңiрдiң экономикасы мен мәдениетiн көтерудiң кешендi жоспарын жасап, iске шұғыл кiрiседi. Iленiң екi жағынан сонау Балқаш көлiне дейiн асфальт жол салынады. Алыстағы совхоз орталықтарына ұшақтар ұшыру қолға алынады. Мектеп, клуб, аурухана, сауда орталықтарының жұмысы жанданады. Iленiң екi жағын байланыстыратын көпiр салынады. Қазiр бұл «Қонаев көпiрi» деп аталады. Бұл атауды Димекеңе риза болған халық өзi қойған.



	Мен тудым Жетiсудың Iлесiнде, Үлкен Балқаш көлiнiң күнесiнде, – деп атамекенiн жырлаған Балтағұл ақынның Димекеңе айтқан бiр өтiнiшi Балқаш өңiрiнiң экономикасының өсуiне осылай себеп болған.





	ОН МИНУТ УАҚЫТ ЖӘНЕ ЖҮЗ СОМ СЫЙЛЫҚ



	1982 жылы Алматыда қазiргi Панфилов көшесi мен Жiбек жолы даңғылының қиылысқан жерiнде екi қабатты үйдiң асты-үстiн түгел алып, Қазақтың ұлттық саз аспаптары мұражайы ашылып, айрықша жаңалықтың дүбiрi алысқа кеттi. 0йткенi мәдениет саласы бойынша Одақта бұрын-сонды мұндай рухани орын болмаған көрiнедi. Жаңалық Одақтан асып, тiптi шет елге жеттi.

	Шiлде айының бiр күнi қасында үкiмет басшысы, сала министрi және қала әкiмi бар Димекең мұражайды көруге уақыт бөлiп, мұнда арнайы ат басын тiрейдi. Димекеңе экспонаттарды көрсетiп, түсiндiрушi 0збекәлi Жәнiбеков едi. Бiрегей шараға, көз арбайтын мұражай мүлiктерiне, мұрағат заттарға Димекеңнiң көңiлi толып, мұнда 10 минутке келген үлкен кiсi 30 минут уақыт жiберiп, самсаған саз аспаптарын түгел көрiп, соңында әдетi бойынша тiкелей бастықтың аты-жөнiн сұрайды. Белгiлi саз аспаптарын жасаушы, сыбызғышы, мұражайдың директоры Оразғазы Бейсенбеков орнынан тұрды.

	— Мұражайда қанша адам жұмыс iстейдi? — деп сұрады Димекең.

	— Жиырма адам, – деп жауап бередi.



	– Сол жиырма адамға менiң атымнан әрқайсысына 100 сомнан сыйлық берiлсiн. Бұл мұражайға бiз түгiл, шетелдiң адамдары қызығып жатыр. Берiлетiн сыйлық бүгiнгi саған екiде қызметкерлердiң қолына тиетiн болсын, – деп жанындағы көмекшiсiне мұны нығырлап тапсырады. Мұражай қызметкерлерi сол күнi дәл сағат екiде кассадан «Димекеңнiң сыйлығын» алып, жалақысы жартымсыз рухани сала сарбаздары бiр жасайды.

	Мұражайды асықпай көрген Димекең мұрағаттар өте мол көне саз аспаптар үшiн бұл жердiң тарлығын да байқап қалады. Есiктесiгiне дейiн, төле-төбесiне дейiн көрiп, үйдiң ыңғайсыздығына әбден көзi жеткен Димекең кейiн мұражайды «Офицерлер үйi» тұрған сәулеттi мекенжайға көшiрудi ұсынады.

	Ықылас атындағы ұлт саз аспаптар мұражайының қазiр қандай сәулеттi және қандай тамаша саябақтың көрiктi тұсында тұрғанын онда болғандар бiледi.

	Мұражайға үлкен кiсiнiң келгенiн барлық республикалық басылым жарыса жазады. Бiрақ Димекеңнiң қызметкерлерге өз атынан арнайы сыйлық бергенiн, неге екенi түсiнiктi, жарияламайды.





	ҚОНАЕВТЫҢ АРУАҒЫ ҚОЛДАСЫН



	Кеңес үкiметi құлап, Димекең өмiрден өткеннен кейiн, Қонаев ескерткiшi тұрған алаң мен гүлзар қараусыз қалғандықтан, сәнi кетiп бүлiне бастады. Бұрқақтардың суы тоқтап, гүлдер қурап, әдемi саябақ сұрқай тартып, тiптi көзге қораш күйге түстi. Соңында ерiккендердiң «ит ойнағы» мен елiрме жастардың түнгi «жын ойнағына» айналды. Әй дейтiн ажа, қой дейтiн қожа жоқ уақытта зейнеткерлер үшiн қасиеттi жердiң қадiрi кеттi.

	Ұлы адамның рухы айналған жердiң ластанып, гүлдердiң солып, ағаштардың қурап, отырғыштардың кiрленiп, ауаның тарылуы және маңдағы адамдардың ренiшi зейнеткер Мәззәф Құспанұлын қатты мазасыздандырды. Осы жағдайды баяндап Мәкең сол кездегi қала әкiмi Храпуновқа хат жазып, орынбасарының қабылдауында болды. Бiрақ жауап болмай, уақыт өтiп, гүлзардағы сорақылық тiптi асқынды. Бiр күнi қатты ашынған Мәкең жолын тауып Храпуновтың өзiне кiрiп, бәрiн баяндады. «Қазақта аруақтың қорлануы жақсы емес. Бәрiмiзге ортақ Қонаевтың аруағы қорланып жатыр. Ескерткiшi тұрған алаңда масқара нәрселер болып жатыр, бәрi бүлiнiп барады», – деп бiрден сөздiң тоқетерiн айтты. Арада көп уақыт өтпей, қала әкiмiнiң тiкелей нұсқауы бойынша гүлзар тазаланып, алаңның хауыздары бұрқақ шашып, жол, отырғыштар жөнделiп, түнде жарық жанып, бұрынғы қалпына келдi.

	Белгiлi еңбек ардагерi, «Құрмет белгiсi» орденiнiң иегерi, тағы да басқа толып жатқан марапаттардың иесi Мәззаф Қабазиев Орал облысында туып, еңбек жолын 1943 жылы бастаған. Алматы, Талдықорған облыстарында ұзақ жылдар парторг, содан соң колхоз төрағасы болып, Димекеңмен бiрнеше рет кездесiп, ақылкеңесiн тыңдаған зейнеткер. Облыстық кеңестердiң депутаты, партия конференцияларының делегаты болып сан дүркiн сайланған Мәкең денсаулығына байланысты ауыл шаруашылығы жұмыстарынан ерiксiз қол үзiп, соңында Алматыдағы «Промдорстрой» тресiнде кадр бөлiмiнiң бастығына дейiн жоғарылаған, халыққа қадiрлi адам едi. Хрущевтың «жүгерi жорығы» кезiнде (1958) Қызыл Ту колхозында «сүрлем салудың» жаңа әдiсiн көруге келген Димекең сол кездегi парторг Мәкеңнен алдымен «Хал-жағдайың қалай, айналайын?» – деп сұрапты. Кейiн арада көп жыл өтiп бiр кездескенде Димекең оны танып: «Шырағым, үй iшi аман-есен бе. Мұнда да парторг екенсiң. Ауылдағы елдiң тәрбиесiне ерекше көңiл бөл»,– деп тағы ағалық ақыл айтып, отбасына жақсылық тiлеген.

	Димекеңнiң бiр ауыз жылы сөзi жүрегiнде сақталып қалған қария Қонаев гүлзарын аялап, оны сырттай күзетудi өзiнiң iзгiлiктi парызына санады.





	МИНИСТР НЕГЕ ҚҰЛАДЫ



	Бiр автотұрақ күркесiнде карта ойнап, әзiл-қалжың айтып, арасында сыра сiмiрiп отырған топтың әңгiмесi бiр кезде Қонаевқа ауысты. Бiреуi Димекең малды ауылға келгенде озат шопанға әзiл айтып, жұрттың iшек-сiлесiн қатырғанын айтты. Бiреуi асыл тұқымды бұқаларды бағатын бақташының әзiлiне Димекеңнiң қарқылдап күлгенiне куә болғанын сөз еттi. Соңында көзiлдiрiктi, қуақы кiсi бiр министрдiң Димекең келгенде жаңа құрылыс ғимаратының алдында елпең қағып, құрдай жорғалап, бiр нәрселердi көрсетем деп жүрiп, мұрттай ұшып құлағанын көрiп, жағымпаздың қылығына күйiнгенiн баяндады.



	— Шопан мен бақташы сияқты министр шындықты айтпай, көз бояп жалған сөйлеген. Сондықтан елпеңдеп, есiнен адасып, бiр нәрселердi түсiндiрем деп жүргенде Димекеңнiң мысы басып, оны мұрттай ұшырған ғой, — деп тұжырды күрке иесi әңгiмесiн.





	АТЫП ТАСТАСАҢДАР ДА АЯҒЫМА ТАПТАМАЙМЫН



	Мамандығы о баста геолог Секең қаламы қарымды қаламгер едi. Рухы әлсiреген қазақтың қамы үшiн шовинистермен «шайнасып», екi тiлде «езуiн тiлiп» мақала жазатын Секеңдi халық жақсы көрдi. 0кiнiштiсi – өмiрден ерте өттi.

	Қыстыкүндерi керей бөрiк (түлкi тұмақ) киiп жүретiн Секең ұлт үшiн ұстасқан «бүлiкшiлердiң» бiрi едi.

	1988 жылы Секең Мәскеудегi бiр басылымға өзiнiң ашқан тапқырлық жаңалығын дәлелдеп мақала жазады. Көп кешiкпей ол жақтан екi адам келiп, Секеңе жолығып, қала сыртына алып шығады. Машинадан түсiп, бiр жерге жайғасып, екi-үш адам табиғат аясында әңгiмелеседi. Көкке «газет-дастарқан» жайып, оның үстiне басытқы мен «ащы-тұщы» қойылады. Дәм татылып, келгендер бiрбiрiне етене жақындасып, таныстық қызады. Бiр кезде екеудiң бiрi машинаның есiгiн ашып, Димекеңнiң суретi салынған ақ матаны алып шығады. Секеңе: «Мына суреттi аяғыңызбен басып, жерге таптап тұрыңыз. Бiз осы сәттi суретке түсiрiп алайық. Осыны орындасаңыз бiздегi шаруаңыз бiтедi», – дейдi. Мына қорлыққа шыдай алмай қаны қайнаған Секең: «Осы жерде атып тастасаңдар да ол кiсiнi (Димекеңдi) аяғыма таптап, аярлыққа бармаймын», – деп қатты ашуға мiнедi. Бұлай болады деп ойламаған «батырлар» Секеңнiң сұрланған түрiнен сескенiп, одан кешiрiм сұрауды жөн көредi. Сөйтiп, Димекеңнiң абырой-атағын түсiру үшiн ұйымдастырылған бiр сорақы әрекеттiң жолын кескен осы Секең (С.Қышқашов) едi.

	Димекеңнiң құдай қосқан қосағы, өзiнiң сөзiмен айтқанда бақыты Зухра жеңгей қайтыс болғанда Секең жұмыста бiрге қызмет iстейтiн жолдастарына «Үлкен кiсiге барып көңiл айтайық», – дейдi. Димекеңнiң басына бұлт үйiрiлiп, Мәскеу қањарын төгiп, ол кiсiнi аңдуға алған қауiптi кезде ешкiмнiң барғысы келмейдi. Секең салып ұрып жалғыз өзi келiп, Димекеңе көңiл айтады. Келiп жатқандар кiлең туыстары болуы керек. Бiр кiсi «Сiздiң Димекеңе

	қандай жақындығыңыз бар?» – дейдi. «Ешқандай жақындығым жоқ, Қонаев күллi қазаққа ортақ адам», – деп қысқа әрi нұсқа жауап бередi.

	Кетерiнде Димекеңнiң қызметшiсi: «Шаруаларыңыз болса айтып тұрыңыз», – деп үйдiң телефонын айтады. 0кiнiштiсi, Секең тұратын аудандағы АТС өртенiп кетiп, желi үзiлгеннен телефон ұзақ iстемей, Димекеңнiң қызметшiсiмен байланысуға мүмкiндiк болмайды.

	— Димекеңе айтатын шаруам жоқ едi. Бiрақ ұлы адамның қызметшiсi арқылы маған көңiл бөлiп, қолынан келсе шапағатын тигiзгiсi бар кiсiлiк қасиетiне қайран қалдым. Кiрiп келгенде алдымнан өзi шыққан қарапайымдылығы мен нұрлы бейнесi әлi көз алдымда кемеңгер жанның, – деп Секең сол кездесудi есiне түсiрген едi.





	НҰРМОЛДА ТАБАҚҚА ҚОЛДЫ САЛДЫ ҒОЙ



	Димекеңнiң қонақта дәм үстiнде қызық әңгiме айтып, жұртты күлдiрiп, адамды өзiне баурап алатын айырықша қасиетi жөнiнде көп айтылады. 0мiрде өзi көрген нәрселер мен құбылыстарды, қызық оқиғаларды өте шебер әрi қимыл-қозғалысқа салып баяндайтын әңгiмешiлдiгi көп адамның есiнде қалған.

	Зейнетте жүрген Димекеңдi бiр қаламгер жақсы досы қонаққа шақырады. Димекең дәл уақытында, Швейцариядан келген қазақтар сыйлаған бiр керемет аппақ машинадан түсiп, үйге кiредi.

	«Құстың сүтiнен басқаның бәрi бар» дастарқанда өте көңiлдi отырып, Димекең шабыттана әңгiме айтады.

	— Совминде iстеп жүрген кезiм, — дейдi Димекең, – бiр ауданға iссапармен келдiм. Тиiстi шаруаларымды бiтiрiп, ендi қайта кетудi ойлап келе жатқанымда қасымдағы «қосшы-серiгiм»: «Димеке, осында бiр отбасында үлкен қуаныш бар. Әйелi егiз бала тапқан үйде той, соған шақырды, сол жерден дәм татайық», – дедi. Әлгi үйге ат басын тiредiм. Есiктiң алдында екi-үш бала ойнап жүр екен. Бiреуiнiң атын сұрадым. Қарадомалақ — Кагановичпiн деп есiмiн айтты. Содан соң оның қасындағының да атын бiлгiм келдi. Ол бала «Аға, мен Бериямын» деп атын асқақтатып, тiптi өзiнiң мықтылығын аңғартты.

	Шақырған кiсiнiң үйiне кiрiп, егiз балаларыңыз ер жетiп, үлкен азамат болсын деп тiлек айттым. Қалтамда екi кәмпитiм бар едi. Оны үйдегi үш-төрт балаға қалай бөлiп берерiмдi бiлмей бiраз басым қатып отырды. Бiр кезде үй иесiнен ана егiз туған сәбилердiң аты кiм дедiм. Бiреуiнiң аты Максим, бiреуiнiң аты Горький деп балалардың әкесi ұлдарына осылай ат қойғанына мақтанғандай болды.

	Белгiлi қаламгер Әнуар Ипмағанбетовтың үйiнде Димекеңнiң қызықты әңгiмелерi бiр жалықтырмай, бiрiнен соң бiрi жалғаса бередi.

	Соңында Димекең атақты Нұрмолда Алдабергеновтың мiнез, жүрiс-тұрысындағы қызықтарды айтып, өзiмен бiрге келген қонақтардың iшек-сiлесiн қатырады.

	Бiр шетелге барған сапарында Димекең Нұрекеңдi (Нұрмолда) ел көрсiн, жер танысын деп, атақты колхоз бастығын өзiмен бiрге алып жүредi. Келген шаруалары бiтiп, соңында кәрiстер қонақасы бередi. Қазақтардың ет жейтiнiн бiлiп, қонақтардың алдына кесек-кесек ет бар тамақ қойылады. Бiр-екi жерде тек шөп-шалаң татып, кенеуi жоқ тамақ iшiп, «қызылсыраған» Нұрекең еттi көргеңде көзi жайнап кетедi. Бiрақ еттiң қасындағы толып жатқан қасық, шанышқы, пышақты қалай ұстауды бiлмей Нұрекең бiраз ойланып отырады. Ұстаған шанышқы, пышақтары етке өтпейдi. 0йткенi әдiсiн бiлмейдi. Ет жей алмай әбден әлекке түседi. Нұрекеңнiң дастарқан басында әбiгерге түскен әрекетiн, олақ қылығын әдемi баяндап, қаз-қалпында айтып отырған Димекең: «Бiр кезде Нұрекең екi жеңiн түрiп тастап, табаққа қолды салды ғой» деп әңгiмесiн аяқтайды.

	Димекеңнiң қызықты әңгiмесiн тыңдаған қонақтар екi сағатқа келiп, төрт сағаттың қалай өткенiн бiлмей қалады.





	СҰҢҒЫЛАНЫҢ 0ЗI МЕН С0ЗI



	Елуiншi жылдары Димекең жауапты iссапармен Кеген ауданына келедi. Ол кезде әлi бiрiншi басшы болмаса да Димекеңдi еңбекшiлер ерекше қарсы алып, аудан басшылары барын салып күтедi. Димекеңнiң қолына су құйып, қымыз ұсынған сол кезде жас жiгiт Әдiлханнан алдымен қазақ салты бойынша жөн сұрады. Содан соң Албан елiндегi қызылбөрiк руы жайында өмiрi естiмеген қызық хикая, жыр шумағын айтты. Димекеңнiң қызылбөрiктер жайында айтқан бiр жыр шумағын табан астында жаттап алады.



	Сұрасаң руымды қызылбөрiк, Ұсынса қол жетпейтiн ұзын бөрiк, Алланың бiзге тартқан сыйы болар, Жерi мен елiне берген көрiк.



	Алғаш келгенде қызылбөрiктер жайында күлдiргi әңгiме айтып, жыр толғаған Димекең араға отыз жыл салып, сексенiншi жылдары Кеген ауданына тағы жолы түседi. Бұл кезде Димекең Қазақстанның бiрiншi басшысы. Бұл сапарында атақты Қарқараға келедi. Табиғаты таңғажайып Қарқара өзенiнiң бойында тұрып Iлияс Жансүгiровтың осы өлке жайында жазған толғауынан мынандай үзiндi айтады:



	Қарқара қалың қазақ кебесiндей Албанның албыт-ерке енесiндей. Қарағай қапталдағы, жыныс арша, Қыдырлы малдың қуатты келесiндей.



	0зi таудай үлкен, әңгiме-сөзi тағылымды, әзiл-қалжыңы жарасымды Димекең Қарқара қазақтарының есiнде Әлмеректей әулие, абыз болып қалған.





6-ТАРАУ


	®МIРДЕГI ®НЕГЕСI МЕН ҮЛГIСI ЖӘНЕ ®СИЕТI





	АРНАУДЫ АЛЫП ТАСТАҢДАР



	Димекеңнiң жұлдызы жанып, халық арасындағы қадiрi артып, атақ-даңқы Кеңестер одағына белгiлi бола бастаған алпысыншы жылдардың соңында ақындар кемеңгерге арнау жыр жазып, сазгерлер ән шығара бастайды. Белгiлi ақын Нұрсұлтан Әлiмқұловтың сөзiне жазған Нұрғиса Тiлендиевтiң атақты «Алатау» әнi Димекеңе арналады. «Алып тұлға байсалды...» деп басталатын әннiң әуенi де, сөзi де Димекеңнiң ұлы тұлғасы мен ақыл-даналығын әспеттеген шынайы өнер туындысы едi. Әннiң нотасына «халық көсемi Дiнмұхамед Қонаевқа арналады» деген мәтiнде арнау сөз жазып, ақын мен сазгер жаңа шығарма «Алатау» әнiн Димекеңнiң өзiне тыңдатып, ол кiсiнiң батасын алғысы келедi.

	Арнайы өтiнiп, қабылдауына келген ақын мен сазгердi Димекең жақсы қарсы алады. Кабинетiнде әндi тыңдайды, ән сөзiне тәнтi болады. «Әндерiң өте жақсы екен. Бiрақ мен бiр нәрсеге келiспеймiн, iнiлерiм, – дейдi Димекең екеуiне қарап. – Арнау сөз жазғандарың артық. Сондықтан менiң аты-жөнiмдi алып тастаңдар. Басқа кемшiлiк жоқ, – деп Димекең ән нотасындағы «арнау сөздi» сыздырып тастайды.





	ЛИФТIНIҢ ҚАЖЕТI ЖОҚ



	Димекең алпысыншы жылдары Абылайхан даңғылындағы 107үйде көптiң бiрi болып жай пәтерде тұрады. Қазiргi байлардың хансарайларымен салыстырғанда кухнясы қуықтай тар, үш бөлмелi пәтердi дұрыс баспана деп айтуға ауыз бармайды. Осы үйден шығып, Димекең кейде жұмысқа жаяу баратын.

	1969 жылы Алматыға Брежнев келдi. Орталық Комитеттегi жиналыс, кездесуден кейiн Леонид Ильич Димекеңнiң үйiне келiп, дәм татты. Бiрiншi басшы үйiнiң тар әрi шулы жерде тұрғаны бас хатшыға ұнамады. Тар кухняны көргенде үй иелерiне тiптi, жаны ашыды. Кетерiнде Димекеңе қарап: «Димаш, мынандай үйде тұру саған жараспайды. 0зiңе арнайы үй салдыр. Мен саған рұқсат берейiн», – деп сөзiнiң соңын әзiлмен аяқтады.

	Көп өтпей Димекең мен Орталық Комитеттегi жоғары лауазым иелерiне арнайы үй салу қолға алынды. Белгiлi архитектор бiр күнi Димекеңе кiрiп, болашақ үйдiң құрылыс жобасын көрсеттi. Димекең архитектормен асықпай отырып, болашақта кiретiн екi қабатты жаңа үйдiң жобасымен танысты. «Терезелерi күн жағында екен. Бұл ерте тұратын Зухраға ұнайды», – деп әзiлдедi. «Бәрi жақсы, бiрақ басы артық бiр нәрсе бар, – дедi Димекең архитекторға жобаның бiр тұсындағы «лифтiнi» көрсетiп. – Екi қабатты үйге лифтiнiң тiптi қажетi жоқ. Бұл артық. Сондықтан жобадағы лифтiнi алып тастауыңды өтiнем», – деп Димекең архитекторға осыны ғана ескертiп, соңында рақметiн айтты.

	Халық «Қонаевтың үйi» деп атайтын Төлебаев көшесiндегi екi қабатты үйде Димекең жалғыз тұрған жоқ. Орталық Комитеттiң оншақты лауазым иелерiмен бiрге тұрды.





	САЯЖАЙДАН САҚ БОЛЫҢДАР



	Абай атындағы Қазақ ұлттық университетiнiң аға оқытушысы Дос Дәуiтов Димекең дәуiрiндегi жақсы-жайсаң, партия ардагерлерi және академик, профессорлармен кезiнде жиi араласты. Алматыда Ленин мұражайы ұйымдастырыла бастағанда алғашқылардың бiрi болып ғылыми қызметке кiрiстi. Горбачевтың аяқ астынан «Қайта құруы» басталғанда заманның астан-кестең болып, түбiрiмен өзгеретiнiн сезiп, шынайы өмiрге бейiмделедi. Димекең қызметтен алынған Желтоқсан оқиғасы кезiнде ұстаз Дос алаңға кеткен студенттердiң (қыздардың) таяқ жегенiн естiгенде ызадан жарылып кете жаздады.



	Димекең өмiрге келген қаңтар айының ортасында Дос бiр шаруалармен № 173 физика-математика гимназиясына келдi. Гимназия директоры Әбдiжамит Қоңырбайұлы белгiлi ұстазды жақсы қарсы алды. Тәрбие орнында ұстаздар қашанда жағымды әңгiме айтады ғой. Қонаевтың туған күнiне орай белгiлi басылымда Димекеңнiң ақыл-нақылға, тәлiм-тәрбиеге айналған көрегендiк сөздерi жарияланған екен.

	Бұрын министрдiң орынбасары болған, пәтерi тар профессор Ахмет Икенов Досқа Димекеңнiң өсиетi ретiнде мынаны айтады:

	«Марқұм Дiнмұхамед Ахметұлы адалдықты бiзге қатты өсиет еттi ғой. Жiгiттер, артық пәтер, машина және саяжай алуға құштар болмаңдар», – деп үнемi ескертiп отыратын. Санамызға өсиетi сiңген бiз дүниеге қызықпадық. Барға қанағат қылып, жоққа кейiмедiк, Димекеңнiң айтқан өсиетi жалғыз менi емес, бәрiмiздi адалдыққа тәрбиеледi».





	ҚЫМБАТ ЕКЕН



	Димекең ертеректе «Совминде» iстеп жүрген кезiнде темекiнi өте көп тартады. Сондықтан ол кiсiнiң ермегi (хобби) оттық (зажигалка) жинау едi. Үйiндегi кiтапхананың бiр бұрышында неше түрлi оттық-шақпақ әлi тiзiлiп тұр. Атақты адамдар сыйға тартқан оттық-шақпақтарда есеп жоқ. Оттық-шақпаққа құмар болып, қызыққаны соншалық, жақын достарынан тiптi сұрап алуға дейiн баратын. Димекеңдi суретке түсiруге барған белгiлi журналист темекi тартқан кезiнде Димекеңнiң оттығына қызығып, шақпағын қалап алғанын айтқаны бар. Шетелдерге шығатын достарына Димекең үнемi «Маған базарлыққа оттық-шақпақ алуды ұмытпаңдар» деп әзiлдейтiнi осыдан болса керек.

	Жетпiсiншi жылдары «жүрек талмасына» байланысты Димекең дәрiгердiң кеңесiне құлақ асып, темекi тартуды бiрден қойып кетедi. Ерiк-жiгерi мықты ғой — шылымға қайтып жоламайды. Бiрақ о бастан әуес болған хоббиы – оттық-шақпақ жинауды тастамай, одан сайын құмары арта түседi.

	0зi жақсы көретiн бiр азамат Таяу Шығыс елдерiне iссапарға шығатын болады. «Маған оттық алуды ұмытпа» деп бұйымтайын есiне салады. Келерiнде ол Димекеңе жалаңаш әйел мүсiн-бейнесi жарқыраған қымбат зажигалка алып, бiр көңiлдi кездесуде сыйлығын ұсынады. Бiрақ Димекең ерсi әйел мүсiн-бейнесi бар шақпақты алмайды. «0те қымбат екен» дегендей сыңай танытып, өзiне қайтарады.





	«АҚСАҚАЛ, ПЕНСИЯҢЫЗДЫ АЛАСЫЗ»



	Димекеңнiң ата-бабалары көшiп-қонған Iле, Балқаш өңiрiнде Топар, Балатопар, Құйған және Желтораңғы атты ауыл, елдiмекендер бар. Бiр жылдары Димекең шалғайда жатқан шаруашылықтарда еңбек ететiн шопан, бақташы, малшы және зейнеткерлердiң тұрмыс-тiршiлiгiн өз көзiмен көру үшiн бұл жаққа арнайы атбасын тiредi. Құрақ ұшып қарсы алған аудан басшылары жақсы ауыл, озат шаруашылықтарды көрсетiп, көзге түсiп қалғылары келедi.

	«Үлкен кiсiге сұрақ-сауал қойып, мұң-мұқтаждарыңды айтып жүрмеңдер» деп бiреулерге ескертiп те қояды. Балатопарда болған кездесу-жиында Димекең жұртқа қарап: «Қандай сауал-сұрақтарың, өтiнiш тiлектерiңiз бар?» – дейдi. Ортада отырған бiр қария орнынан тұрады. Бастықтар не дер екен деп қипақтай бастайды.

	«Димеке, үш-төрт ай болды пенсиямызды (зейнетақы) алмадық. Соған көмектессеңiз», – дейдi. Димекең табан астында қасында отырған жоғары лауазым иесiне мәселенi сездiрiп орнынан тұрып, «Ақсақал жақында пенсияңызды аласыз», – деп уәде бередi. Соңында «Үндi шайы жоқ деп неге айтпайсыңдар», – деп әзiлдейдi.

	Арада көп өтпей ауылдағы күллi зейнеткер зейнетақыларын алады.

	Жаңадан құрылған осы Күртi ауданына Димекең кейiн тағы келдi. Аудандық партия комитетiндегi жиыннан соң, Оқу бөлiмi орналасқан үйге кiрдi. «Заврайоно» Кеңесбек Аманбеков кабинетiне Қонаев кiрiп келгенде, өңiм бе, түсiм бе деп сасып қалды. Оның үстiне кабинет өте тар, қараңғы үйшiк-бөлме едi. Күй таңдамайтын Димекең Кәкеңнiң қасындағы бос орынға отырып, алдымен бастықтың аты-жөнiн сұрап танысты. Содан соң ауданда қанша мектеп, балабақша, қанша мұғалiм, ұстаз бар – бәрiн сұрап бiлдi. Қасындағы Обком хатшысына жаңа мектеп, балабақшалар салу жөнiнде нұсқау бердi. Бiр-екi жылда жаңа үш-төрт мектеп өмiрге келдi.





	БАУЫРЖАН ҚАЙДА?



	Алпысыншы жылдардың ортасында атақты академик, аты әлемге әйгiлi ғылым Қаныш Сәтбаев дүние салды. Ол кезде Орталық зират Кеңсайда емес, қазiргi Райымбек даңғылының бойында едi. Қаралы шеру, қарақұрым халық Қаныш ағаны ақтық сапарға аттандыру үшiн көшеге сыймай келе жатты. Жұрттың алдында Димекең және Баукең (Момышұлы) қатар жүрiп, марқұмды еске алып, ғылым әлемiндегi еңбегiн айтып, зиратқа жеткенше жаяу жүрдi. Димекең әрқашан Қаныш аға деп ғалымды құрметтеушi едi. Ал Баукеңнiң Қанекеңе деген құрметi айрықша болатын. Сәтбаев Академия президентi болып тұрғанда Баукең Ғылым академиясына келiп, лекция оқыған. Бiр кезде Баукең белгiлi үлкен басшы туралы қызық әңгiме айтып, Димекеңдi күлдiрдi. Қаралы топ қорым-зиратқа келгенде Қанекеңнiң табыты мүрдеге түсiрiлдi. Жерлеу рәсiмi бiткенде бiреулер «орыс салты» бойынша iшiмдiк iштi. Бұған шыдай алмаған Баукең «кәпiрлер» деп жерге бiр түкiрiп, iшiмдiк iшкендердiң қасынан кетiп қалды. Бейiт басындағы бұл сорақы қылық Димекеңе де ұнаған жоқ едi. Iшiнен тынды. 0йткенi екi ұлы адамның «рух пәктiгi», «жан тазалығы», наным-сенiмi бiр едi.

	Жетпiсiншi жылдардың ортасында Баукең «совмин» ауруханасында жатқан Димекеңнiң әкесi Меңлiахмет қарияның арнайы көңiлiн сұрап, ұзақ әңгiмелесiп, ата-бабалары жөнiнде шежiре шертiседi.

	Ұлы Жеңiстiң 30 жылдық мерейтойы кезiнде Отан соғысының батырлары мен ардагерлерiне арналған Үкiметтiң үлкен жиналысы өтедi. Iшiнде ардагерi, мүгедегi және офицер, генералы бар үлкен топ Орталық Комитеттiң алдына жиналады. Димекең өзi келiп, бәрiне сәлем бередi. Топтың iшiнде Бауыржан жоқ екен. Бiр пәле шығарып, ыңғайсыз жағдайға қалдырып жүрер деп тиiстi адамдар Баукеңдi шақыруды әдейi «ұмытып» кетсе керек. Димекең «Бауыржан қайда?» – деп сұрайды. Осы сөздi естiген «Жеңiс мерейтойына» жауапты партия қызметкерi асып-сасып Баукеңдi iздеп табуға шұғыл кiрiседi. Абырой болғанда, батырды тауып, мереке салтанатына шақырады.

	Панфиловшылар саябағында өткен жеңiс мерейтойына арналған жиынға Баукең келдi. Басында сусар бөркi бар батыр кiлең әскерилердiң арасында оқшауланып тұрды.

	Димекең зейнетке шыққанда Баукең әулетiне келiп, батыр рухына тағзым еттi.





	БАЛАЛАРДЫҢ АСЫ ТАМАҒЫМНАН 0ТПЕЙДI



	«Жетiсу жер жаннаты ғой шiркiн, ал Алакөл жердiң төресi емес пе» деп осы қанатты сөздi жиi айтатын Димекең жақсы жаз айында Талдықорған өңiрiне келдi. Қапал-Арасан жақты аралады. Нөкер-бастықтар соңында: «Тау аңғарында бiр тамаша «Пионер лагерi» бар, соны көре кетiңiз» деп өтiндi. Димекең бұған келiстi. Балалардың басынан сипап, ретi келген жерде «насыбайын» сұрап, ойнап күлдiрудi жақсы көретiн жарықтық шуылдаған көп баланың ортасынан бiр-ақ шықты. Төрт-бес баланы қасына алып, олармен әке-шешесiндей әңгiмелестi.

	Бастықтар күнi бұрын ту бие сойып, тайқазанға бәрiн қалдырмай салып, еттiң иiсiн бұрқыратып, лагерь тұрған жерде той үрдiсiн дуылдатады. Аста-төк тамақ пен тағам, қымыз дайын болған кезде Димекеңдi дәмге шақырады. Келген бетте бәрiн сезiп, дарақылық пен артық iшiп-жем, шектен шыққан қонақжайлықты ұнатпаған Димекең дәмге келмейдi. «Мына жер байлығы тасыған колхоз, совхоз емес, «Пионер лагерi» ғой. Балалардың асынан дәм тату ұят. Сондықтан бұл жерде ас тамағымнан өтпейдi. Құдайға шүкiр, қазiр ешкiм аш жүрген жоқ. Тамақты балалар жесiн. Ниеттерiңе рақмет, ренжiмеңдер», – деп Димекең қоштаспай шұғыл жүрiп кетедi.





	СЕКСЕНГЕ КЕЛIП, СЕЛКIЛДЕГЕН...



	Атақты «Қапал-Арасанға» Димекең жиi келiп демалатын. Зейнетте жүрген кезiнде де бұл шипажайдан шықпады. Әсiресе емдiк суы мен ауасы, төгiлген табиғаты Димекеңе қуат берiп, жасартатын. Осында демалып жатқан кезiнде белгiлi азамат Димекеңдi және қасындағы бiраз серiктерiн ағаны көңiлдендiру үшiн қонаққа шақырды. Iштерiнде жақсы әзiл-қалжың айтатын ақын-жазушы, әншi, сазгерлер де болды. Шарапты шамадан артығырақ тартып, қызара бөртiп, оңды-солды сөйлеп отырған ақын шалыс жiгiт бiр кезде Димекең қарап: «Аға, әлi денсаулығыңыз жақсы, ал түрiңiз болса тiптi жас көрiнедi. Неге тоқал алмайсыз. Сiзге жас қыздың өзi ғашық болады ғой», – деп қойып қалады. Сонда Димекең оған күле қарап: «Айналайын, жас әйел, яғни, тоқал алсам, ол құрғыр түбiнде сен сияқты жас жiгiттердiң соңынан кетiп қалады ғой. Сондықтан сексенге келiп, селкiлдеп отырған шалға мұны айтпа», –

	деп әзiлмен жауап бередi.





	ҚҰДАЙ САҚТАНҒАНДЫ САҚТАЙДЫ





	Алматыдағы 1910 жылғы апатты жер сiлкiнiсiнiң зардап-сойқанын Димекең оны көрген әжесiнен естiдi. 1921 жылғы қаладағы топан су тасқынын бала кезiнде өзi көзiмен көрдi. Сондықтан табиғат жағдайына байланысты қауiптi аймақ Алматының қала құрылысына қатысты кешендi жоспарларын Димекең арнайы қадағалайтын. Сел мен жер сiлкiну қаупiне байланысты Димекеңнiң қолға алған шаруалары, ақыл болжамдары қазiр де мамандардың қаперiнде. Көшелер мен тұрғын үйлер аулаларының кеңдiгi сейсмологиялық жағдайларды еске алып, ойластырып жасалған әрекет едi. Айтпақшы, жартылай бетон, жартылай темiр Алматыдағы «АДК»нiң құрылыс материалдары да өте сапалы болатын.

	1978 жылғы күштi дүмпуi дүрбелең туғызған Алматыдағы жер сiлкiнiсi кезiнде 25 қабатты «Қазақстан» қонақүйi былқ етпедi. Жер сiлкiнiсiне байланысты «жаманатты хабар» таралған жоқ. 0йткенi Алматы дiн аман, қала тiршiлiгi қалыпты едi.

	Жетпiсiншi жылдардың соңындағы осы жер сiлкiнiсi Димекеңдi мазалап, ойландыра бастады. 0йткенi «Апат айтып келмейдi», «Жаман айтпай — жақсы жоқ» деген. Алда-жалда бiр жағдай бола қалса, адам өмiрiн сақтау үшiн жанталасатын дәрiгерлер емес пе. Димекең алдымен қаладағы емхана үйлерiнiң берiктiгi мен салынған уақытын тексерттi. Көбi ескi, тiптi олардың iшiнде әбден тозғандары да бар екен. Ал апатты жағдай бола қалған кезде жан-жағы ашық, қауiпсiз жерде тұрған бiр орталық емхана жоқ болып шықты.

	Мамандармен, құрылысшылармен кеңесе келе Димекең төтенше жағдайға байланысты арнайы емхана салудың қажеттiлiгiн бiлдi. Қазiргi қала шетi «Қалқаман» кентiндегi № 7 емхана ықтимал қауiпқатердi ойлап салынған емхана екенiн бiреу бiледi, бiреу бiлмейдi. 0йткенi ықтимал жер сiлкiнiсiне байланысты арнайы салынды. Бұрын оның жан-жағы шатыр тiгiп, «үйшiк-үй» тұрғызуға қолайлы жазық әрi ашық дала болатын. Ал үлкен күре жолдың бойы екенi бұрыннан белгiлi. Емхана үйiнiң берiктiгi жөнiнде оның алғашқы бас дәрiгерлерiнiң бiрi күнi бүгiнге дейiн ризашылықпен айтады.

	Ертеректе Шығыста бiр пайғамбар Құдайға жалынып, апатты жер сiлкiнiсiн тоқтатқан екен. Ал Димекең амал ойластырып, сақтандырды.

	Құдайға шүкiр, Тәңiрге тәубе — Алматы қазiр айтпай келетiн апат үрейiнен ада. Алматылықтардың ұйқысы тыныш.





	ҚАПШАҒАЙ ДЕГЕН ҚАЛА БОЛАДЫ



	Қазiргi Қапшағай теңiзiн көрген адам бұрын бұл жердiң ашық дала, құмдауыт өңiр, шеңгел-тiкендi құладүз өлке болғанын бiлмейдi. О бастан құдай жаратқан «көк теңiз» ғой деп ойлайды. Ал шындығында бұл «су қоймасы» Iле өзенiн бөгеу арқылы өмiрге келген

	«айдын көл» — теңiз екенi белгiлi. Ал Қапшағай қаласы қылтиған шөбi жоқ, суы тапшы, құм даланың үстiне салынды. Қазiр жарқыраған теңiз бен көк-жасыл саябақты қала ертегi көрiнiстi елестетедi. Қолдан теңiз жасап, оның жағасына шањар орнатқан Қонаевқа қала халқы күнi бүгiнге дейiн қарыздар. Сондықтан кейде тұрғындар Қапшағайды «Қонаев қаласы» деп те атайды. 0йткенi еш жерде жоқ Димекеңнiң тамаша мүсiн ескерткiшi осы қаланың орталығында тұр.

	Алпысыншы жылдардың ортасында ол кезде Iле деп аталатын өңiрдiң қала салынатын тұсын картадан көрсеткен Димекең серiктерiне: «Мына жер Алматының қара түтiнiнен қашып келiп демалатын халық үшiн теңiз жағасы болады. Мына жерде Қапшағай деген қала орнайды. Түбiнде алматылықтар осында ағылады» деп болашақ демалыс аймағы жайында ағынан жарылып айтқан едi. Димекеңнiң сол ұлы жоспары орындалды. Қапшағай демалыс аймағына халықтың ағылғаны соншалық, соңында сыймай кететiн болды. Қазiр шетелдiктердiң «көз құртына» айналып отыр.

	Қапшағай қаласының 35 жылдық мерейтойында Димекең ескерткiшi жанына келген халық дананың рухына да тәу етiп жатты.





	«АЛТЫН ДӘНДI» АЛАҢДАМАЙ ЖИНАҢДАР



	Әлемге әйгiлi Қазақстандағы астықты өлке Қостанай облысы едi. Димекең егiн жинау науқаны кезiнде атбасын алдымен осы облысқа тiрейтiн. Есте сақтау қабiлетi таңғажайып адам бұрын бiр рет көрiп, танысқан совхоз директорлары мен озат механизатор және комбайншылардың аттарын ұмытпай, кездескенде есiмдерiн жаңылмай атайтын. Бұрын осы облыста райком хатшысы болған азамат Димекеңнiң аудандағы еңбек озаттарының санын айтқаны былай тұрсын, олардың аты-жөндерiн де жатқа айтқанда, «Құдайау, мына кiсi бiр ерекше жаратылған жан ғой» деп зерде қасиетiне қайран қалады. Айтпақшы, астықты өлкеге ерте көктем, жазға салым келген кездерiнде жаңбыр ала келетiндiгiне таңданып, «бұл кiсi әулие» деген. Сондықтан астықты өлкенiң бастықтары: «Димеке, сiз келсеңiз болды, сол жерге жаңбыр жауады. Бiздiң де ауданға келiңiз» деп өтiнетiнi тегiн емес едi.

	Астық бiтiк шыққан бiр жылы Димекең облысты түгел аралады. Қасында, әрине, облыс, аудан басшылары жүрдi. Бiр совхозға келгенде Димекеңдi сыртынан ғана бiлетiн дихан, Еңбек Ерi үлкен кiсiге бiр шаруаларын айту үшiн алдынан шығып, сәлем бердi. Димекең диханның аты-жөнiн түгел айтып, ерекше iлтипатпен амандасты. Патша атын айтып, сәлемiн алғанда қуанғаннан диханның төбесi көкке екi елi жетпедi. Бiр кезде «Не бұйымтайыңыз бар?» деп сұрап қалды. Осыны күтiп тұрған еңбек озаты «Димеке, маған онда-мұнда жүрiп-тұру үшiн бiр жеңiл машина қажет» деп тiлегiн айтты. «0тiнiшiң орынды, — дедi Димекең. — Алдымен алтын дәндi алаңдамай жинап алыңдар. Жеңiл машина содан соң болады», – деп көмекшiсiне бұйырды. Көмекшiсi бiр нәрселердi жазып алды. Сол жылы астық мол жиналып, әлгi диханның арман-тiлегi орындалды.

	Облыстағы атақты механизатор, Еңбек Ерi Кәмшат Дөненбаеваға Димекең ерекше қамқорлық жасады. Алматыдан бала-шағасына пәтер алып бердi. Бұл ананың өмiр-бақи ұмытпайтын бақытты күндерiне саналады.

	Қостанай облысында Димекеңе бiр ауданның атын беру жөнiнде әңгiме көтерiлуде.





	Ш0КЕ, ШУЛАТПАЙ ШАРУАҢА КIРIС



	Алматы қаласында Шона Смаханұлы атындағы мектеп бар. Оқу орнына оның аты жазушы атағы үшiн емес, Алматыда қазақ мектептерiнiң ашылуына мұрындық болған ұлтжандылығы үшiн берiлдi. Шөкеңдi қолдаған Орталық Комитетте отырған Димекеңнiң өзi едi. Дананың ата-бабалары жайында кiтап жазған Шөкең Димекеңмен етене жақын араласты. Бiр сәтi түскенде Алматыда қазақ мектептерiнiң аздығын айтып, тiптi жоққа тән екенiне күйiнiп, ренiшiн де жасырмады. «Айтып отырғаның дұрыс, Шөке. Мен тиiстi адамдарға мұны ескертiп қоямын. Ал өзiң амал-жолын қарастырып, шаруаңа шұғыл кiрiсе бер. Бiрақ айғайлатып, шулатып жүрме», – деп ақылын айтты.



	Димекең өзi қолдап отырған соң Шөкең неден аянсын. Алдымен ата-аналардың арасында үгiт жүргiзiп, балаларын қазақша оқытуға үндедi. Ұлтжанды ұстаздар мен ағарту саласындағы «қаны қазақ» азаматтар Шөкеңнiң «бастамасын» қолдады. Сөйтiп, сексенiншi жылдардың ортасында бiрте-бiрте қазақ мектептерi ашыла бастады. Қаракөздер тәрбиеленетiн «Ертөстiк» балабақшасы бүлдiршiндер қабылдады, Желтоқсан дүрбелеңi кезiнде

	«Ертөстiк» Алматыдағы ұлтшылдық әрекеттiң көрiнiсi ретiнде сыналып, айыпталды. Айтпақшы, жаңадан ашылған Ғабит Мүсiрепов атындағы қазақ мектебiнде қазақ тiлi мен әдебиетiнен тұңғыш қалалық олимпиада сексенiншi жылдардың басында өттi. Ұстаздардың ұлттық санасы оянды. Соңында ол Алматыдағы жастардың желтоқсан оқиғасына жалғасты.





	ДАНАГ0ЙЛIГIН ДӘРIПТЕП 0ТТI



	Алпысыншы жылдардың орта тұсында бұрынғы қызметiне (Бiрiншi хатшы) қайта келген Димекең ежелден сыйласқан ескi достарын ұмытпай, олармен кездесе қалса, «менен қандай көмек керек» деп айтуды өзiне парыз санайтын.

	Бiр жылы кино өнерiне байланысты «Қазақфильм» студиясына келдi. «Кинокешен» ғимаратын аралап жүрiп, бұрынғы досы, өзi сияқты «инженер-геолог» Iлияс Есенберлинмен кездесiп қалды. Iлекең көптiң бiрi — қатардағы қызметкер едi. «Iлеке, сәлем. Халың қалай, қашаннан берi мұнда iстеп жүрсiң?» – деп сұрап, iш тарта әңгiмелестi. Киiм киiс, жүрiс-тұрысынан, самарқау сөзiнен халжағдайының мәз емес екенiн бiлдi. Соңында: «Маған қабылдауға жазыл. Асықпай отырып әңгiмелесейiк», – дедi. 0зi iстi болып, өтiрiк жаламен «отырып» келген, өмiр, күнкөрiсi нашар, ұнжырғасы түсiп, тауқымет тартып жүрген Iлекең арада көп өтпей Димекеңе кiрдi. Екi «инженер-геолог» өткен-кеткендi айтып бiраз отырды. «Ал, Iлеке, өмiрде не болмайды. Жазаланып, тауқымет те көрiпсiң. Бәрi ұмытылады. «Алдымен қолыңнан не келедi, соны айтшы. Мен көмектесейiн», – дедi Димекең. «Менiң қолымнан кен қазу емес, қазiр жазу келедi. Кiтап жазып жатырмын. Бiрақ баспадан шығара алмаймын». Димекең Iлекеңнiң дарынды қазақ екенiн бiлетiн. Жазғандарын газет, журналдардан оқыған. Ал түбегейлi шығармашылық жолына түскенiн естiгенде қатты қуанды. Соңында «Кiтабыңды шығару үшiн менен қандай көмек керек?» – дедi. «Маған көмектiң қажетi жоқ. Баспаға директор етiп қойсаңыз болды. Кiтап өзiнен-өзi шығады», – деп әзiлдедi. «Iлеке, жарайды. Арқа сүйеп келдiң ғой. Тiлегiң орындалады. Бiрақ бiрден болмайды. Бiраз күтуiңе тура келедi», – деп қаламгердiң меселiн қайтармады. Қайта қағажу көрген қаламгердi қанаттандырды.

	Атақты жазушы Iлияс Есенберлин Димекең арқылы бағының ашылып, жұлдызы жанып, жолының болатынын бiлген жоқ. Димекең қабылдауынан кейiн көп уақыт өтпей «Жазушы» баспасына бастық болып келдi. Баспада жатып қалған кiтаптары тоқтамай жарыққа шыға бастады. «Айқас», «Қатерлi өткел» және «Ғашықтар» атты романдары мыңдаған таралыммен тарап, оқырман жүрегiн жаулады. Қазақтың ұлттық санасын оятқан белгiлi «Көшпендiлер» трилогиясы бiрнеше шетел тiлiне аударылып, халықаралық Лениндiк сыйлыққа ұсынылды. 0кiнiштiсi – ала алмады. Басын бәйгеге тiгiп жазған Кенесары хан жөнiндегi «Қањар» романы Димекеңе арқа сүйеп, тәуекел етудiң нәтижесiнде жазылып, жарық көрген едi. Желтоқсан оқиғасы кезiнде ұлтшылдықты дәрiптеген шығарма ретiнде «Көшпендiлер» кiтабы сыналды.

	Димекең Есенберлиндi «ол нағыз көкжалдың өзi ғой» деп батылдығын бағалады. Ал Iлекең Димекеңдi «халықтың бағына туған дана» деп әспеттеп, өмiрiнiң соңына дейiн данагөйлiгiн дәрiптеп өттi.





7-ТАРАУ


	АҒЫНАН ЖАРЫЛЫП АЙТҚАНДАРЫ МЕН НАҚЫЛҒА АЙНАЛҒАН С®ЗДЕРI





	НАҒАШЫ ЖҰРТ



	Шелек кентiнен Сөгетi тауына баратын жолдың бойында Байсейiт атты ауыл бар. Ертеректе осы өңiрде ежелгi қаңлылардың бiр рулы елi мекендесе керек. Зейнетте жүрген Димекең бiрде осы жаққа қонаққа келедi. 0йткенi Димекеңнiң нағашылары – ежелден «хан сайлаған» қаңлылар ғой. Нағашы жұрты мекендеген Байсейiт кентiнен өтiп бара жатқанда көлiк iшiндегi серiгiне қарап:

	«Менiң ата-тегiмдi, жетi ата, жетi пұштымды бiлмейтiн өсек-қауесет айтатындар «Қонаев — татар» деп сыртымнан осылай сөйлейдi екен. Кiмнiң аузына қақпақ қоясың, айта берсiн. Бiрақ мен татар емеспiн. Әкем Меңлiахмет, атам Жұмабай қажы, ұлы бабам Қонай батырдың арғы тегi қазақтың ысты руынан тарайды. Ал мына Байсейiт ауылы — менiң нағашы жұртым. Шешем осында туып-өскен. Қазақтың қаңлы деп аталатын қабырғалы елiнiң Зәуре атты қызы едi. Сонда мен қалай татар боламын», – деп нағашылары жөнiнде түп қопара шежiре шертедi. Сөзiнiң соңында: «Үй жақсысы ағашынан, жiгiт жақсысы нағашысынан» деп әзiлдейдi.





	К0ЗIМНIҢ ТIРIСIНДЕ КIТАП ШЫҚПАСЫН



	Димекеңнiң жұлдызы жанып тұрған жетпiсiншi жылдары белгiлi жазушы Iлияс Есенберлин Дiнмұхамед деген атын Ақылбек деп өзгертiп, Қонаев жайында көркем шығарма жазады. Бiрақ үлкен романның жарыққа шығуы қиын болады. Жазушылар одағында қолжазба талқыланып, үлкен дау туғызады. Ол кезде Жазушылар одағының хатшысы Олжас Сүлейменов «Кейiпкердi неге өз атымен атамайсыз», – деп Iлекеңнiң кiтабына онша көңiлi толмайды. Ал кiтап шығаратын баспа болса, партия қайраткерi жөнiнде терiс жазылған, ойы саяз шығарма деп қолжазбаны өндiрiске жiбермейдi. Мұның бәрiн жақсы бiлiп, сезiп жатқан Димекең дау-дамайды тоқтату үшiн және тiрi кезiнде кiтап кейiпкерi болудың

	«әдептен аттау» екенiн ақылға салып, тиiстi адамдарға «Менiң көзiмнiң тiрiсiнде кiтап шықпасын» деп бұйырады.

	Iлекеңнiң сол дәуiрдiң партия қайраткерiне байланысты ой түйген кiтабы («Мұхиттан өткен қайық») арада көп уақыт өтiп, Димекең дүние салған соң (2001 ж.) жарыққа шықты.





	ПАРТИЯДАН ШЫҒЫП КЕТКЕНIҢ ЖАҚСЫ БОЛҒАН ЕКЕН



	Анатолий Иванович Горяйнов Димекеңнiң жанында ұзақ жыл «Қонаевтың қорғаушысы» болып жүрдi. Алғаш қызметке келгенде Димекең одан iшетiн-iшпейтiндiгiн сұрайды. 0йткенi Димекең арақ-шарапқа өте құмар, iшкенде шектен шығып кететiндердi онша ұнатпаған.

	1986 жылғы Желтоқсан оқиғасы кезiнде Анатолий Иванович те жазаланып, партиядан шығарылады. Ал Димекең болса, Алматыдан шыға алмай «үйқамақта» отырады.

	Бiрде ертеңгiлiк Анатолий Иванович сәлемдесу үшiн Төлебаев көшесiнде тұратын Димекеңнiң үйiне қарай жүредi.

	Қарсы алдынан салып-ұрып жалғыз өзi келе жатқан Димекең кездеседi. Бұрын ағасындай болған адамға сәлемдескен Анатолий Иванович өзiмсiнiп: «Бұл не жүрiс? Тыныштық па?» – дейдi. «Үй басқармасына барып, партвзнос төлеп келе жатырмын», – деп, сөзiнiң соңында: «Сенiң партиядан шығып кеткенiң жақсы болған екен», – деп әзiлдейдi.





	ҚҰДАЙҒА СЫЙЫНЫП ЖҮР



	Димекеңнiң нағашы жұртында Бөйiт сопы атты үлкен молда әрi ғұлама, дiндар кiсi болған. Академия президентi болып тұрған кезiнде Димекең бұл жарықтықпен жиi әңгiмелесiп, кейде үйiне шақырып, ұзақ сұхбаттасады екен. «Құдай бiр, құран шын, пайғамбар хақ» деп сөйлейтiн сопы Димекеңе бiр Құдiреттi Жаратушының бар екенiн үнемi айтып отырған. Сондықтан Димекең «сопы ата» деп бұл кiсiнi құрметтеп сыйлайды.

	Соғыс басталғанда Сталин шiркеу, мешiттердiң жұмыс iстеуiне рұқсат бередi. 0йткенi ғазауат «қасиеттi соғыс» кезiнде дiндарлардың халықтан жылу жинап, «Құдай үшiн» көмек беретiнiн жақсы бiлген ғой. Алматы қаласындағы мұсылмандардың жылу көмегiн осы Бөйiт сопы ұйымдастырады. Мешiт арқылы 1943 жылы банктерге миллиондап ақша түседi. Құдайға деген халық сенiмiнiң құдiретiн Димекең осы iстен бiледi. Димекеңнiң «Құдай қаласа», «Құдай бұйыртса», «Бiр Құдай бiледi» деген сөздердi әңгiме арасында жиi айтатыны ол кiсiнiң бұрыннан сөз салты едi.

	0мiрiнiң соңында ел аралауды, арнайы шақырған жерге қонаққа баруды жиiлеткен Димекең Еңбекшiқазақ (Бөйiт сопының туған жерi) ауданына барып, сол жақтан түн iшiнде Алматыға келе жатады. Дiнге, әулиелерге байланысты қасындағы серiктерi Кеңес үкiметi кезiндегi «атеистiк тәрбиенi» еске алып, әңгiме бастайды. Қасында отырған Ақылбаев Көбес: «Аға, кезiнде Құдай жоқ дедiк. Қазiр халық Құдай жолына түсiп жатыр. Бұған не айтасыз?» – деген сауал қояды. Димекең жауап қатпайды. Үнсiз қалып, ойға кетедi. Арада бiраз уақыт өтiп, көлiк үйдiң жанына келiп, машинадан түсiп жатқанда: «Көбес iнiм, Құдай жолымызды болдырып, аман-есен келдiк. Құдай бар. Сондықтан Құдайға сыйынып жүр, бауырым», – дейдi Димекең. Бiрден жауап бермей неге үнсiз қалғаны Көбеңе түсiнiктi болса керек.





	ҚАРАҒАНДЫДАҒЫ ХАТШЫ ҚАЗАҚСТАННЫҢ ТIЗГIНIН ҰСТАЙДЫ



	Жетпiсiншi жылдардың ортасында Димекең Қарағандыға барып, өндiрiстiк қаланың тыныс-тiршiлiгiмен танысады. Облысты аралайды. Табиғаты әсем Қарқаралы өңiрiне келедi. Ол кезде Қарағандыда өндiрiс саласы бойынша өзi жас әрi iскер хатшы Нұрсұлтан Назарбаев Димекеңмен бiрге жүредi. Қонаев мұражайында тау етегiнде (Қарқаралы) иық тiресiп түскен аға мен iнi-iзбасардың суретi жарқырап тұр. Көрермендер осы суретке қарап, ерiксiз ойланып қалады. Үлкен полотно сияқты суретте Димекең мен Нұрекең әке мен баладай болып тұр. Әсiресе жас қыран Нұрекең маңдайы жарқырап, ой үстiнде алысқа қарайды. Жебеушiсi жанында тұрғандай.

	...Димекеңнiң Қарағанды сапары бiр өзгерiстiң болатынын сездiрдi. Бiр көңiлдi емен-жарқын отырыста Димекең өзiне ең жақын төрт-бес сенiмдi лауазым иелерiнiң ортасында отырып былай дейдi: «Жiгiттер, мен болашақта Қазақстанның тiзгiнiн ұстайтын азаматты кездестiрдiм. Ол Қарағандыдағы хатшы Нұрсұлтан Назарбаев» деп ағынан жарылады. Осы әңгiменi кұлағымен естiп, оған куә болған Димекеңнiң қырық жылға жуық көршiсi, белгiлi қоғам қайраткерi Сұлтан Сүлейменұлы Жиенбаев — қазiр «Қонаев қорының» құрметтi президентi. Сұлтекең осы әңгiмеден кейiн Димекеңнiң көп өтпей (1980) Қарағандыдағы Нұрсұлтанды Алматыға алдырып, Орталық Комитетке өнеркәсiп бойынша хатшы етiп, лауазымын өсiргенiн жиi айтады.

	Соңғы президенттiк сайлауда Қонаев тұсында қызмет еткен бiр топ партия ардагерлерi «Нұрекең Димекеңнiң шәкiртi. Сондықтан Нұрекеңе дауыс беремiз» деп мәлiмдеме жасады. Олардың iшiнде Сұлтан Сүлейменұлы да болды.





	БАЛАҢ БОЛСА — БОЛҒАНЫ



	Емшi Түймегүлдiң түсiне Димекең бiр емес, бiрнеше рет кiрдi. Қалай болғанда да ол кiсiге барып, сәлем берiп, абыздың батасын алғысы келдi. Бiр күнi Құдай қисынын келтiрiп, Түймегүл Димекеңнiң үйiне келiп, қасиеттi табалдырықты аттады. Атаға арнап әкелген зерлi шапанын жапты. Жөн сұрасып болған соң: «Балашағаң, немере-шөберең бар ма, қарағым?» — дедi Димекең. «Құдай берген төрт-бес балам бар. Ата, солар сiз сияқты болса екен деп, Сiзден бата алуға келдiм», – дейдi Түймегүл. «Е, айналайын, балашағаң болса — болғаны. Байлық та, дәулет те — сол. Мен Құдайдан бәрiн сұрағанда, бала сұрамаппын, қалқам. Бала-шағаңның қызығын көр», – деп Димекең сөзiнiң соңында: «Жалғанда жамандық көрме, жағың түскенше жаса», – деп қолын жайып, батасын бердi. Құдайға шүкiр, Түймегүл тәте көп өтпей қыз ұзатты, келiн түсiрдi. Тойдан — той, жақсылықтан — жақсылық жалғасып жатыр.



	ҚАДАНЫ ДҰРЫС ҚАҒЫҢДАР!



	1972 жылдың қысында Алматыда әуежайға баратын жолдың бойында бiр үлкен құрылыстың жұмысы басталды. Ашық жатқан жер тегiстелiп, өлшенiп, үйiндi топырақтар ысырылды. Бiр күнi алып құрылыстың орны әбден айқындалып, қоршау шарбақтар тұрғызыла бастады. Белгiлi трестiң бiр бригадасы қада қағып, тақтай, тiреулердi орнатуға кiрiстi. Ағылып көлiк көп жүретiн даңғылдың бойындағы жұмыс өте сылбыр әрi ұқыпсыз, қалай болса солай жүрiп жатты. Жол бойындағы қоршаудың шарбақтары түзу емес, айқыш-ұйқыш, қадалары қисайған, бұл iске әрi-берi өткендер күлетiн. Жұмысшылардың түскi бiр үзiлiсi кезiнде әуежай жақтан келе жатқан Димекең дәл осы тұсқа келгенде көлiгiн тоқтатып, сыртқа шығып, «Бригадир қайсысың?» – деп бiреуiн өзiне шақырды. «Бригадир — мен», – деп қолына лом ұстаған кiсi сасқалақтап, бiр рет сүрiнiп, Димекеңнiң жанына жетiп келдi.

	— Мынау үлкен жолдың бойы, көрiп тұрсың. Ары-берi адам көп өтедi. Сондықтан жұмысты ұқыпты iстеңдер. Ана қадаларыңды дұрыс қағыңдар, — деп сыпайы ескерту айтты да, жүрiп кеттi.

	Кемеңгер Димекеңнiң осы ескертуi бригадирдiң есiнде ерекше қалды.





	СЕНIҢ АТЫҢ – МҰХТАР!



	Димекеңнiң iнiсi Асқар — Асанбай Асқаровпен құда болып, құдалықтың салт-жоралғысы жасалды. Құдалықтың алғашқы салтын ұстанып, Әмина мен Нәйлә және Асқардың өзi келедi. «Екi бала — Елдар мен Жаннет жарасып, үйленуге келiсiптi. Жаннет қыздарыңызды алсақ, бiз жаман болмаспыз», – деп сөз бастайды Әмина әпке. Арада көп уақыт өтпей академия асханасында той өтедi. Асаба — академик 0мiрбек Жолдасбеков той үрдiсiн қыздырады. Алғашқы сөз Димекеңе берiлiп, екi жасқа Димекең бақыт тiлейдi. Бiр жыл өткенде Елдар мен Жаннет кiшкентайлы болады. «Балаға атты бас құда — Димекең қойсын» деп шешедi Асекеңдер жағы. Асқардың үйiне туыс-жақын, құда-жекжат түгел жиналады. Димекең сәбидi қолына алып, құлағына: «Сенiң атың — Мұхтар, Мұхтар, Мұхтар» деп үш рет айқайлап, ұлы жазушы Мұхаңның атын қояды.





	ЖЕТI АТА



	Димекеңнiң атақ-даңқ, үлкен қызметiн көре алмай қызғанатын бiреулер неше түрлi өсек айтып, сыртынан жамандап жүредi. Бiрде солардың бiрi: «Қонаевтың түбi шикi. Ол қазақ емес» дейдi. Мұны Димекеңе бiр жақыны әңгiме арасында әзiлдеп қалай айтып қойғанын бiлмей қалады. Сонда Димекең оған: «Менiң қазақ екендiгiме күмәнданса, маған келсiн, мен өзiмнiң ысты екенiмдi жетi атама дейiн таратып түсiндiрiп берейiн», – деп өзiнен бастап, Ұлы жүз Ысты-Бәйдiбекке дейiн шежiре тiзбегiн жатқа айтады.





	ЖАНЫП КЕТЕСIҢ



	Атақты Нұрғисаның Димекеңмен етене жақын араласып, ол кiсiге еркiн кiретiнi «аңызға» айналған. Сондықтан болар Нұрекең бiр қызына Димекеңнiң зайыбы Зухраның есiмiн қойған.

	Бiр гастрольдiк сапарда Нұрекең Шу өңiрiн «шулатады». 0зiн ерекше құрметтеп, қонақ қылған жұрттың елiнде жүрiп Бәйдiбек бидiң аруағын көтерiп, көп қонақасының бiрiнде әулие ата жайында айтады. Шу бойында қонаққа шақырушылардың соятын малдарын жинап, далада «ас» бередi. Нұрғисаның «ас-дүрбелеңi» Алматыға, Димекеңе жетiп, Шу жақтан арыз-шағым түсiп, «айғай-аттан» дабыл қағылады. Гастрольдiк сапардан келген соң, Димекең Нұрғисаны шақыртады. Аман-саулықтан кейiн, «Әй, тентек, атаң сенiң есiңе қалай түсiп жүр. Жақсы жүрмесең жанып кетесiң. Сондықтан абайла» деп ескерту жасайды.





	ХАЛҚЫМНЫҢ МАРАПАТЫ



	Димекеңнiң үш рет Еңбек Ерi атағын, сегiз рет Ленин орденiн алғаны белгiлi. Осы үлкен марапат пен құрмет жайында етене жақын достарының арасында былай дейдi екен: «Менiң нағыз өз еңбегiммен алған марапатым — үлкен өндiрiс, кенiште iстеп жүрген кезiмде (инженер) кеудеме арнайы тағылған медаль ғана. Ал қалғаны — халқымдiкi. 0йткенi мен бұдан кейiн халықты тек жұмысқа ғана жұмылдырдым. Сондықтан үш Алтын Жұлдыз — аянбай еңбек еткен халқымның марапаты».





	ЖОЛСЕЙIТ, БАТА ЖАСА!



	Құмтекей дейтiн қасиеттi жерде құм суылдап, кейде шуылдап, кеңiстiк әлемiмен тылсым байланысып жатқан мекенде Жолсейiт Молдасановтың есiмi жарты дүниеге танылды. КСРО-дағы даңқты шопан съезд-жиындарда Кремльге келiп, «генсектiң» өзiмен жүздесетiн. Ал шаруа-шопанмен Димекең «қой көбейтуге» байланысты «қотан-өрiсте» кездесiп, ақылдасатын. Бұрынғы Еңбек Ерi қазiр елiңде ақсақал, абыз атанып, ас-тойда бата бередi. Әулие Әлмеректен кейiнгi қазiргi батагөй ата — Жөкең болып отыр. Батагөй болуына мынадай тосын оқиға себеп болады. Түсiне кiлең Димекең кiредi екен. Бiрде жарықтық Жолсейiтке былай дейдi:

	«Сен бұрыннан қасиеттi Шопан-Ата таяғын қолыңа алдың. Қызырлы болдың. Ендi, Жолсейiт, батаны сен жаса», — дейдi. Түстегi осы сөздi есiне қатты сақтаған Жөкең бата бергенде Димекеңнiң азан шақырып койған атын атап: «Мәдинада — Мұхаммед, бiздiң елде — Дiнмұхамед» деп қол жаяды. Қазiр Димекеңе қатысты оның бататiлегi дағдыға айналып, нақыл-тәмсiл болған.





	ЕСIГIМ АШЫҚ ҚАШАНДА



	Димекең тұратын Төлебаев көшесiмен белгiлi сазгер Мыңжасар Маңғытаев серуендеп келе жатып, балконда тұрған Қонаевты көредi. Үйiнiң жанынан өтiп бара жатып: «Ассалаумағалейкум, Димаш аға!» — дейдi. «Иә, өзiң сау-саламатсың ба?» — дейдi оған Димекең ежелгi таныстарша. Мықаң кiлт тоқтап: «Аға, мен сiз бiлетiн белгiлi адам емеспiн, қарапайым халықтың бiрi — Маңғытаев есiмдi қазақпын. 0зiңiздi күллi Қазақстан, дүние жүзi бiлетiндiктен, сәлем берiп тұрғаным ғой», – дейдi. «Неге мен сенi бiлмеймiн. Бiлемiн. Жүздеспесем де, Мыңжасар, сенi сыртыңнан жақсы танимын. Мәскеуде XXIV съезд өткенде бiздiң өнерпаздардың алғашқы нөмiрi сенiң «Қазақстан» атты жақсы әнiңмен басталған. Сен жайында маған Нұрғиса жиi айтатын. Қашанда саған менiң есiгiм ашық. Үйге келiп тұр», — деп Димекең үйiнiң телефонын айтады. Мықаң көшеде Қонаевпен самбырласып сөйлескенiн iшiнен ырым қылып, «Жақсы аға, ниетiңiзге рақмет», – деп телефонын жазып алады. Димекең өзi берген үйiнiң телефоны Мықаңның «қалта блокнотында» одан берi қанша уақыт өтсе де әлi сақтаулы.





	ЖҮРЕКТЕ БIР АЛЛА ДЕП ЖҮРДIК



	Желтоқсан оқиғасынан кейiн өмiрiне қауiп төнiп, Кеңес үкiметi ыдырай бастаған тұста халықпен қайта қауышқан Димекең бiр күнi сол кездегi мүфти Рәтбек қажыны жеке қонаққа шақырады. Арнайы мал сойылып, хазiреттiң алдына бас қойылып, қазықарта үйiлiп, мол дастарқан жайылды. «Иә, хазiрет, заман заңына қарай қызмет еттiк. Бiрақ Құдайдың бар екенiн естен шығармадым. Жүректе бiр Алла деп жүрдiк. Шақырғанда келгенiңiзге рақмет», — деп әңгiме бастайды Димекең. Содан соң бұрын Арқа жақта болып, кейiн Жетiсуға келген атасы Жұмабай қажы жайында әңгiмелейдi. Бала кезiнде ұстаз-молдадан дiни сауат ашқанын айтып, дiн ғұламалары мен «Құран Кәрiм» жайында сөйлейдi. Дәм үстiнде Димекең Қазақстан мұсылмандары Дiни басқармасының құрылғанына қатты риза болып отырады. Сөз арасында қашанда құлағы түрiк, сұңғыла Димекең: «Қазақстан Дiни басқармасы 12каңтарда құрылыпты. Бұл менiң туған күнiм», – дейдi. «Сiз, аға, тегiн адам емессiз. Құдайдың өзi сiздiң туған күнiңiзге осылай орайластырып тұр ғой», – деп жауап бередi Рекең.

	Iнiсi Асқар ғана бар осы отырыста Димекең дiн тәрбиесiне байланысты көп әңгiмелейдi. Бiр кезде Құранды қолына алып, «Йасин» сүресi жөнiнде айтып, кейбiр аяттарды араб жазуына қарап оқиды. Бұл Димекеңнiң Аллаға iштей сыйынып жүргенiн сездiруi едi. «Олай-бұлай болып кетсем, хазiрет, менi Алланың ақ жолымен мұсылманша жөнелту есiңiзде болсын» деген ишарат едi. Мұны Рекең iшiнен сезiп, бiлiп отырды.





	ЖАРАЙСЫҢ, ЖАҚСЫЛЫҚ!



	Қапшағай қаласында Димекеңнiң мүсiн ескерткiшiнiң ашылу салтанатында алаңға адам сыймай кеттi. Күллi халық тағзым етiп, Димекеңнiң рухына бас идi. Тiптi үлкен кiсiлер зиярат етiп жатты. Мүсiн қасында үш-төрт жолдасымен әңгiмелесiп, Димекеңдi еске алып тұрған атақты спортшы, олимпиада чемпионы Жақсылық Үшкемпiровтi жұрт қаумалап алды. Жәкең Димекеңмен төрт рет кездесiп, әңгiмелескен екен. Атақты спортшыны Димекең көкке көтерiп, құрметтеген. Алғаш қабылдағанда, өзi аласа, асықтай ғана «баланы» көрген Димекең бас-аяғын бiр шолып, түрiне қарап, «Жақсылық, жапырақтай болып қалай күрестiң?» – деп сөзiн әзiлмен бастайды. «Аға, аласа баланы Алла қолдаған шығар», – деп жауап бередi. Бұл тауып айтқан сөзге риза болған Димекең палуанды ерекше құрметтеп, iзгi iлтипатын бiлдiредi.

	Кейiнiрек бiраз министр, обком хатшыларымен болған жиында «Тарихта бiз емес, мына палуан жiгiт қалады», – деп тағы рухтандырып, оның мерейiн асырады. Димекеңнiң бұдан ширек ғасыр бұрын айтқан сәуегейлiк сөзi шындыққа айналды. Жақсылық Жаңа жылдың алдында Мәдениет, ақпарат және спорт министрлiгiнiң «Аңызға айналған адам» куәлiгi мен «Жыл спортшысы» атағын қатар алды. Димекең айтқандай, оның ендi тарихта қалатынында дау жоқ.





	КАПИТАЛИЗМДЕ 0ЛЕМIН



	Кеңес үкiметi ыдырауға бет алып, капиталистiк коғамның базар, нарық сияқты белгiлерi бiлiне бастаған сексенiншi жылдардың соңында Димекең өз өмiрiне шолу жасайды. Бiрде қызметте үзеңгiлес болған, өзi сенiм артып өсiрген бiр топ бұрынғы партия «ығайлары мен сығайларының» арасында отырып: «Мен капитализм кезiнде тудым, оны көрдiм, социализм дәуiрiнде бастық болып, ел басқардым, түбiнде сол капитализмде өлетiн шығармын» дейдi. Иә, Димекең алғашқы жабайы капитализмнiң халықты күйзелтiп, жекеменшiк саясаты дүние-мүлiктi талан-таражға салып, ауыл малдан айрылған, ел — бай, кедей болып жiктелген тоқсаныншы жылдары (1993) өмiрден өттi.





	ҚАРАҒЫМ, ҚЫСЫЛМА



	Белгiлi дәрiгер-онколог, қазiр республикалық Халық медицинасы ғылыми-практикалық орталығының бас директоры, ғалым, қажы Шәкен Шынтаев Министрлер Кеңесi емханасының № 4 бөлiмiне меңгерушi болып тағайындалды. Орталық Комитетте, Министрлер Кеңесiнде iстейтiн жоғары лауазымды кiсiлер Шәкеңнiң арнайы бөлiмiнде әр үш ай сайын тексеруден өтiп, дәрiгерлiк кеңес алып отырулары керек екен. Пациенттердi қалай қабылдау, тiптi сәлемдесудiң тәртiбiне дейiн оған ескертiледi. Партия басшыларын дәрiгерлiк тексеруден өткiзiп, оларға ауру-сырқатына қарай кеңес беру Шәкеңе алғашқы кездерi оңай болмайды. Бiрде бiр мықты «дәрiгерлер дұрыс сәлем берудi бiлмейдi» деп ескертiп те кетедi. Министр, хатшылардың басы-қолын сипап, кейде уқалауға келгенде дәрiгердiң алақаны жылы болуы керек екен. Сондықтан олар алдын ала қолдарын жылы ұстаудың амал-шараларын жасап, содан соң жұмысқа кiрiсетiн. Бiр күнi «Шәке, сiз неге қолыңызды жылы ұстамайсыз», – деп бiр әрiптесi ескерту айтады. «Менiң қолым от шашып тұрады» дейдi бойындағы биотогiн сол кезде-ақ бiлетiн Шәкең. Шәкеңдi Сәкен Нұғымановтың ұсынуы бойынша қызметке бекiтерде Димекең оның түрiне қарап:

	«Жақсы дәрiгер екенi бет-әлпетiнен көрiнiп тұр. Әрi өзi жас екен» деп бiрден келiсiм берген едi. Оның бойындағы туа бiткен емшiлiк қасиеттi де Димекең сезген болуы керек. 0йткенi Димекеңнiң атасы Жұмабай мен әжесi Хадишаның кезiнде «қара шешекке» қарсы ем жасаған емшi болғандары белгiлi.

	Бiр күнi тексерiлуге Димекеңнiң өзi келетiн болады. Шәкең қатты әбiгерге түсiп, мазасызданып, жүрегi лүпiлдейдi. Бiрақ туа бiткен емшi, ғылыммен айналысқан дәрiгер мысы басатын ұлы адамның алдында сасып-дiрiлдемеу үшiн iштей сабырлыққа бекiнедi. Димекең келген соң алғашқы тексерiлетiн ағза, дене құрылыстарын көрiп, оларды мұқият қарап, бiрiншi кезектегi шаруаны бiтiредi. Соңында дәрiгерлiк бiр талапты айтуға қымсынады. Сонда Димекең: «Қарағым, қысылма, сен менiң денсаулығыма жауап бересiң, мен халыққа жауап беремiн», – деп дәрiгердiң барлық сұрақтарына жауап берiп, айтқандарын қабыл алып, «нұсқау ишаратын» орындайды. Тексерiлiп болған соң: «Қандай қиын жағдай болса да Мәскеуге жалтақтап, ол жақтан кеңес сұрап, хабар күтетiн диспетчер сияқты әдеттен сақ болыңдар. Бәрiн өздерiң шешiп, әрекет жасауға дағдыланыңдар» – дейдi.





	ҚАЗIР МҰНЫҢ ҚАЖЕТI ЖОҚ



	Жетпiсiншi жылдардың соңында М.Әуезов мұражайында Алматы қалалық халық университетiнiң тарихқа байланысты бiр қызықты сабағы өттi. Белгiлi тарихшы ғалым Қазақстандағы қалалардың тарихы мен көне шањарлар жайында баяндады. «Сұрақсұхбат» кезiнде жасы елулерге келген бiр кiсi орнынан тұрып, тақырыптан тыс нәрсе айтты. Ол Жоңғар шапқыншылығына байланысты сөйледi. Айтыла бермейтiн Абылай ханды да бiр жерде атап кеттi. Абылайдың бас батырларының бiрi Бөгенбай жөнiнде деректер келтiрдi. Сөйтiп, қолындағы бiр заттың орауын жазып,

	«Мынау Бөгенбай батырдың айбалтасы. Мен оның тiкелей ұрпағымын. Күнi бүгiнге дейiн менде сақталып келедi», – деп оны тыңдаушыларға көрсеттi. Жиналғандардың бар назары айбалтаны көрсеткен адамға ауды. Жұрттың киелi «тәбәрiк-құралға» қызыққаны соншалық, алдарында сөйлеп тұрған ғалымды ұмытып, айбалтаны ұстап көру үшiн дүрлiктi. Айбалта қолдан қолға өтiп, залдың iшiн аралап кеттi. Айбалтаны алдымен бiрiншi қатарда отырғандар көрiп, одан кейiн келесi қатардағылар ұстап, соңында орын болмай түрегеп тұрғандарға дейiн ынтыға көрдi. «Құнды мұрағатты бiздiң музейге өткiзiңiз», – деп жалынды бiр зерттеушi жiгiт. Оған иесi Әлекең – Әлихан Барлыбаев келiспедi. Ұрпақтан-ұрпаққа көздiң қарашығындай сақталып келе жатқан «киелi құралды» қалай берсiн. Бұл ата-баба аруағын аунататын мәңгiлiк кие емес пе. Сондықтан қолды болып кетер деп Әлекең айбалтаны сұраушыға бермедi. 0йткенi мүлiктiң заңды мұрагерi өзi. Бөгенбай батыр жайында дерек жинап жүрген Әлекең үшiн бұдан қасиеттi зат жоқ.

	Димекең зейнетке шыққаннан кейiн кiтап жазып жүр дегендi естiген Әлекең ол кiсi өткен қазақ тарихына да шолу жасауға тиiс, сондықтан Димекеңе Бөгенбай батыр жайында айтайын деп үйiне келедi. Бұл уақыт Димекеңнiң басынан әлi бұлт сейiлмей, елмен еркiн араласуға мұршасы аз кез едi. Аңду мен «барлау» тоқтамаған. Бiрақ қиын кез болса да Димекең Әлекеңдi қабылдайды. Бөгенбай жайында тереңiрек бiледi. Сөзiнiң соңында: «Кiтап бiтiп, өндiрiске кетiп қалды. Сәл ертерек айтқаныңда бiр жерiне iлiгiп кетер едi. Ендi кеш», – деп өкiнiш бiлдiредi.

	Әлекеңнiң Димекеңе кiрiп, әңгiмелескенiн жұрт естидi. Әсiресе 0збекстаннан келген қазақтардың құлағына жетедi. Олардың iшiнде Бостандық ауданын Қазақстанға қайта қостыруды армандап жүрген адамдар бар едi. Әлекең әлгi кiсiлердi Димекеңе ертiп келедi. Димекең алғашында «Нұрсұлтанға айтып, мұның амалын ойластырайық», — дейдi. Осы тұста Қарабаққа байланысты Әзiрбайжан мен Арменияның арасында қанды оқиға басталады.

	«Мынандай қантөгiс жағдайда бұл шаруаға кiрiсудiң қазiр қажетi жоқ», — деп Димекең оларға ақылын айтады.





8-ТАРАУ


	СҰҢҒЫЛА





	БӘРIМIЗ ҚҰДАЙДЫҢ ПЕНДЕСIМIЗ



	Бiр жылы Бөкеңдi «Бала қажы» – Болат) белгiлi министр қасына ертiп Димекеңе келедi. Ұлы адаммен жүздесу қысты күнi Қарашеңгел аңшылық қорығында болды. Топ болып келген аңшы, саятшы дөкейлер қансонардың қызығына түседi. Аң атады, құс көздейдi. Соңында қорық бастығы арнайы Димекеңдi дәмге шақырады. Аңшы топпен бiрге жүрген Бөкең үйге жақындағанда елеусiз қалады. Ертiп әкелген министр жай адамның үлкен қонақпен бiрге отыруын жөн көрмей, әдейi «ұмытып» кетсе керек. Үйге кiрерде жан-жағына қарап, қасындағы серiктерiн түгендеген Димекең: «Ана жiгiт неге қалып қойды? Оны да дәмге шақырыңдар», – деп Болатты меңзейдi. Бұл сөздi естiгенде топтан бөлiнiп елеусiз қалған Бөкең қонақтардың қасына келедi. «Бәрiмiз Құдайдың пендесiмiз. Көктен ешкiм салбырап түскен жоқ. Жүр, бiзбен бiрге үйге кiр. Ауыл баласы екенсiң. Бiзге ет турайсың», – дейдi Димекең. Осы сәтте Димекеңнiң қасында жүрген райком хатшысы өзiнен-өзi күйгелектеп, қалбаңдап кетедi. Димекең дәл табалдырықтың алдына келiп, сыртқы аңшылық киiмiн шеше бастағанда аяқ киiмiне жабысқан қарды көрген хатшы қалта орамалын алып, елпендеп оны сүртпекшi болып еңкейдi. Ерсi қылық, ессiз жағымпаздықты ұнатпаған Димекең ерiксiз оны зекiп тастайды. «Қарағым, бұдан былай мұндай сорақы құрмет-қошеметiңдi маған көрсетпе», – деп сабасына әрең түседi.

	Аңшылықта, далада саят-серуенде жүргенде Димекеңнiң ұнатпаған нәрсесiне байланысты қатты кететiн кездерi де болған.



	Үйге кiргенде Бөкең Димекеңнен именiп, ол кiсiнiң қасында отырып ет тураудан тайсақтап, жасқанды. 0йткенi аруақты адам оның мысын басады. Түрiнен ауыл баласы жас жiгiттiң толқып, жүрексiнiп түрғанын сезген Димекең: «Кел мұнда, жақында. Айналайын, менен қорықпа. Жаныма отырып, еттi қиықтап тура. Етке бiр тояйық», – деп, қасына отырған Бөкеңе асықпай баппен ет туратып, өзi дастарқан басындағыларға мүше бередi. Бөкеңнiң келiстiрiп ет турағанына риза болған Димекең оған алғысын айтып, батасын берiп, «Жарайсың, жiгiтiм», – деп арқасынан қағады. Димекең кiшкене кезiнде молдадан дәрiс алып, «Йасин» сүресiн үйренген ғой. «Бала қажы» — Бөкең осы сүре жазылған ыдысты өзiмен бiрге тастамай алып жүредi.





	АРЫСТАНБАБ АМАН БА?



	Димекеңнiң ұлы бабалары Азынабай бай, Қонай батыр және атасы Жұмабай қажы көшiп-қонған Iле өңiрiнiң қазiргi 0теген батыр кентi тұрған жерге жақын тұста Әлмерек әулиенiң кесенемазары бар. Бала Димаш тоғыз жасында әкесiмен атақоныс, ежелгi мекенге қарай жол жүрiп бара жатып, жол бойындағы әулие мазарын көредi. Аттан түсiп әкесi дұға оқып, тағзым етедi. Бала Димаш та бет сипайды.

	Әлмерек әулие басындағы шырақшылар қазiр дұға оқығанда, құрбандық малға бата жасағанда әулие, аруақтар қатарында Дiнмұхамедтiң де атын атайды. 0йткенi Әлмерек әулие мазары Димекеңнiң дерегi арқылы табылып, жалпақ елге белгiлi болды.

	Албан iшiнде абыз ата атанған Әлмерек Арыстанбаб пен Қожа Ахмет Йасауидi өзiне пiр тұтып, Түркiстанға екi дүркiн барған атақты дiндарлардың бiрi. Ұстаған құраны ұрпақтарына табылып, қазiр бiр иманды азаматтың қолында киелi тәбәрiк болып отыр. Пiрәдарлардың айтуынша, әулие рухы Пiр Бекетпен байланысады. 0йткенi үшiншi әйелi Едiл-Жайық жақтан. Яғни, Әлмерек атақты Әйтеке би елiне күйеу.

	Осы әулие басында бiрде Арыстанбабқа байланысты уағызсұхбат жалғасты. Баптардың бабы Арыстан баба Әзiрет сұлтанның ұстазы, пiр-әкесi. Мiне, сондықтан Қожа Ахмет Йасауи Құдайдың құлы, Мұхаммедтiң үмбеттерiне даналық хикметтерiн қалдырып, түркi әлемiнде ұлы сопы, хазiрет атанған. 0зi пенделердiң тiлек-ғибратына байланысты «Арыстанбабқа түне, менен тiле» деген тәмсiл-өсиет қалдырады.

	Соған орай, әулие, қасиеттi кiсiлердiң басына тағзым ететiндер алдымен Арыстанбабтың басына барады.

	Бiрде Араб елдерiнде iссапарда болғанда Димекеңе осы дiн ғұламасы жөнiнде сауал қойылады. Димекең Арыстанбабтың Қазақстанның қай жерiнде, қай қорым-зиратында, қандай мазар-сағанада жатқанын бүге-шiгесiне дейiн айтып, арабтарды естерiнен тандырады. 0йткенi дiнсiз Кеңес үкiметi кезiнде арабтар Арыстанбабтың күмбезi құлап, өзi әлдеқашан ұмытылды деп ойласа керек. Сөзiнiң соңында: «Мен өзiм мұсылманмын. Құдайдың құлы, Мұхаммедтiң үмбетiмiн. Кiтабым – қасиеттi құран» дегенде арабтар орнынан тұрып, қол шапалақтап құрмет көрсетедi.

	1969 жылы Қазақстанда қыс қатты болып, жойқын жұттан мал қатты қырылды. Осы кезде Димекең күндiз-түнi Қазақстандағы барлық ауданның басшыларымен өзi тiкелей байланысып, бәрiн бiлiп, мазасыз жағдайды бастан кешiрдi. Арыстанбаб жатқан Оңтүстiктегi белгiлi ауданның басшысына бiрде телефон соғады. Бiрiншi басшы Қонаевтың өзi тiкелей байланысқа шығып, телефон шалғанда, хатшының зәре-құты қалмады. 0йткенi мал шығыны орасан едi. Димекең алдымен жұтта қанша мал өлгенiн сұрайды. Үрей билеген хатшы не айтарын бiлмей тосылады, тәуекел етiп, қырылып қалған малдың санын меңзейдi. Димекең: «Жарайды, мал қырылды, ал ел аман ба. Үсiп-өлген адам жоқ па?» – деп сұрайды. «Димеке, ел-жұрт дiн аман», – дейдi. Сәл-пәл үзiлiстен кейiн: «Елдiң пiрi Арыстанбаб аман ба! Ол кiсi жатқан жердi омбы қар басып, боран соғып, мазарды бүлдiрiп кеткен жоқ па?» – деп тағы сұрақтың астына алады. Арыстанбабты айтқанда о бастан иманды Димекеңнiң артық кетпейтiнiн бiлiп, хатшы бойындағы үрейдi сейiлтедi. Сөзiнiң соңында Димекең «Арыстанбаб аман болса, ел аман болады. Ел аман болса, кейiн шығын болған малдың орны толады. Сендер шығынды қолдан жасаған жоқсыңдар. Бұл Құдайдың iсi. Оқасы жоқ. Ендi қалған малға дұрыс қарап, естерiңдi жиып, iске кiрiсiңдер», – дегенде хатшы өзiне-өзi келiп, Димекеңе Құдайдан бар жақсылықты тiлеп, жаман ойдан арылады.

	«Дiн – апиын» атанған құдайсыздар қоғамында Арыстанбабты пiрге санап, аруағын аунатқан Димекеңнiң бұл «телефон сөзi» Оңтүстiкте әлi ұмытылған жоқ.



	Арыстанбаб жатқан қорымда Димекеңмен ұзақ жыл сыйласып бiрге қызмет еткен қоғам қайраткерi 0збекәлi Жәнiбековтiң мазары тұр. Осы өңiрде туып-өскен 0з-ағаң Димекеңе кезiнде Арыстанбаб жайында өзiнiң бiлетiндерiн әңгiмелеген.





	АТАҚТЫ «АРАСАН» МОНШАСЫ



	Түркiстан қаласындағы ортағасырлық тамаша тарихи жәдiгерлердiң бiрi – Шығыс моншасы. Ежелгi денсаулық сақтайтын «тән тазалау» бу тасы машайық, шайхылардың жұма намазы алдында келiп, тазаланатын орны едi. Қазiр бұрынғы қалпына келтiрiлген.

	Димекең «Совминде» қатардағы орынбасарлардың бiрi болып жүргенде темiр жол жұмысы бойынша iссапары Оңтүстiк өлкеге жиi жалғасады. Осындай бiр сапары кезiнде Қазалыға кетiп бара жатып, Түркiстанға тоқтап, шањарда бiраз аялдайды. Қазiргi Әзiрет Сұлтанның кесенесiн, оның төңiрегiндегi мазар төбелердi және Шығыс моншасын да көредi. Жергiлiктi кiсiлердiң айтуынша, моншаға қатты қызыққан. Мүмкiн ертеректе ретiн тауып, дана «тас бұлауға» жатқан да шығар. 0йткенi ортағасырлық монша жетпiсiншi жылдарға дейiн «жанып» тұрды. Шығыс моншасының «тас бұлау» шипа қасиетiн жақсы бiлетiн үлкен кiсiлер Кеңес үкiметiнiң тұсында көбiне осы моншаға келiп, буланып, терлеп рахаттанушы едi. Алдымен «ойық-оңаша» бөлмелердегi бұлау тастарда буланып, содан соң сыртқа шығарда ыстық шай iшетiн.

	Қонаев Түркiстандағы Шығыс моншасы үлгiсiнде Алматыда дәл осындай құрылыс ғимаратын салуды бiрде тиiстi лауазымды адамдардың есiне салып қояды.

	Бұл кез Қазақстанда қой басын 50 миллионға жеткiзу керек деп ұрандаған партиялық нұсқаудың екпiн алып, еңсе көтертпей тұрған жайсыз жылдары едi. Ең негiзгi мiндет қаптатып қора-баз салу мен төл алудың шатқаяқтаған шаруасы едi.

	Димекең бiр күнi Ауыл құрылысына жауапты министр Қорған Нұрақметұлы Мусиндi өзiне шақырды. «Қорған, осы қой, қой деп текке қопаңдап жатырмыз. Қой қораны қоя тұрып, оның ақшасына монша салу керек. Монша болғанда жәй монша емес. Шығыс үлгiсiндегi «Арасан-кешен» құрылысын қолға алсақ қайтедi. Көп болса жүз қора салынбай қалар. Осыған келiс. 0йткенi мұндай халыққа пайдалы нәрсенi ұрпағымыз ұмытпас. Айта жүрер» дедi. Ойланып айтылған iс-шаруа, игiлiктi iс арада көп өтпей басталды. Сексенiншi жылдары бұрынғы Карл Маркс, қазiргi Қонаев көшесiндегi атақты «Арасан» монша өмiрге келдi. «Арасан-кешен» — Шығыс моншасына келушiлер кезекке тұрды. Тiптi Мәскеуден келетiн атақтылардың өзi Шығыс моншасына бiр түсiп кетудi бақыт санады.

	Осы жылдары СХИ-ға (Агроуниверситет) лекция оқу үшiн әрi ғылыми жаңалығын ортаға салу үшiн Мәскеуден белгiлi ғалым келедi. Қонақты жақсы қарсы алып күткен институт оқытушылары кетерiнде оны «Арасанға» әкелiп, Шығыс моншасына түсiредi. Моншада буланып, бiр жасарып рахаттанған профессор «Халық үшiн мынандай керемет, айтуға тiл жетпейтiн игiлiктi iс жасаған Қонаевтың бетiнен бiр рет емес, мың рет сүю керек» дептi. Сөйтiп,

	«Арасан» даңқы алысқа кеттi.

	Димекең орнынан түскен кезде Қонаевқа тағылған айып пен кiнәлаудың жөнсiздiгi осы «Арасанға» байланысты өршiдi. 0йткенi текке ақша шашылды деп жазғырды. Уақыт өте ұлыны қаралаудың сорақылығын көрсеткен ақымақтардың iсi тез ұмытылып кеттi. Ал «Арасанға» жұрт әлi риза.





	ҰЛБОСЫННЫҢ ҰЛЫ ДIНМҰХАМЕД



	Димекең зейнетте жүргенде ол кiсiмен журналист ретiнде жиi қарым-қатынас жасап, әңгiме-сұхбат құрып, баласындай болып кеткендердiң бiрi Ұлбосын Айтөлен едi. Кеңес үкiметi құлағаннан кейiн дiн жолына алғашқылардың бiрi болып түсiп, исламдық iлiм-ғибадатты жан-жүрегiмен қабылдап, кейiн қажылық парызын да өтедi.

	Димекеңмен әңгiме-сұхбаттың жоспар, шаралары үйлесiп, аракiдiк ол кiсiнiң отбасында болып, кейде телефон соғып, Ұлбосын шығармашылық жұмысын жалғастырып жатады. Бiр күнi қатардағы тiлшiнi iздеп, оның жұмыс кабинетiндегi телефонға Димекеңнiң өзi қоңырау шалды. Дана кiсiнiң қарапайымдылығына қайран қалып, мұны көпке дейiн ұмыта алмай жүрдi. Ал Димекең Ұлбосынмен анда-санда бiр сөйлесiп тұрмаса бiртүрлi көңiлi құлазып, сағынады.

	Ұлбосынның Димекеңнiң үйiне алғаш келуi бiр таңғажайып тылсым күштiң әсерiн елестеткен едi. Онда топпен келген. Топтағы елеулiлер алдымен үйге кiредi. Ұлбосын есiк алдында тұрып қалады. Қасындағылар қоймай үйге кiргiзедi. 0йткенi Димекең:

	«Әй, азаматтар, сыртта бiреулерiң қалып қойған жоқ па», – деп сұраса керек. 0те сезгiр, түйсiгi мықты адам ғой.

	Ұлбосын үйге кiрiп Димекеңе жақындағанда, тiптi есiнен айырыла жаздайды. 0зiнiң айтуынша, мысын басқан бiр құдiреттi күш, тылсым жағдай болған. Соңында Димекең өзi қызға ерекше iлтипат сездiрiп, қолынан ұстап қасына отырғызады.

	Тұла бойы тұнған нұр-қуат, жаны жаз, рухы таза, кiсiлiгiнде мiн жоқ дананы Ұлбосын алғаш осылай көрiп, оның ұлылығын танып, тәнтi болып, қатты құрметтеп қызметiн жалғастырды. Ата мен теледидар тiлшiсi қыз баланың арасында нәзiк байланыс, сындарлы сыйластық құрмет және өзгеше жақсы көру қалыптасты.

	... Димекеңмен көкейкестi тақырыпта әңгiме-сұхбат ұйымдастырып жүргенде Ұлбосынның аяғы ауыр едi. «Сен бiр өзiң екi адамның жұмысын атқарып жүрсiң. Зорығып кетпе, айналайын. Ана, өмiрге келетiн перзентiңдi де ойла, қалқам» деп жанашырлық бiлдiрдi. «Менiң кесiрiм тиiп кетпесiн. Оны да ойла, қарағым», – дедi бiрде. 0йткенi Димекеңе тағылған кiнә мен айып, жамандау мен қаралау әлi басылмаған кез едi. Сондықтан жас тiлшiнi сақтандырды.

	Бiр көңiлдi сәтiнде әзiлдi жақсы көретiн жарықтық «Қызым, сен шекесi торсықтай, басы қошқардай ұл туасың», – деп қалжыңдады. «Аға, сiздiң айтқаныңыз Құдайдың құлағына шалынып ұл тусам — балама Сiздiң атыңызды қоямын. Соған келiсесiз бе?» – деп сұрады Ұлбосын. «Иә, келiсем», – деп Димекең бұған бек қуанды.

	Арада көп өтпей ай-күнi жеткен Ұлбосын перзентханаға түстi. Димекең сыйлаған мәрмәр тасты таспихты ырым қылып, мойнына тағып алды. Ұлбосын ұл туды. Атын Дiнмұхамед деп қойды. Қолаяғын бауырына алған Ұлбосын Димекеңе телефон соқты. Димекең бәрiн бiлiп, естiп отыр екен. «Баланың бауы берiк болсын. Бала Димашқа ата Димаштан сәлем айт», – дедi.





	Т0ЛЕ БИ РУХЫ НЕМЕСЕ ТУЫСТАР СЫЙЫ



	Шу, Балқаш өңiрi және Мойынқұм, Арқа-Аягөз Димекеңнiң ұлы аталары ыстылардың бiр руының көшiп-қонып жүрген жерұйық мекен-қоныстары едi. Қазiргi Шу бойындағы Төле би ауылында Димекеңнiң бiраз аталас туыстары тұрды. Хан дәрежесiне көтерiлген Төле би де Димекеңмен Бәйдiбек баба арқылы ата-тегi жалғасып туысады. Төле би мен Бөлтiрiк шешен жайында Димекең өте көп бiлген. Үйiндегi кiтапханада Төле бидiң үлкен суретi әлi бар. Төле би жайында Димекеңнен артық бiлетiн жан жоқ едi. Ал Бөлтiрiк шешен атасы Қонай батырмен жақын туысады. Димекеңнiң

	«қара тiлден қаймақ алған» шешендiгi осы ақын, кемеңгер бабаларынан дарыса керек. Қазақ хандық мемлекетiнiң алғаш iргесi көтерiлген Хантау өңiрiнде және Төле бидiң жайлауы Жайсаң жерiнде жiгiт Димекең көп болған.

	Шу өңiрiндегi Төле би ауылында өте iсмер, қолынан келмейтiнi жоқ хас шебер Баян атты ана тұрды. Туыс болғандықтан бұл кiсi Димекеңе жиi келiп, амандық-саулық бiлдiрiп тұратын. Димекеңнiң бiр қуаныш, жақсылығы кезiнде апа бауырына арнап сусар бөрiк тiктi. Үйiне келiп, оны басына кигiзгенде бөрiк Димекеңе қатты жарасты. «Алдымен Құдай, содан соң Баян апаның тiлеуi мен туыстық сезiм-iлтифатының арқасы ғой, бiздiң осылай болып жүргенiмiз» деп бұған Димекең қатты риза болды. Ақсақалдардан, әжелерден жақсы сөз естiп, қолдарынан дәм татып, бата, белгi-тәбәрiк алуды бала кезiнен бiлетiн Димекең шын жүректен сый-сияпат жасаған туыс апаға тағы алғыс айтты.

	Димекең Баян апаның сусар бөрiгiн басынан тастамай екi жыл қатарынан киiп жүрдi. 0йткенi шебердiң қолынан шыққан бас киiм бұрынғыша айтқанда «хандар киетiн қамқадан» кем емес едi.

	Баян апа Димекең қысты күнi iссапарға шыққанда ол кiсiнi теледидардан көрiп, «Қонаевтың басындағы сусар бөрiктi мен тiгiп, сыйлағам. Бiрiншi Құдайды аузына алып сөйлейтiн бұл патшаны Алла жарылқаған ғой» деп жиi айтып отырушы едi» дейдi Баян апаның iнiсi Тойшыбек.

	...Мектеп бiтiргеннен кейiн Баян апаның бауыры Тойшыбек Талғардағы техникумға оқуға түсу үшiн құжат тапсырады. Жолым бола ма, болмай ма деп қобалжиды. Бiр емтиханның алдында таңға жақын белуарынан тұрған Димекең түсiне кiредi. «Орыс тiлiндегi сөздiң қазақша мағынасын бiлесiң бе?» деп сұрайды. «Бiлемiн», – дейдi. «Онда жақсы, жолың болады» деп дана ғайып болады. Көрген түс рухын көтерiп, Тойшыбектiң айы оңынан туып, емтиханнан түгел өтiп оқуға түседi. Бұл кезде Димекеңнiң көзi тiрi едi.





	ҚАЙЫРДЫҢ ХАТЫ



	1952 жылы Димекең ҚазКСР Ғалым академиясының президенттiгiне сайланды. Бүрынғы кен инженерi Қонаевтың Қоңырат, Балқаш, Лениногордағы iскерлiгi мен ғылыми болжамдары о бастан елге белгiлi едi.

	Келесi жылы Мәскеуде белгiлi ғалымдар бас қосқан бiр жиын өттi. «Москва» қонақүйiнде тәжiк және белгiлi түркiмен ғалымымен бiрге жатты.

	Бiр күнi бұрын өзi көрмеген бейтаныс адамдар келiп, есiктi қақты. Бұлар Димекеңнiң Мәскеуге атбасын тiрегенiн бiлiп, әдейi сәлем беру үшiн келген Қайыр атты қария мен оның осы қалада оқитын баласы Сәбит едi. «Димеке, атақ-даңқы күллi қазаққа аян азаматсың. Сондықтан жасым үлкен болса да өзiңе сәлем беруге келдiм. Мынау менiң Мәскеуде оқитын ұлым. Iнiңе ақылыңды айтып, кеңесiңдi бершi. Бала әкенiң тiлiн ала бермейтiн заман болды ғой», – деп өзiмсiнiп сөйледi. Әкенiң сөз сыңайынан МГЭИ-де оқитын баласының оқу бiтiргеннен кейiн өз отаны Қазақстанда қызмет iстесе деген тiлегiн Димекең бiрден ұқты. «Балаңыз алдымен оқуын бiтiрсiн. Бiзге экономист мамандар өте қажет. Сондықтан Қаке, жиi хабарласып тұрыңыз» деп Димекең әдейi келген әке тiлегiн жөн санап, жақсылық нышанын сездiрдi.

	Сәбит оқуын бiтiрiп Ресейдiң Орлов облысына жолдама алды. Ондағы «Ливгидромаш» зауытына қызметке орналасты. Қай жерде болсын сырттан келгендердi жақсы көрмейтiн әдет ежелден бар. Жаңа оқу бiтiрген ұлының кiлең орыстардың арасында iс-шаруасының оңға баспайтынын бiлген әкесi қиналды. Бiр күнi Мәскеудегi кездесу-таныстықты еске алып, ол кезде «Совмин» төрағасы Қонаевтың атына хат жазды. Қакең хатты қазақтың жалпақ тiлiмен, атамекендi аңсаған азаматтың туған елiне деген құштарлығымен қайырды. 0йткенi бұл кiсi бастауыш бiлiм алып, Кеңес үкiметiнiң алғашқы жылдары жалындап сөйлеген, болыстық атқару комитетiнде iстеген төңкерiсшiл қазақтардың бiрi едi. Қазақ мемлекетiнiң тұңғыш басшыларының бiрi КазЦИК-тiң төрағасы Сейтқали Меңдешовтың досы болған.

	Хатты поштамен жiбердi. Бiрақ жауап келе ме, келмей ме деп, Қакең қобалжыды. Арада жиырма күн өткенде «Сәбит Қайырұлы Жадановты «Госпланға» мамандығы бойынша қызметке алу жөнiнде хат келгенде Ресейде сергелдеңде жүрген қазақтың қуаныштан төбесi аспанға екi елi жетпедi.



	Алматыға ауысқан Сәбит алдымен «Госпланда» бiраз iстедi. Содан соң қалалық комсомол комитетiне ауысты. Әбден шыңдалды, барынша iскерлiкке бейiмделдi. Соңында сатылап өсiп, өзi оқыған Мәскеуге қызметке ауысты. 1968 – 1987 жылдар арасында «Постпредте» (Қазақстанның тұрақты өкiлеттiлiгi) жауапты қызмет атқарды. Димекеңмен талай жүздестi, бiрге дәм татты. Димекең Мәскеуде оқыған жылдары атақты Бөкейханов, Жандосов, Рысқұлов және Қожановтардың сөздерiн осында тыңдаған екен.

	«Сәбит, мұны бiле жүр», – деп Алаш ардақтыларын оның есiне жиi салады.

	Бiрде «Постпред» үйiнде жайғасқан Димекеңдi күтiп, Алматыдан көшiп келе жатқан отбасы мен емшекте баласы бар әйелiн қарсы алуға уақыты болмай қиналады. Мұны сезген Димекең: «Сәбит, келе жатқан келiн-балаларды күт. Менi күтетiндер көп. № 9 бөлiм тайлы-тұяғымен күзетiп, барлық жағдайды жасап жатыр», – деп әзiлдеп жұмысынан босатады.





	ҚОЗЫНЫҢ СӘЛЕМ БЕРУI



	Қиянат кетпес тоқтаусыз, Әдiл сөз қалмас құптаусыз. Күндердiң күнi болғанда Мiржақып кетпес жоқтаусыз, — деп 1935 жылы айдауда – Ақ Теңiздегi канал құрылысында жүрiп мерт болған М.Дулатов жайында жоқтау жазған ақын — Файзолла қари туралы көп айтуға болады. 0йткенi бiр Құдайдың бар екенiн бiлiп, түбiнде Жақаңның ақталатынына көзi жетiп, отызыншы жылдар ортасында «Мiржақыпты жоқтау» деген жыр жазған Сатыбалды ишанның ұлы Файзекең сәуегей-ақын едi. Файзекеңнiң мол мұрасы әлi толық игерiлмей жатыр.

	Тоқсаныншы жылы Жақаң ақталғанда осы жырдың бiр-екi шумағын Жақаңның Торғайдағы туысы (Амангелдi ауданы) Қозы жаттап алды.

	«Дән-Мадияр» деген жеке шаруа қожалығын құрған Қозы елде диiрмен салумен айналыса бастаған кезi едi. Алматыға келгенде Димекеңе жолығып, ол кiсiден бата алып, ақыл-кеңес сұрағысы келдi. 0йткенi кезiнде астықты Торғай облысын ашқан Димекеңдi торғайлықтар аса құрметтейдi. Бұрынғы кiшкене кентте Арқалық атты қала өмiрге келiп, боксит кенiшi алып өндiрiске айналды. Қозы үшiн Димекеңе жолығу оңай болмады. Ол кiсiмен кездесiп, үйiне келiп, сәлем беретiн адамда есеп жоқ екен. Димекеңе Қозыны аруақ айдап, Құдай кездестiрдi. Наурыз айы болатын. Көктем мерекесi басталған. Қозы Кеңсайда жатқан туыстарына келiп, зиярат етiп, ендi сыртқа қарай беттегенi сол едi. Бiр жеңiл машинадан дәу адам шығып, алдымен жан-жағына қарап, айналаға көз жүгiрттi. Димекеңдi бiрден танып, сәлем берейiн деп солай қарай жүрдi. Осы сәтте оның алдынан бiр жiгiт шығып, жолын кес-кестеп, ол кiсiге жақындауға болмайды дегендей ишарат көрсетiп, Қозыны тоқтатты. Мұны байқап тұрған Димекең «Жiберiңдер, жiгiттi. Жолын бөгемеңдер» дедi күзетшiге. Осы сәтте Қозы «Ассалаумағаликүм, Димаш аға!» – деп екi қолын ұсынып сәлем бердi. 0те iлтипатпен Қозының сәлемiн алған Димекең әдетi бойынша жөн сұрады. «Аға, Торғайданмын, арғынмын», – дедi. «Е, балам, жөн екен. Сен де мұнда жатқан туыстарыңа келдiң ғой. Мен де туыс марқұмдарға дұға оқытуға келдiм, балам. Мына жатқан менiң туған күйеу балам» деп қарсы тұрған үлкен құлпытасты көрсеттi. Содан соң бiр айналымда «Мынау менiң әке-шешемнiң жатқан жерi», – деп тағы бiр бейiттiң қасына келдi.

	«Балам, менiмен бiрге жүр», – деп, бiр кезде оңаша құлпытастың қасына келiп, еңкейдi. «Бұл менiң әйелiм — Зухра шешеңнiң бейiтi», – деп Димекең бiраз үнсiз тұрды. Бейнебiр туысындай бейтаныс адамға бейiтте жатқан әке-шешесiнiң, жар-жұбайының және күйеу баласының құлпытастарын көрсетiп, аруақтарға тағзым етiп, тiлек тiлеген Димекеңдi қия алмай Қозы қорым iшiнде бiраз болды. Соңында Димекең: «Балам, елден келген екенсiң. Қандай шаруаң бар. Айта ғой», – дедi. «Аға, еш шаруам жоқ. Сiзге қалай бiр барып сәлем берсем деп жүр едiм. Бүгiн сiздi Құдай осы жерде кездестiрдi. Ел сiздiң тiлеуiңiздi тiлеп отыр, аға», – деп Қозы Димекеңмен қоштасты. «Елге сәлем айт, айналайын. Сенiң мұнда келiп, аруақтарға тағзым еткенiң ұнады. Аруақтарды ұмытуға болмайды.

	Жолың болсын», – деп Димекең Қозыға қолын берiп қоштасты.





	МАҚТАШЫ МАЙШАЙ



	Қасиеттi Түркiстанға Димекең қызмет сапарын себеп қылып тiкелей ұшақпен келгенi бар. Күзетшi-оққағарларының айтуынша, арнайы пойызбен де ат басын тiреген. Екiнiң бiрi бiле бермейтiн жол оқиғасы да болған.

	Шөйтөбе өңiрiндегi бiр қауым қоңырат пен найман, тама ауылы ораза ұстап, бiр-бiрiн «ауызашарға» шақырып, жастар жарапазан айтып, дiни салтты ұстады. Бiр қызығы Түркiстанда сақталған дiни ғұрыпты келеке-әжуа қылып, баспасөзде оны масқаралап жазған атеистер қазiр молда, қажы болып жүр.

	Әкесi Алматыдағы бұрынғы ескi мешiттiң тұрақты намазханы, атасы Жұмабай белгiлi пiрәдар, өзi бекзат Димаш — Дiнмұхамед бала кезiнде қаладағы қари-молдалардан «дiн» дәрiстерiн алған. Сондықтан Димекеңе дiндарлық пен бекзаттық бала жасынан сүйегiне сiңген.

	Әзiрет Сұлтан жатқан кесене-мазарға кiрерде Димекең iшiнен өзiне ғана аян пiрлерi мен перiштелерiне сыйынып, бiр сәт үнсiздiкке берiлетiн едi. Құдықтан су iшерде бiр құдiреттiң бар екенiн iшiнен ойлап тұратын. Күмiс теңгенi өзiнiң Алла-Тағалаға деген ғибадатын сездiру үшiн тастайтын.

	Мешiт — кесене тұрған жерден онша қашық емес маңда бұрынғы «Коммунизм» колхозының кеңсесi мен алма бағы болды. Осы ауылдан Шөйтөбеге қарай жүретiн жолда Әзiрет Сұлтанның қызы Гауњар-ананың мазары алпысыншы жылдардың өзiнде менмұндалап тұрды. Қазiр қайта жөнделiп, жаңғырып, толық қалпына келген әулие ана басына халық көп келедi. Атақты мақташы, Еңбек Ерi Майшай Әбенова осы Гауњар-ана жатқан өңiрдiң төл тумасы.

	«Коммунизм» колхозына қарайтын алқап-өңiрдiң мақталығында механизатор Майшай тиiстi нормасын 2 – 3 есе артығымен орындап, ақ алтыннан мол өнiм алды. Қазақстандағы күллi Еңбек Ерлерiнiң аты мен есiмiн және еңбек ететiн шаруашылықтарының атын жатқа бiлетiн Димекең Майшай апаны да өмiрбойы ұмытпады. Түркiстанға бiр келгенде атақты Еңбек Ерiнiң қолынан дәм татып, шәрбат шайын iштi.

	...Тоқсаныншы жылдардың басында Димекең Түркiстанға соңғы рет келдi. Киелi жердiң күллi халқы Димекеңдi құдайдай көрiп қарсы алды.

	Жаратылысы бекзат Димекең осы сапарында өзiне сыйлаған көп аттың бiрiн Майшайдың ұлы Серiкке мiнгiзедi.





9- ТАРАУ


	ҚАПАЛ-АРАСАН ЖӘНЕ «ЕДIЛ МЕН ЖАЙЫҚ»





	ОЙҒА БАТЫРҒАН «ЕДIЛ МЕН ЖАЙЫҚ»



	Жер жаннаты Жетiсу өлкесiне қатысты Димекең ықылым заманның тарихын да, тағылымын да өз естелiгiнде жақсы айтады. Ақсу, Қапал, Қаратал, Алакөл өңiрлерi Димекең үшiн көне сөз салтымен айтқанда «Мысыр шәрi». Халық қазiр «әулие, пайғамбар» атап жүрген жарықтықтың жарық дүниедегi өмiрiнiң соңғы сағат, минуттары Алакөл жағасында өттi. Кеудесiнен жан осы өңiрде көкке көтерiлдi. Ол жақтан мәйiттi алып қайтқан ұшақ туған жерi Алатау өңiрiндегi Алматыға келгенде, қаланың үстiнде үш рет айналып ұшып, әуежайға қонады.

	Атақты Желтоқсан оқиғасының алдында, сексенiншi жылдың орта тұсында Димекең Талдықорғанға жаз айында жақсы көңiл күймен келдi. Жиналған халық алдында сөз сөйледi. Iлияс Жансүгiров атындағы пединститутында және қаладағы ақынның мұражайында болып, халықтың, студент жастардың ыстық ықыласына бөлендi. Димекең келгенде мұражай директорының демалыста болуы-

	на байланысты, ол кiсiге мұражай жайында толық түсiндiрiп, баяндаған белгiлi ғалым, пединституттың ректоры Мырзатай Жолдасбеков едi. Мырзакең естелiгiнде Димекеңдi «ақылдың кенi» деп бағалайды.

	Осы келген сапарында Димекеңнiң құрметiне белгiлi өнерпаздардың қатысуымен концерт ұйымдастырылады. Қазақ жырының дүлдүлi Iлияс ақынның елiнде неше түрлi ән айтылып, күй тартылады. Бiр уақытта белгiлi әншi атақты сазгер Iлия Жақановтың «Едiл мен Жайық» әнiн орындайды. Әндi қатты ықылас қойып, ерекше көңiл күймен тыңдаған Димекең ерекше әуен-сазды қайта орындатады. Тұңғиық ойға батып, бәрiн ұмытып, ойға шомады.

	Мол дастарқан, сауық-сайран, «концерт-той» қалаға жақын Қаратал өзенiнiң бойында жалғасады. Ашық дала, таңғажайып табиғат аясында да Димекең «Едiл мен Жайықты» тағы қайталап орындатады. Мұны көрiп, бiлiп отырғандар iштерiнен Димекеңнiң әнге осыншама құмар болып, бiр тұңғиық ойға батып, тосын түр көрсеткенiне қайран болып, оның сырын бiле алмай дал болады.

	Димекеңнiң Жетiсу жерiнде «Едiл мен Жайық» әнiн қайта-қайта тыңдап, неге ойға батқаны — жұмбақ.





	ҚОРЫҚТАҒЫ АҢ АУЛАУ НЕМЕСЕ ШАХ ПЕХЛЕВИДIҢ САЯТКЕРЛIГI



	1973 жылы Алматыға Иран шахы әйелiмен (шахиншах) келiп, Димекеңнiң қабылдауында болды. Келiссөз, кездесулерден кейiн шахтың аңшылық сапары басталды. Ақсу — Арасан өңiрiндегi Жоңғар тауының бiр сiлемiнде Иран патшасының саяткерлiгi, яғни аң ату серуенi жалғасты. Осындағы қой совхозының «Ащыбұлақ» бөлiмшесiнде жауапты қызмет атқаратын Болатхан Қалиеков тiкұшақтан түскен шахпен жүздесiп, амандасты. 0те iрi әрi тәкаппар екен. Бойы Димекеңнiң бойындай ұзын, құрметтi мейман алдымен мұсылманша тiзерлеп далада түзге отырды. Айнала таңғажайып табиғатқа тамсана қарады. Иран патшасы келедi деген хабарды Бөкең бiр жыл бұрын естiген едi. Арнайы дайындық шаруалары осы Бөкеңе жүктелдi. Шах тек қолда күтiлген жас бұзаудың ең тәттi жая етiн жейдi екен. Бөкең белгiленген бұзауларды күтiп, семiрттi. Шах келгенде олардың бiразы сойылды. Шах тауда бұғы, марал атты. Арасан өңiрiндегi биiк тау жаққа жиi аңға шығып, саяткерлiк жасайтын Димекең бұл жолы құрметтi қонақпен мұнда келмедi. Шах құмары қанғанша аң атты, серуендедi. Қазақ жерiнiң әлемде жоқ сұлулығы мен ерекшелiгiне тамсанды. Кеңестiк дәуiрдегi қадiрлi қонақты күтудiң, серуендетудiң елдегi салтын көрдi.

	Бiр елдiң үлкен патшасының жанында сәтi түсiп бiраз жүрген Бөкең шах жайында бiр-екi нәрсенi ғана еске алады. Ал мұнда жиi келетiн Димекең жайында қатты тебiренiп, әулие адаммен далада серуендегенiн, суға түскенiн, монша-саунада демалғанын, бiрге ет жеп, қымыз iшiп, жидек-мәуе үзгенiн қайталап айтудан әсте жалықпайды. Жаратылысынан пәк жарықтық моншаға түсерде жанындағылардан кейде қысылады екен. Мұны Бөкең талай байқады. 0мiрiнiң соңғы жылдары Димекең таза пiрәдарлық жолға бет бұрған ғой. Ас-дәмде өте кiрпияз, тұрмыс, жүрiс-тұрыста тақуабекзаттық үрдiстi ұстанады. Сондықтан Бөкең ол кiсiнi қонақ қыларда ас-суды дайындау үшiн қалай әбiгер мазасыз күйге түскенiн де жасырмайды. Қойдың басы ұқыпты үйтiлiп, жуылып, әбден тазаланып келгенде жақ сүйектегi кiшкене дақ үшiн бiрде Бөкең қатты қысылады. Қымызға бал қосып iшу Димекеңнiң сүйiктi салты болса керек. Димекең ас iшкен ыдыс-аяқ, кесе-қасық қазiр Бөкеңнiң үйiнде тәбәрiк болып сақталып тұр.

	Арасан жақтағы қорыққа аң ату үшiн бiрде Димекеңнiң iнiсi Асқар Қонаев келедi. Ол келген кезде ай-күнi жетiп отырған Бөкеңнiң әйелi босанып, ұл туады. Асекең «Асқар Қонаевтай болсын» деп әзiлдеп өз атын қояды. Асқардың жасы қазiр 30-дан асты. Есiмiн Қонаевтың iнiсi қойған бала Бөкең әулетi үшiн жақсылықтың белгiсiне саналады.

	Арасандағы өмiрiнiң соңғы күндерiнде Димекең Абайдың даналығы жайында, инженер Мұхамеджан Тынышбаев туралы тебiренiп, көп әңгiме айтқан. «Мектепте оқып жүргенiмде Тынышбаев сияқты атақты инженер болуды армандадым. Сондықтан оның туған елiндегi мерейтойына бармау мен үшiн күнә», – деп Ақсу арқылы Сарқан, Алакөл жаққа жолға шығады. Көзбен көрiп, iшiнде болған кiсiлердiң айтуынша, Тынышбаевтың тойына келе жатқан Димекеңнiң алдынан шығып, сәлем беруге келген адамда есеп болмаған.





	АРАСАНДАҒЫ «ХАН-КОТТЕДЖ»



	Жер астынан қайнап шығатын шипалы суы мен таза ауасы, ақ қайың, сәмбi тал-терегi және адамды сауықтыру қасиетi әлемге белгiлi «Қапал-Арасан» шипажайы Жетiсудың баға жетпес киелi курорты десек, артық болмас. Арасанда Димекең 1987 жылдан 1992 жылға дейiн үзбей демалып, денсаулығын түзеген.

	Оңаша жерде кезiнде Димекең демалып жатқан шағын коттедж тұр. Iшкi бөлмелерiнiң аумағы да атшаптырым емес. Кеңестiк дәуiрдiң қарапайым саяжайы типтес мекен-жай. Бiр ерекшелiгi – мұнда Димекеңнiң демалып жатқаны жөнiнде датасы көрсетiлген көрнекi белгi тұр.



	«ДИМЕКЕ, СIЗ ПАЙҒАМБАРСЫЗ»



	Қазiргi Қапал қаласы тұрған жердiң ежелден берi құтты қоныс, бiр жерұйық мекен екенi күмән тудырмайды. Димекеңнiң ұлы аталары Жетiсудан Семей барып, Арқадан қайта Алатауға оралғанда сахарадағы көшi бұл өлкенi басып өткен ғой. Семейге сауда керуенiмен жиi қатынаған Димекеңнiң әкесi Меңлiахмет ол кезде қала Қапалда талай болған. Мекеңнiң Семейге барғанда Абай оқыған қалада түскен суретi бар. Тобықты елi мен ысты Қонай батырдың, оның әкесi Азынабайдың құда-жегжат, iлiк-жақын болғаны бұрыннан белгiлi.

	Димекеңдi қазiр халық пайғамбар дейдi. Ұлы кемеңгерлердi пайғамбар деп атау қазақта ежелден сөз салты. Ретi келген жерде пайғамбар деген сөз айтыла бередi. «Абай – пайғамбар» деген сияқты. Димекеңнiң мұражайына келiп, тiлек айтып, қолтаңба қалдырушы үлкен кiсiлердiң көпшiлiгi «Қонаев — пайғамбар» деп жазады.

	Димекеңнiң соңғы Қапал, Алакөл сапарында мынандай оқиға болады. Ауыл молдасы мешiт маңында Димекеңнiң алдынан шығып, тiзерлеп отырып: «Сiз көзi тiрi пайғамбарсыз. Сондықтан сiзге құрмет көрсетiп, тағзым ету парызымыз» деп орнынан тұрады. Екi қолын берiп амандасады. Димекеңе иiлiп, жиналған күллi халық тағзым етедi.





	ДАРИҒА ЖӘНЕ «ДIН-ЗУХРА»



	Ұлы композитор, «халық қањарманы» Нұрғиса Тiлендиевтi Димекең ерекше еркелетiп, қамқор, қолдаушы және жанашыр болды. Нұрекең Димекеңмен армансыз араласқан бақытты жан едi. Нұр-ағаның қайын жұрты Димекең бармаса тұра алмайтын Талдықорған өңiрiнде едi. Нұр-ағаң бiр күнi атасы (жұбайы Дариғаның әкесi) Хамза қарияны қонаққа шақырды. Димекең көптi көрген ауыл қариясымен әңгiмелесiп, емен-жарқын отырсын деп ол кiсiге де өтiнiш айтты. Үйге келген қария «Димекеңмен дәмдес болу мен үшiн бақыт» деп бұған қатты қуанады, тiптi толқиды. Екi ақсақал жас сұрастыра келсе, түйдей құрдас екен. Дәм үстiнде әзiлдесiп, өте жақсы әрi рәуiштi көңiл-күйде отырды. Димекең құрдасының атын атамай, «Хақа» деп қолпаштап, әр сөзiн ынта қойып тыңдап, отбасын нұрға айналдырып жiбердi. Хақаңның немере-жиенiн «атасынан айнымайды екен» деп балаға да көңiл аударды. Димекең төрде оң жақта, Хақаң сол жақта отырып екi құрдас бiраз әңгiме соқты. Бiрде Димекеңнiң үйiне Нұр-ағаның отбасы қонаққа келдi. Ерке Нұрекең кiдiрмей кухняға кiрiп, тоңазытқыштың аузын ашып, «жүз грамм» iздедi. Димекеңнiң «Кiшкене сабыр ет, келiн қазiр бәрiн дайындайды ғой», – дегенiне қарамай Нұр-ағаң «басын жөнге» келтiрiп те алған. «Келiннiң құлағына алтын сырға» деп қойып Димекең әзiл-қалжың айтып, Нұр-ағаның келiнмен келiп, дәм татқандарына бек қуанды.

	Алпысыншы жылдардың аяғында Нұр-ағаның «Алатау» әнi шығып, әнқұмар жұрттың сазгерге деген сүйiспеншiлiгi күшейiп, Тiлендиевтiң даңқы одан сайын артты. «Құстар қайтып барады» болсада күллi қазақтың әнiне айналды. Нұр-ағаң бiр ретi келгенде

	«үкiметтiк концертке» Димекеңдi шақырды. «Мен сенiң «Алатау» әнiңдi жақсы көремiн және оны Сара Тыныштығұлова айтса ғана барамын» дедi.

	Нұр-ағаның Димекеңе кiрген алғашқы бiр сәтiн Дариға апа әлi ұмытқан жоқ. Терезесi Алатау жаққа қарайтын ескi Үкiмет үйiнiң алдында Димекеңе кiрген Нұр-ағаңды аппақ қар жауған күнi сыртта гүлзарда күтiп отырғаны әлi есiнде.

	1985 жылы Нұр-ағаның үйiнде өмiрге тағы бiр сүйкiмдi сәби келдi. Қыз балаға Нұр-ағаң «Дiн-Зухра» деп ат қойды. «Дiн» — Дiнмұхамед деген сөздiң қысқарған түрi, яғни, Димекеңнiң азан шақырып қойған аты. Ал Зухра Димекеңнiң 50 жыл отасқан жұбайының аты. Бұл қуанышты Димекеңе Нұр-аға өзi арнайы барып айтты. Кейiн бала мектеп оқушысы болғанда Димекең Түркияға барған сапарында «Дiн-Зухраға» арнайы сыйлық әкелдi.





	«ЖҮРЕГIМДI» ЖАҚСЫ К0РЕМ»



	Жарты әлемге әйгiлi «Отырар сазының» әншiсi Майгүл Қазтұрғанова да Талдықорған өңiрiнiң түлегi. Нұр-ағаң талабын бағалаған, әншiлiк өнерiн әспеттеген жезтаңдай әншi. «Отырар сазы», Нұр-ағаң және Майгүл әсiресе сексенiншi жылдары шырқау биiкке көтерiлдi. Майгүлдiң айтуынша, алғашқы кездерi онша аты шықпай, соңында тарауға айналған өнер ұжымына жетекшi болып Нұрағаң келген соң — «Отырар сазы» қайта шарықтады. «Нұрғиса, сен «Қыз Жiбек» киносына әуен-саз шығарған композиторсың ғой.



	Ендi ана «Отырар сазын» қолға ал» деп Димекең Нұр-ағаңа қолқа салады. Нұр-ағаң «Отырар сазын» қалай әйгiлi еттi — мұны халық жақсы бiледi. Димекең сенiм артып, арқаландырған Нұр-ағаң ұлттық оркестрдi КСРО-ға танытты. Оның Мәскеудегi концертi көрермендi қатты риза еттi.

	1991 жылы белгiлi азамат Көбес Ақылбаев Дәнеш пен Майгүлдi ертiп, «Қапал-Арасанда» демалып жатқан Димекеңе келедi. Екi әншi барын салып, халық сүйiп тыңдайтын әндердi айтады ғой. Әрине, ол кезде «жүрекке түскен жара» жазыла қоймаған, жоғары жақтың кiнәлауы әлi басылмаған қамкөңiл уақта Димекең бiр жадырайды. Бiр кезде Майгүлге қарап: «Сенiң орындауыңдағы «Жүрегiм» әнiн жақсы көрушi едiм. Қалқам, ендi осы әндi орындашы», – дейдi. Дананың тiлегi арқаландырған Майгүл өзi жиi орындайтын «Жүрегiм» әнiн ерекше шабыт, «наз-нақышпен» орындайды. Жақсы ән мен күй, әңгiме-сұхбат бiразға созылады.

	Майгүл Байзақов көшесiндегi жатақханада тұрғанда жағдайын айтып, бiр лауызымды адамға барыпты. Ол кiсi Димекеңе шығады. Димекең: «Қазтұрғанова деген, жаңылмасам, «Отырар» сазындағы ана кiшкене қара қыз емес пе. Ол талантты әншi», – деп, жанашыр адамның өтiнiшiн қанағаттандырады.

	Кездесуде Майгүл жұрт алдында Димекеңнiң осы жақсылығын айтып, халық сүйетiн әндердi орындап, отырысты қыздыра түседi.





10- ТАРАУ


	ДИМЕКЕҢДI ҚҰДIРЕТТIҢ ЖЕЛЕП-ЖЕБЕУI





	АТТЫҢ (ДIНМҰХАМЕД) АУЫРЛЫҒЫ



	Димекеңнiң өмiрiнде, өмiрбаянында бiзге беймәлiм сыр көп. Адамзат тарихында жүз жылда бiр туатын Димекең қызмет бабында және iссапары кезiнде 7 рет қауiп-қатерге тап болып, «перiштесi қаққан» адам.

	Бес-алты жасар кезiнде атажұрты Балқаш өңiрiндегi туыстарына әкесi Меңлiахметке ерiп келедi. Қысты күнi болса керек, бала (Димаш) кенеттен қатты ауырады. Тiптi, ес-түсiн бiлмей жатып қалады. Ол кезде молда, тәуiп, бақсылар әлi бар, заманның тыныш кезi болғандықтан, әкесi оны үлкен молдаға көрсетедi. Бiр таңданарлығы – бала ауырып жатқан үйдiң алдынан ауыл молдасы кездейсоқ өтiп бара жатып, есiк алдында тұрған Димаштың әкесi Мекеңдi көрiп, амандық-саулық сұрайды. Көрiпкелдiк, сәуегейлiк қасиетi бар ма, «Жол жүрiп келген балаға суық тиiп қалған жоқ па?» – дейдi сөз арасында. «О, молдеке, өзiңiзге ендi барайын деп отыр едiм. Сiздi Құдайдың өзi айдап келдi. Не болғанын бiлмеймiн. Балам мына үйде ауырып жатыр. Дем салып, бiр ем-домыңызды жасасаңыз», – дейдi. Молда аттан түсiп үйге кiредi. «Балаңда алып бара жатқан тән сырқаты жоқ. «Дiнмұхамед» деген пайғамбар есiмдi үлкен, ауыр, қасиеттi атты бала көтере алмай ауырып тұр. Мен соны сезiп тұрмын. Сондықтан Алла-Тағаладан жақсылық тiлеп, Пайғамбар рухына салауат айтып және «жаратқан ием тiл-көзден сақта» деп дұға оқып, тиiстi шариғат-хадис ғибадатына жүгiнiп, тiлек тiлеймiз», — деп молдекең өзi бiлетiн ем-шипасын жасайды.



	Соңында қажы, пiрәдар болған ата-бабаларының аруағына арнап, тағы арнайы дұға оқиды.

	Бұл әңгiменi мен аузынан естiген кiсi Балқаш-Талдықорған өңiрiне белгiлi Қарымбай әулие жатқан өлкеде туған. Димекеңнiң үйiнде болып, балалық шағы жайында сұрағанда: «Сен де маған жерлессiң. Мен Балқаш өңiрiндегi Құйғанда бала кезiмде болғанмын. Қысты күнi қатты ауырғаным әлi көз алдымда» деп бұл оқиғаны Димекеңнiң өзi айтады.

	«Дiнмұхамед» деген атты көтере алмай баласы ауырған тағы бiр әке жайында мен Қонаев мұражайында естiдiм. Бұл бұрынғы емес, қазiргi оқиға. Яғни «Дiн» және пайғамбар (Мұхаммед) есiмi жалғанған ат-есiмде адамдар сезе бермейтiн қатер де, қасиет те бар. Халықтың «әулие, пайғамбарлар есiмi бала үшiн ауыр» дейтiн тәмсiл сөзiнде бiр сыр жатыр.





	ДАУЫЛ — АЖАЛДЫ ЕЛЕСТЕТТI



	1921 жылы Алматыда жойқын сел-тасқынның болғаны белгiлi. Бұл кезде Димекең 9 жастағы бала. Әжесi осы сүйiктi немересiнiң тiлеуiн тiлеп, басқа да балаларының амандығын ойлап, құдайы дәм бередi. 0йткенi тасқын-апаттан адам шығыны көп болған. Қонаевтар әулетi қауiп-қатерден сақтанады. Әкесi бала Димашты тасаттық, дiни құлшылық жасалатын жерге әкелiп, соңында Әлмерек әулие жатқан қорым-зиратқа келiп, аруақтарға арнайы құран оқиды. Алматыда екi жыл маусымдық жұмысқа барып, дайындық курсында оқиды Димекең. Кейiн Мәскеуде оқып жүргенде ауқатты отбасыдан шыққаны үшiн оқудан кету қаупi төнедi. Белгiлi қоғам қайраткерi Тұрар Рысқұлов араласып, оқуын жалғастырады.

	Мәскеуде оқуын бiтiрiп, елге келген соң Димекең Балқаш көлi арқылы Қоңыратқа жол тартады. Бөрлiтөбеден кемеге отырған топтың iшiнде инженер, жас маман Қонаев та бар едi. Бiр тұсқа келгенде түнде қатты дауыл көтерiлiп, кеменi жел айдап, ақ көбiк толқын аспанға шапшиды. Дауыл-апат түбiмiзге жететiн болды деп жүргiншiлердi қатты үрей билейдi. Айғай, шу шығып, жаппай Құдайға жалынып, сабырсыздар тiптi естерiнен айырылады. Оқуды ендi бiтiрiп келе жатқан жас инженер Димекең де «жаман айтпай жақсы жоқ» — бiр сәт оқыс ойларға кетiп, әулие ата-бабаларының аруағына сыйынады. Бiр кезде дауыл басылғандай болады. Iле шелектеп ақ жаңбыр құяды. Ескi кеменiң iшi суға толып, нағыз үрейлi, қорқынышты жағдай ендi басталады. Димекең естелiгiнде бұл оқиғаның осы тұсына «көп нүкте» қойып жазғанына қарағанда, адамдардың зәре-құты қалмаған. Бақытсыз жағдай да болған көрiнедi. Адамдардың бағына қарай көмекке катер келiп, суға батуға айналған кеменi тiркеп, жағаға жеткiзедi. Бұл шынында Димекеңдi Құдай бiр сақтаған оқиға едi.





	ПОЙЫЗДАҒЫ 0РТ ЖӘНЕ ӘУЕЖАЙДАҒЫ ОҚИҒА



	Димекең үлкен қызмет, мемлекеттiк лауазым — Министрлер Кеңесiне төраға болып келген елуiншi жылдары ол кiсiнiң жеке күзетшiсi болған П.Кравчуктың жасы қазiр тоқсанға жақындады. Димекеңмен iссапарларда, оның iшiнде шет ел сапарларында жиi бiрге жүрген бұл жартылай әскери адам қатерлi екi оқиғаны жиi айтады. Бiрi – жол оқиғасы, бiрi – әуежайдағы қауiптi жағдай.

	Бiрде Димекең Мәскеуге кетiп бара жатқан пойызда өрт шығады. Мұны Димекең өзi де бiр басылымда айтады. Оқиға Арыс станциясынан өткенде болса керек. Купе iшi көк түтiн болып, Димекеңдер отырған вагон жана бастайды. Төтенше жағдайда Кравчук тез батыл шешiм қабылдап, «стоп-кранды» басады. Димекеңдердiң бағына қарай, оқиға күндiз болады. Келесi станцияда вагон ауыстырылады. Дер кезiнде вагоннан сыртқа шығып үлгiрген Димекеңнiң өзi және серiктерi мен көмекшiлерi жүктерiн, сырт киiмдерiн «өртке жалматып», әйтеуiр, тiлсiз жаудан аман қалады. 0йткенi вагон өте ескi, ұшқын тисе жанып кетуге жақын патша заманындағы темiр жол көлiгi болса керек. «Перiштесi қаққан» Димекең тiлсiз жаудан осымен екiншi рет аман қалады.

	Жауапты iссапармен Мәскеуге барып, ұшақта келе жатқан Димекең келесi қонатын Целиноград (қазiр Астана) қаласына жақындайды. Әуежай ауа райының қолайсыздығына байланысты қондыруға рұқсат етпейдi. Қарағанды әуежайын нұсқайды. Ал ол жаққа қарай ұшуға бензин жетпейдi. Не iстеу керек! Қауiптi жағдай. Ұшақтағы Димекеңнiң әйелiн үрей билеп, «О, Алла, неге душар етiп отырсың» деп мазасы кетiп, жаратылысынан дiндар, «хоббиi» Құран жинау болған Зухра апа «Жаратқан ием өзiң сақта» деген сөздi жиi қайталап, Димекеңе қарай бердi. Мұндай жағдайды басынан талай кешiрген Димекең әйелiне: «Үрейленбе, сабыр сақта. Не де болса тәуекелге баруымыз керек», – дейдi. Сөйтiп, экипаж мүшелерiмен кеңеседi. «Шешiм тәуекел» — неде болса ешнәрсенi елемей Целиноград әуежайына қону едi. «Төтенше шешiм» дұрыс болып шығады. Ұшақ тұман тұмшалаған әуежайға тәжiрибелi ұшқыштың батыл, тәуекелшiл әрекетiнiң арқасында жақсы ұшып келiп қонады. Ұшақтың дөңгелегi жерге тигенде Димекеңнiң әйелi қатты қуанғанынан көзiне жас алады. Төтенше жағдайда ұшақтың iшiнде отырған Димекеңнiң күзетшi П.Кравчук: «Құдай бiздi тосын қауiп сойқанынан осылай сақтады. Мұны күнi бүгiнге дейiн ұмыта алмай келемiн. Ойласам, жүрегiм қағып, жаным тiтiркенедi» деп еске алады.





	КЕНIШТЕГI ЖАРЫЛЫС



	Бұл оқиғаны мен алтын кендерi мен кенiштерi жайында, геолог инженерлер туралы жазып жүрген қаламгерден естiдiм.

	Димекең алғаш кен инженерi болып келген кенiште табиғат апатынан жарылыс болады. Әрине, адам шығыны да бар едi. Басшылар әдейi iстемесе де жауапқа тартылады. 0йткенi кеңестiк заң, тәртiп солай. Жауапқа инженер Қонаев та тартылып, заң орындары iс қозғайды. Яғни, сотталып, тиiстi жазасын алуы керек. Жас маман осылай ойламаған жерден қисынсыз үкiм мен жала-қиянатқа iлiнедi. Тағдыр сор-сүргiндi маңдайына жазса — не шара. Мұны Алматыдағы әкесi естiп, шешесi бiлiп, естерiнен тана жаздайды. Жалпы Қонаевты Құдай тегiн жаратпаған жан ғой. Бағына қарай жас жiгiттi бұрын Петербургте оқыған бiлiктi заңгер қорғайды. Ұлтжанды қазақ: «Қазаққа қазiр сен сияқты мықты кен инженерлерi өте қажет» деп iстi тоқтатады. Соңында өзi ақтап шығады. Ендi бұл жерден басқа жерге барып қызмет ет деп кеңес бередi. Кейiн Димекеңнiң жұлдызы жанып, алғаш «Алтын Жұлдыз» алғанда Солтүстiк облыстардың бiрiнде зейнетте жүрген әлгi заңгер Қонаевты құттықтауға кезекке жазылады. Арада көп жыл өтсе де аты-жөнiн, үлкен пәледен құтқарып қалған жақсылығын ұмытпай жүрегiнде сақтаған Димекең пәлен адамның iшiнен заңгердi кабинетiне кезексiз кiргiзедi. Орнынан тұрып келiп құшақтайды. Сөз арасында бұрынғы заңгер «Ұмытпағаныңа рақмет, бұрынғы кен инженерi iнiм Қонаев» деп Димекеңдi атағымен құттықтайды. «Аға, сiздi қалай ұмытамын. Бiр сойқаннан аман алып, жазадан құтқарып қалдыңыз. Егер сiз болмағанда менiң тағдырым қалай болар едi» деп заңгердi қонақ қылып, сый-сияпат көрсетiп, өтiнiш-бұйымтайын сұрап, шексiз риза етiп жiбередi. 0кiнiштiсi – Қонаевты қорғаған сол заңгердiң аты-жөнi белгiсiз.





	СЕЛ ТАСҚЫНЫ КЕЗIНДЕ



	1973 жылы Алматыда аса қауiптi жағдай қалыптасты. Күннiң ыстығынан Алатаудың қары ерекше ерiдi. Медеу шатқалындағы бөгесiн-жал суға толды. Ернеуiнен асса жолдағының бәрiн жайпайтын дүлей селдi елестетiп, сол кездегi астанаға қатты қауiп төндi. Димекеңнен бастап, күллi басшы тiк тұрды. Төтенше жағдайға байланысты әскерлер келiп, штаб құрылып, күндiз-түнi сақтық шарасы жүрiп жатты. Су тола бастаған жал-бөгесiн жаққа бару аса қауiптi едi. Бұл жерде қауiп-қатерден сескенбейтiн, үрей-қорқыныш дегендi бiлмейтiн бiр ерекше «төтенше топ» жұмыс iстеп жатты. Олардың iшiнде жәй киiм киiп, тек басындағы қалпағы ғана ерекше көрiнетiн Димекең де жүрдi. Жанталасып, бiреудi бiреу бiлiп жатқан кез емес. Суды бөгеттен шығармау үшiн тiлсiз жаумен жан берiп-жан алысып айқасып жатқан бiр дүрбелең, аласапыран сәт болатын. Кенет бөгеттiң дәл ортасынан шапшыған су ернеуден асып, көкке атқылап, төтенше топтың зәресiн алды. Кiмге де болса жан керек. Топ адам тым-тырақай қаша жөнелдi. Бөгеттiң үстiнде Орталық комитет гаражында iстейтiн бiр жүргiзушi мен Димекең ғана үрейге берiлмей, сел-тасқынды барлап, судың қалай бет алғанын көрiп, қауiптi жерде қасқайып тұрды. «Егер су екiншi рет көтерiлiп, қатты екпiнмен бөгесiндi соққанда, ернеуде тұрған бiздi толқыны ағызып кетер едi. Бiрақ «сел-екпiн» қайталанбады. Қонаевты және оның қасындағы менi Құдай сақтады. 0йткенi Қонаев қасиеттi адам екен. Дыбыс күшейткiш арқылы ол үрейленгендердi сабырға шақырғанда, су қауiптi жерден басқа жаққа қарай жөңкiдi» деп еске алады ЦК гаражының жүргiзушiсi Василий Зотов. Димекең ғұмырындағы мұндай қайран қалдыратын оқиға, жағдайлар жазса жалғаса бередi. Қонаев жайында естелiк айтқан белгiлi партия ардагерi мынандай бiр қызық оқиғаны келтiредi. Оңтүстiк облыстардың бiрiне жаздыкүнi iссапарға шыққан Димекең серуен кезiнде өзенге суға түседi. Суға жүзiп, малти бастағанда бiр әйдiк сарбас жылан Димекеңе қарай басын қақшаңдатып, тiлiн ысылдатып, әдейi келiп шағатындай сұсты көрiнiс байқатады. Қауiпсiздiк адамдары мен дөкей бастықтардың зәресi ұшып, не iстерлерiн бiлмей сасады. Мұны байқаған Димекең: «Жiгiттер, қорықпаңдар, су жылан шақпайды деп олардың бойындағы үрейдi басады.





	ОҢТҮСТIК КОРЕЯ ӘУЕ ЖОЛЫ



	Соғыс кезiнде әкесi майданда өлiп, соңында шешесi тағы дүние салған Анатолий Иванович Горяйновтың бала кезiнде бұзау бағып, мектепке бармай, өмiрдiң бақытсыз күндерiн бастан кешiргенi таусылмайтын әңгiме. «Қонаевқа Құдай менi о бастан күзетшi, серiк қылуды маңдайыма жазған екен. Соған менiң анық көзiм жетедi» деп Димекең туралы сөз бастаса аяғы ол кiсiнiң рухына тағзым етiп, табынумен бiтедi. 0йткенi Анатолий Иванович та бiр жағынан дiндар адам. Рухы да, жаны да таза кiсi. 0тiрiк айтуды бiлмейдi. Димекең жайында көп деректi бүге-шiгесiне дейiн қалдырмай, айкүнiне дейiн дәл айтып, қаз-қалпында әңгiмелейтiн осы мұражай қызметкерi.

	Бiрде Анатолий Иванович мұражайда Димекеңнiң қауiптi Жапония сапары жөнiнде әңгiме қозғады.

	Сексенiншi жылдардың ортасында Кеңес үкiметiнiң Қиыр Шығыстағы әскери базасының үстiнен «шпион» — Оңтүстiк Корея ұшағы ұшты. Әлемге билiгiн жүргiзiп отырған ұлы держава кiмнен сескенсiн. Ұшаққа әуеде алдымен бiр-екi рет жарқырауық (ескерту) ракета жiберiлдi. Жауап болмаған соң — жоғарыдан бұйрық болып, ұшақты арнайы әскери бөлiм табан астында атып түсiрдi. Бұл оқиғаға күллi дүние жүзi шуылдады. Оңтүстiк Корея «Кеңес үкiметi жолаушылар ұшағын атып түсiрiп, сойқан iс жасады» деп КСРО-ны кiнәлады.

	Осы сойқанды оқиғаның шуы басылмай әлем дүрлiгiп жатқанда Димекең үкiмет делегациясын бастап Жапонияға баратын болды. Әуе жолы Қиыр Шығыс арқылы, Оңтүстiк Кореяның үстiнен өтедi. Ұшағы атып түсiрiлген елдiң әуе кеңiстiгiнде ұшу, әрине, қауiптi едi. Мұны санаулы адам ғана сездi. Болуға ықтимал қауiпқатер тиiстi адамдарға ескертiлдi. Барар сапарда секем алатын нәрсе сезiлмедi. Ұшақ Қиыр Шығыс, Корей түбегi үстiнен ұшып, Токиоға дәл уақытында келiп қонды.

	Қауiп те сезiк алатын нәрсе Токиоға келгенде байқалды. Димекең бастаған делегация Жапониямен келiссөз жүргiзiп жатқанда үлкен алаңдар мен көшеде «Кеңес үкiметi агрессор. Оңтүстiк Корея ұшағын атып түсiрдi» деп плакат көтерiп, ұрандаған топ дүрлiгiп жатты. Кореяны жақтайтын партиялар бар екен. Олар тiптi қағынып, көшеде қарсылық акциясын өткiздi. Күзетшi топ делегацияға қастандық жасалып жүрмесiн деп қатты сақтық шараларын ойлады. Димекеңнiң оққағары қонақүйде, көшеде және дәм беретiн жерде өте қырағы, сақ болды. Қонақүйде арнайы қызмет көрсететiн жапондыққа сенбей, ол Димекеңнiң киiмiн үтiктеп жатқанда оның қасында тұрды. Барлық жерде үлкен лауазым иесiнiң қауiпсiздiгiне жауап беретiн ол Жапония сапарында «сауысқандай сақ» болып, өте сергек, ерекше қырағы жүрдi. «Сақтықта қорлық жоқ» деген. Апат болған Оңтүстiк Корея ұшағына байланысты қарсылық пен қатты ыза және дұшпандықты сезген делегация қайтарда әуе жолын өзгертiп, басқа бағытта ұшады. «Бұл өте дұрыс болған екен. Кектенген Кореяның кек алуы әбден мүмкiн нәрсе едi. 0йткенi бұл бiзге айқын сезiлдi. Әйтеуiр аман келгенiмiзге қуандық» дейдi Анатолий Иванович.





	ПАРТИЯДАН ШЫҒАРУ «ҮКIМI» ОРЫНДАЛМАДЫ



	1986 жылғы 17 желтоқсанның әлi беймәлiм жұмбағы мен сыры көп. Әлемге «КСРО» деген атпен атақты ұлы империяның ыдырауы осы күннен басталды. Дәл осы күнi мен сағат ондардың шамасында Алаңға барғам. Бiр әскери адамның «Сiз студент емессiз ғой. Жастардың арасында неңiз бар» деген сөзiне тоқтап, топталып келiп жатқан жастарға қосылуды жөн көрмедiм. Алаңда ән айтып, билеген жастардың бiр дүрмектi тобы ғана шоғыр болып тұрды. Алаң адамға түске жақын толды. Одан ары қарай қанды оқиғаның қалай жалғасқанын қазiр жұрт жақсы бiледi.

	Татарка жақта пәтерде тұратын едiм. Түнгi сағат 9 – 10-дардың кезiнде оншақты радио толқынынан хабар алатын «қол радионы» қостым. Түннiң бiр уағына дейiн шетелдiк радиотолқыннан тек «Қонаев, Алматы» деген өзiме түсiнiктi сөздердi тыңдаумен болдым. Кемiнде 4 – 5 тiлде «Қонаев» деген ат тәулiк бойы қайталанды. «Ойпырмай, Димекең КСРО-ға ғана әйгiлi емес, әлемге де белгiлi адам екен ғой» деп iшiмнен «ұлт көсемiне» ендi өзгеше риза болдым.

	«Желтоқсан оқиғасын Асқаров пен Қонаев ұйымдастырды» деген желеумен Горбачев алдымен Асекеңдi (Асқаров) абақтыға отырғызды. Ендiгi кезек Қонаев едi. Қалайда Димекеңдi партиядан шығарып, бар абырой-атағынан айырып, Алматыдағы бюст-ескерткiшiн талқандау — ол кiсiнiң сұрқия, жымысқы мақсаты болды. Күллi партиялық баспасөз Қонаевты жамандап, қаралады. Тiптi, бiр басылым Қонаевтарды (бiрi хатшы, бiр академик) кiсi өлiмiне қатысы бар «құныкер» деп жазуға дейiн барды. Бұл айтары жоқ арсыздық пен қиянат-жаланың сорақы көрiнiсi едi. Қонаевты қорлау туралы арнайы нұсқау-тапсырма болғандықтан, Димекеңнiң үстiнен жарты мың арыз, шағым-хат жазылды. Осылардың бәрiне сабырлы, сұңғыла адам қыңқ етпей шыдады. Ол өзiнiң ары мен Құдай берген ақыл, қайратына сендi. «Жығылғанға жұдырық» дегендей, пәледен әлi толық арыла алмай жатқанда жұбайы көз жұмды.

	Орталық партия комитетiнiң бiр жиналысында Қонаевты партиядан шығарудың мәселесi қаралады. Мұны тез арада күн тәртiбiне қоюдың қажеттiлiгi айтылады. Яғни, партиядан шығарылса, Асқаров сияқты Қонаев та жауапқа тартылып, сотталып, жазалануы әбден мүмкiн едi. Құдай Қонаевты үлкен қиянат қорлаудан және саяси ауыр жазадан құтқарып қалды. Қонаевты партиядан шығару жөнiндегi жиында бiрiншi болып суырылып сөйлеген белгiлi партия қайраткерi Мақтай Сағдиев бұл мәселенi (партиядан шығару) күнi тәртiбiне қоюға үзiлдi-кесiлдi қарсы шықты. Мақаңды қолдап тағы бiраз адам қол көтердi. Димекеңнiң орнына келген Колбин Мақаңа қатты кектендi. Кейiн оның 60 жылдық мерейтойын өткiзбедi. Қонаевтың жақсылығын көп көрген партия қайраткерi Мақтай «лауазым қызметiн» тәрк етiп, ерлiкке барды. Арада көп өтпей М.Горбачевтың «Қайта құруы» асқынып, атақты

	«Тамыз бүлiгi» болып, соңы Михаил Сергеевичтiң тақтан түсуiмен бiттi.

	Басына бұлт үйiрiлген Димекең еш мойымай, жасып, қажымай (жасы келсе де) Құдай берген ұлы қасиет, ақыл, сабырлылығының арқасында жұлдызы қайта жанды.





11-ТАРАУ


	ӘУЛИЕЛI ЖЕРЛЕР





	ҚЫЗҒАЛДАҚТЫ ҚАЗЫҒҰРТ НЕМЕСЕ «ДIН-АҒА»



	«Қазығұрттың басында кеме қалған, ол әулие болмаса неге қалған» деген нақыл әулиелi Оңтүстiк өңiрiнде ежелден айтылып келедi. Топан су жүргенде Нұқ пайғамбардың кемесi Қазығұрт өңiрiне де келiп, бiр аялдаған көрiнедi. 0йткенi көне аңыз осылай әңгiменi пайғамбардан бастайды. Ел ауызында топан судан кейiнгi тiршiлiк әлемде осы қасиеттi Қазығұрттан басталып, он сегiз мың ғаламға жан бiтiп, дамиды. Қазақ наным-сенiмi бойынша, мал-мақұлықтың, жануар-төрт түлiктiң о баста пайда болған жерi қасиеттi Қазығұрт өңiрi. Димекең бұл қасиеттi, киелi өңiрге iштей тәу ететiн. Көлiкте кетiп бара жатып шаруашылык басшыларынан жерсудың жәйiн сұрап, аудандағы жағдайды бiлетiн. Қазығұрт ауылкентiндегi бiр көше Димекеңнiң есiмiмен аталады. Димекең халық киелi, қасиеттi, әулиелi деген жерлердiң бәрiн көрген. Димекең қасиеттi жерлердiң (Түркiстан, Сайрам, Қазығұрт) топырағын басып, iссапардан оралғанда әке-шешесi Димаштың киiмдерiн иiскеп, әулие, машайықтарға ниет қылып, Құдайдан Димашқа денсаулық тiлейтiн. Бiрде Димекең Таяу Шығысқа барып, Нiл өзенi бойындағы мұсылман елдерiнiң бiрiнен оралды. «Балам, сен пайғамбарлар өмiрге келген қасиеттi жерден келдiң, сенiмен бiрге бiзге Алланың шапағаты келдi. Сондықтан сенiң қолыңды алып, киiмiңдi иiскеу бiз үшiн бақыт» деп Меңлiахмет қария Зәуре апа екеуi Димашты құшақтап, бетiнен сүйiп иiскеп, бiразға дейiн жiбермедi.

	Қасиеттi Қазығұрт өңiрiнде дүниеге келiп, қыр қызғалдағын терiп өскен белгiлi ақын Бекемкүл 1986 жылы желтоқсан айының ортасында ауруханада жатып түс көрдi. Түсiнде Қонаев Алматыдағы жаңа алаңға келiп, машинадан түсiп жатады. Жан-жақтан жарық жанады. Соңында астан-кестен бiр аласапыран оқиға басталады. Бiр баласы ауырып, соның жанында ауруханада жатқан ана, алаңдағы шын оқиғаны түсiнде осылай көредi. Ал өңiнде Димекеңнiң қызметтен түскенiн естiп, жастардың алаңға шыққанын бiледi.

	«Елу жыл ел ағасы» болған Димекеңнiң аяқ астынан орнынан түскенi ақын жанына қатты батады. 0йткенi Бекемкүл Димекеңнiң шапағатын көрген жандардың бiрi едi. Жетпiсiншi жылдардың ортасында бес баласымен баспана азабын тартып жүргенде Димекеңнiң атына хат жазып, пәтер алған. Онда «Қазақ-совет энциклопедиясында» қызмет iстейтiн ана «Тез көңiл бөлiнiп, мiндеттi түрде үй берiлсiн» деп Қонаевтың қолы қойылған хатты алғанда, бұл қуанышқа сенер-сенбесiн бiлмей, көңiлi босаған. «Менiң балашағама Қонаев алтын ұя жасаған. Сондықтан жетi балам түгел ер жетiп, қатарға қосылды. Қазiр солардың қызығын көрiп жатырмын» деп Димекеңнiң шапағатын бiр сәт ұмытып, есiнен шығарған жоқ. «Балаларыма алтын ұя жасаған Димекең» деген сөзi әлi ұрпағына жалғасар. Ақын апа жақсылығын көрген жанға арнап «Дiн аға» атты жыр шығарды. Димекеңе деген сүйiспеншiлiкке толы жырдың бiр шумағы мынандай:



	Үш жұлдызды Еңбек Ерi би ағам, Қиын кезден алып шыққан елiң дiн аман. Пайғамбар ол – ортақ ұлы қазақтың Халқын сүйген парасатты ғұламам...





	ҚАСИЕТТI ҚАРАТАУ



	Ұлан-ғайыр қазақ жерiнде Алатау, Алтай, Хантәңiрi, Үйсiнтау, Ұлытау, Көкшетау, Мыңжылқы, Қаратау атты таулар тiзбегi Алла Тағала Ата Қазаққа сыйлаған кенiш-байлық және жерұйық мекен .

	Димекеңнiң 17-атасы Бәйдiбек және оның ұрпақтары өмiр сүрген және өмiрден өткен жерi қасиеттi Қаратаудың етегi. Бәйдiбек биден тарайтын ыстылар кейiн көше-көше қоныс, өрiс iздеп Жетiсуға дейiн келедi.



	Бұрынғы ата-бабаларының сүйегi жатқан, аруақ-рухы өшпеген қасиеттi Қаратау өңiрiне келгенде Димекең iштей тәу етiп,

	«киелi рухтарға» сыйынған. Димекең өмiрден өтерiнiң алдында Оңтүстiкке келген «елдi аралау» сапарында Бәйдiбек өңiрiнде аруақтарға арнап өзi дұға бағыштап, бет сипайды.

	Димекеңнiң қасиетiне қатысты, ол кiсiнiң «рух-киесiне» байланысты таңғалдыратын нәрселер көп. Дiн жолына түскен, намаз оқып, ғибадат жасайтын «мүмин-пенделердiң» түсiне Димекең жиi кiредi. Әлмерек кесенесiне келiп, Димекең жайында көрген түстерiн айтатын адамдар бар.

	Қасиеттi шағбан айында Оңтүстiктен келген бiр ана әулие басында Димекең жайында көрген түсiн айтып, дiни жоралғы жасады. Түсiнде Димекең Алланың ақ жолына түскен ананың ауласына кiрiп, құдықтың шығыршығын айналдырып, су iшедi. Бiр баласының бетiнен сүйедi. Ендi бiр қыз балаға Димекең таң алдында елестеп: «Балам, намазың аузыңда, құрма жемiсiң қолыңда болсын» деп ғайып болады. Бес баланың анасы талдықорғандық Х. Айшабибiнiң басына түнегенде түсiнде Димекеңдi зайыбы Зухрамен бiрге көредi. Зухра ананың құранның неше түрiн жиған өте дiндар жан болғаны белгiлi. X. тағы бiр түсiнде әулие Әлмеректiң ұрпағы, белгiлi емшi Ермекпен Димекеңнiң қол алысып жатқанын көредi. Димекең түсiне жиi кiре берген соң Кеңсайдағы Димекеңнiң зиратына келiп Құран оқиды.

	Алматыда өткен әлемдiк Конгресте бiр халықаралық «сыйлықбелгi» алған Ермек Мырзагелдi түсiнде ылғи Қонаевты көредi. Бұл бiр ерекше тылсым құбылыс. Сондықтан ол «түс-аяңдарын» айта бермейдi. «Сахих хадистердiң» «Түс туралы» тарауында: «Мұсылмандардың өңiнде болатынды түсiнде көруi – пайғамбарларға тән қырық алты қасиеттiң бiрi» дейдi.





	ЖЕР ЖАННАТЫ ЖЕТIСУ



	Жетiсудың көгiлдiр таулар көк тiреп, өзен, көлдер өрнектеген өлкеге Димекең ерекше ынтызар болды. Атақты Алакөл, Үшарал,

	«Қапал-Арасан» Димекең үшiн жер-судың төресi едi. Ертеде Алакөл мен Балқаш қосылып жатқан таңғажайып теңiз болған ғой. Мұны Жетiсуды жерiне жеткiзе зерттеген ұлы ғалым Шоқан жазады. Қонаев Жетiсудың жаратылыс әлемi тарихына да сұңғыла едi.



	Бұл өлкедегi көне сақ дәуiрiнiң оба-қорғандарын, «табиғат таңғажайыптарын» Димекең көзiмен көрiп, iссапары кезiнде тарихи орындарға талай аялдаған. Тау өңiрiнде, көл жағасында табанының iзi қалған Димекеңнiң рухы Алакөл өңiрiнде әлi лаулап тұрған сияқты. 0йткенi өмiрiнiң соңғы сәттерi осында өттi, демi осында таусылды.

	Димекеңнiң жиi демалып, денсаулығын түзеп, рухын қуаттандырып, жанын жадырататын табиғат аясы «Қапал-Арасан» шипажайы едi. Суы шипа, ауасы дәрi, жемiс-жидегi ем, адамдары ақкөңiл Қапал өңiрiнде Димекең бiр жасап жайнайтын.

	80-жылдардың ортасында заман аяқ астынан өзгерiп, «қайта құру» деген Горбачевтың сойқан саясаты басталған кезде Димекең Талдықорғанда тұратын бiр көрiпкелге құмалақ аштырады. Көрiпкел апа: «Алдыңда бiр ауыр күн бар. Бiрақ одан өзiңдi Құдай сақтайды», – деп бiр-екi жылдан кейiн болатын Желтоқсан оқиғасын меңзейдi. Димекең сәуегей анаға алтын сақина сыйлайды.





12-ТАРАУ


	ҚАЛАМГЕРЛЕРДI ҚҰРМЕТТЕУI. МҰҚАҒАЛИДЫҢ ДИМЕКЕҢЕ МҰҢ ШАҒУЫ





	АҚЫЛМАН МЕН АҚЫН ЖАЙЛЫ АҢЫЗ



	Наурыз мерекесi кезiнде әулие Әлмеректiң басына келiп, зиярат еткен Димекеңнiң аталас туыстары дiни жоралғыларды жасап, дастарқан басында әңгiме-дүкен құрып отырды. Димекең дәуiрiндегi ақын-жазушылардың және өнер адамдарының өмiрi, Мұқағали, Шәмшi, Нұрғисалар әңгiмеге арқау болды.

	—Мен Мұқағалидың ауылынанмын, — деп сөз бастаған мұғалiм келiншек Димекеңнiң жер-көкке сыймай жүретiн Мұқағалиды шақыртқаны жөнiнде естiгенiн айтты, бiрақ мұның шындыққа жанаспайтын әңгiме екенiне мән бермедi. «Естiген құлақта жазық жоқ». Оқиғаны жақсы жағынан айтты.

	Мұқағали мен Шәмшiнiң Димекең отыратын Үкiмет үйiнiң алдындағы Ленин ескерткiшi тұрған жерде жазды күндерi түнеп қалатындары рас едi. Мұғалiм келiншектiң бiлмей айтуынша, Ленин ескерткiшi түбiнде түнеген Мұқағали мен Шәмшiнi Димекең олардың жағдайын бiлу үшiн шақырады. Шәмшi келмей, Мұқағали келедi. Димекең Мұқағалидан жөнсiз қылықтарының себебiн сұрайды.

	—Димеке, — дейдi Мұқағали, – бiр тойдан түн ортасында шықтық. Такси ұстап кетуге ақшамыз болмады. Амал жоқ, далада түнеуге тура келдi. Бiздi кешiрiңiз, көбiрек сiлтеп қойыппыз, – деп шындығын айтады. Димекең көмекшiсiн шақырып, «Тойдан кейiн жағдайы болмай тұрған мына ақынды буфетке апар және үйiне таксимен барсын» деп қалтасынан ақша шығарып, Мұқағалиды жазалаудың орнына осылай құрметтейдi.



	Ал шындығында олай болмаған. Димекең Мұқағалиды сыртынан бiлгенiмен, ақынды арнайы шақырып, сөйлесiп, әңгiмелеспеген. Димекеңе деген халықтың құрметi мен Мұқағалиға деген елдiң махаббатын айтқыштар ойдан шығарылған оқиға арқылы осылай асыра айтып, аңызға айналдырып жiберсе керек.





	АҚЫН ЖҮРГЕН САЯБАҚ



	Қазiргi Алматы шахары тұрған өңiрдi ерте замандарда «НуАлматы» немесе «Су-Алматы» дейдi екен. Орман-нудың iшiнде сарқыраған бұлақтар мен мөлдiреген бастаулар және аққу жүзген көлдер де болыпты. Отаршылар келiп, орманды отағанда, көлшiк-көлдер тартылып, бұлақтар құрғап, бастаулар жоғалады. 0йткенi ағаш үйлер көп салынады.

	Алматыда туып-өскен Димекең құрып кеткен «Ну-Алматыны» саябақ шањарға айналдырды.

	Димекең отырған ескi Үкiмет үйi алдындағы және Жазушылар одағы ғимаратының қарсысындағы саябақ ежелгi нулы Алматыны елестететiн. Осындағы сәндiк ағаштардың бiразы Димекеңнiң ұсынысымен отырғызылған. Саябақтың қазiргi «Балалар әлемi» ғимараты алдындағы тротуармен Димекең кей кездерi жұмысқа жаяу баратын едi. 0йткенi бұрынғы тұрған үйiмен ескi Үкiмет үйiнiң арасы жақын.

	Жазушылар одағында «Жұлдыз» журналының редакциясы болды. Мұқағали жетпiсiншi жылдары осында қызмет еттi. Үзiлiс кезiнде «Аққу» атты кафесi бар аққулы саябақта ақын жиi жүретiн. Кейде ойға батып жалғыз отыратын. ҚазМУ-дiң ақын-студенттерi келiп қолқаласа, табан астында суырып салып жыр шумағын төгетiн. «Аға, сыраға қалайсыз?» – десе, оған қарсы болмайтын. Жастар ақындар жайында сұрағанда Қасым ақынның аруағын көтерiп, әңгiме айтатын. Саябақта бiрде Тоқаш ақын екеуi келе жатып, «Үлкен кiсi отырған жерде теңселiп жүргенiмiз жараспас» деп Жазушылар одағына қарай беттедi. Iшке кiргенде Мұқағали оңға, Тоқаш солға бұрылды. Бiраздан соң екеуi қайта кездесiп, бiр-бiрiн жаңа көргендей амандасып, дабырласып жатты. 0йткенi кафе жақтан бал-бұл жанып келген едi.

	Атасы Райымбек әулие жатқан Алматыны ақын айрықша жақсы көредi. Димекең қаланы саябаққа айналдырса, Мұқағали сол қаланы жырмен өрнектедi. Ақын саябақ-шањардың «жыр-суретiн» салды:



	Емен, терек еркiмен қауышады, Қайың мен қарағаш танысады. Алатаудан басталған ақ бұлақтар, Алматыға жеткенше асығады.





	«АССАЛАУМАҒАЛЕЙКҮМ, АҒА»



	Алматыда бұрыннан өзге ұлт өкiлдерi көп тұрды. Брежневпен жақсы болған Димекең жетпiсiншi жылдары астанаға қазақтардың көбiрек келiп орналасуы үшiн бәрiн байыппен бастады. Алматыдағы толып жатқан өндiрiс, зауыттардың бастықтары өзге ұлт өкiлдерi едi, қаладағы билiк басындағылардың да көбi солар болды. Оларды ауыстырудың амалы басталды.

	Жетпiсiншi жылдардың басында «горкомға» хатшы болып, Димекеңнiң өзi баулыған кадры, ұлтжанды азамат, балқаштық Балтағұл ақынның ұлы Iзбасар Балтағұлов келiп, қызметке кiрiстi. Жауапты үлкен қызметке бiр қазақтың келiп отырғанына Мұқағали қатты қуанды. Арнайы құттықтағысы келдi. Бiр күнi «горкомға» келiп, қабылдау бөлмесiне кiрсе, адам толып отыр екен. Таудай Мұқағали тар жерде отыра алмады. Бiр кiсi шыға бергенде кезекке қарамай iшке қарай ұмтылды. Есiк тар едi — денелi дәу ақын кептелiп, iшке зорға кiрдi. Кiрген бетiнде «Ассалаумағалейкүм, Iзбасар аға. Сiзде еш бұйымтайым жоқ. Тек сәлем берiп, кұттықтауға келдiм. Жасыңыз менен үлкен екен» деп бiр-ақ ауыз сөз айтты да шығып кеттi. Iзекең не десiн. Аң-таң болды да қалды. Аты-жөнiн айтпай тосын кiрген бейтаныстың «Ассалаумағалейкүм, аға» деп қазақша амандасқаны ғана есiнде ерекше қалды.





	«АМЕРИКА ДАУЫСЫ» 0ЛЕҢIҢДI НЕГЕ ОҚИДЫ



	Алпысыншы жылдардың соңы мен жетпiсiншi жылдардың басында Мұқағали өте дарынды және кең тынысты ақын екенiн мойындатты. Лирикалық жырлары өз алдына — үлкен поэмалар жазды. 0зiнiң айтуынша, «Ильич» поэмасымен қазақ әдебиетiнiң есiгiн ашты. «Қарлығашым, келдiң бе», «Мавр», «Дариға жүрек» кiтаптары көп таралыммен шығып, оқырманды елең еткiздi.

	Ақын аудармамен де айналысты. Әлемдiк әдебиеттiң классикалық туындысы Дантенiң «Құдiреттi комедиясын» қазақ тiлiне аударды. Шекспирдiң «Сонеттерiн», Америка ақыны Уолт Уитменнiң өлеңдерiн тәржiмалады. Мұқағалидың «Құдiреттi комедияны» қазақ тiлiнде сөйлетуi әдебиет әлемiнде құбылысқа саналды. Оқиғалары қызықты, тiлi төгiлген шығарма жақсы бағасын алды. Дантенi аударған ақынды көру үшiн Италиядан Алматыға сол елдiң жазушылары келмекшi болады. Бұл ақын рухын көтерген жақсылық едi.

	Жыр-толғаулары белгiлi басылымдарда жиi жарияланып, ал жеке басы Алматыда аңызға айналған, жыр өртке жанып, көшеге сыймай жүретiн, мiнез-құлқы сол кездегi қоғамның тәртiбiне үйлеспейтiн Мұқағалиды бiр күнi ҰҚК (Ұлттық қауiпсiздiк комитетi) шақырады. Сұраққа алған тыңшылық мекеме қызметкерi

	«Америка дауысы» радиосы неге сiздiң өлеңдерiңiздi оқиды. Ол жаққа не үшiн өлең жiбердiңiз?» – дейдi. Мұқағали «Америка дауысына» арнайы өлең жiбермегенiн айтып, өзiнiң таза екенiн дәлелдейдi. Ол кезде капиталистiк елдермен «идеологиялық жауласу» КСРО саясатының басты ұстанымы едi. Америка ақпарат құралдары Қазақстаннан шығатын белгiлi басылымдардағы кейбiр материалдарды көшiрiп немесе радиодан берiп коммунистiк қоғамның кедейшiлiк, жоқшылығын әшкерелейтiн. Сондықтан баспанасыз жүрген, тұрмысы нашар Мұқағалидың өлеңдерiн саясат үшiн әдейi берiп, «Америка дауысы» осылай жар салып, әлемге таратқан.





	АҚЫН НАЛАСЫ



	«Мен ақынмын. Бiрақ Құдай маған ақыл бермеген» деп жиi айтады екен Мұқағали. 0йткенi жырдың «тылсым құдiретi» оны кейде ақылдан адастырып, мiнез-құлқын асқақтатып, кейде өзiн-өзi ұстай алмайтын ұрыншақтыққа әкелетiн көрiнедi. Мұқағалидың атақдаңқын көре алмайтындар ақынды орынсыз кiнәлады. Тұрмыс жағдайы да оңбады. Сондықтан ашынып, күйiнгеннен шарап та iштi, бiреулермен шатақтасып, менменсiген бастық, лауазым иелерiне тiл де тигiздi.



	Әкесiз жетiм Мұқағали бала кезiнен қиындықты, қорлау мен мұқатуды көрiп өскен. Кейiн Алматыға қызметке келгенде бiреулерге күнiн түсiргiсi келмедi. Жағынып, жағымпаздануды жаны сүймедi. Ол Құдай берген қуатты талантына сендi. 0зi айтқандай, ол «жырмен егiз» туған ақын едi. Ұлы ақын қызметтiң құлы, бастықтардың бағыныштысы болған жоқ.

	Бiрде Жазушылар одағының бiр жиналысына серiктерiмен Димекең келетiн болады. «0ртенiп жүрген» Мұқағали идеология жөнiндегi хатшының көзiне түсiп, терiс жағынан танылады. Әйтеуiр Құдай сақтап Димекеңнiң алдында ерсi қылық көрсетпейдi. Шын жанашыр достары жиналысқа қатыстырмай алып кетедi.

	Мұқағали нағыз шығармашылық шырқау биiкке шыққан жетпiсiншi жылдардың басында ақын алдымен партиядан, содан соң КСРО Жазушылар одағы мүшелiгiнен шығарылды. Себебi айтпаса да түсiнiктi. Райдан қайтпайтын бiрбеткей мiнез бен «iшкiш» деген атақ, қызғаныш, тағы да басқа орынсыз кiнәлаулар себеп болса керек. Мұқағали шын ақын ғой. 0зiне тағылған кейбiр айыптауларды мойындап, соңында араша сұрап, Димекеңнiң атына хат жазды.





	АҚЫННЫҢ ДИМЕКЕҢЕ ЖАЗҒАН ХАТЫ



	Мұқаң Димекең дәуiрiндегi Қазақстанның жетiстiгiн дәрiптеп, мәдени-рухани әлемiндегi өзгерiстерiн жыр-толғауларына арқау еттi. Отаншылдық пен жасампаздық идеяны барынша сезiнiп, тамаша жырлар жазды. «Атажұрттан репортаж», «Алатау-Алтай», «Арқа-Атырау» толғаулары қарышты Қазақстан жайында жазылған әдебиеттегi құнды дүниелер едi. Белгiлi басылымдарды, ақынжазушылардың жаңа шығармаларын уақыт тауып үзбей оқып отыратын Димекең баспасөзде жиi көрiнетiн Мұқағалиды сырттай бiлдi. Димекеңе жазған хатында «Аса құзырлы Димаш Ахметұлы» деп сөз бастайды ақын. Содан соң хат жазуға себеп болған жағдайларды айтады. 0мiрбаянын баяндай отырып, шығармашылық еңбегi туралы құлаққағыс қылады.

	Барар жер, басар тауы қалмаған ақын алдымен партиядан шығып кеткенiне өкiнедi. Тағылған айып, кiнәдан құтылу үшiн шығармашылыққа қатты ден қойғанын айтады: «Қалай дегенде өз кiнәмнан тазару үшiн шығармашылықта шарқ ұрып ойландым, толғандым, iздендiм». Хаттың бiр тұсында «...Әсiресе iшiп алғанда имансыздыққа бой ұрып, көп қателiк жiберген шығармын» деп шындықты жасырмайды. «Қазақстан Жазушылар одағы менi КСРО Жазушылар одағы мүшелiгiнен шығарып тынды, өзiме де сол керек. Ол үшiн ешкiмдi кiнәламаймын» деп бар қателiктерi мен ағаттықтарын мойындап, көмек сұрайды. Хаттың соңында «Ажал алдында тұрғандаймын, құтқара көрiңiз, Димаш аға, Сiз қалай шешсеңiз, солай болады» деп өтiнiш-тiлегiне соңғы нүкте қояды. Хатты 1974 жылдың 17 мамырында жазады. 0кiнiштiсi, хат Димекеңнiң қолына тимейдi. Арада бiр-екi жыл өткенде ақын дүниеден озады.

	Димекең ақынды «Мавр», «Ильич» және «Большевиктер» поэмасы арқылы сыртынан жете бiлген. Жеке кiтап болып шыққан шығармаларын да оқыған. 0йткенi Димекең естелiк кiтабында «Егер мен де тегiме барлау жасасам, есiме ел мойындаған ақиық ақын Мұқағали Мақатаевтың өлең жолдары оралады» деп текке айтпаса керек. Мұқағали өмiрден өткен соң, ақынның 50 жылдық мерейтойын өткiзу үшiн бiр топ ақын-жазушылар Димекеңнiң атына хат жазады. Сол кездегi обком хатшысы Iзбасар Балтағұлов Димекең мен Асқаровқа Мұқағалидың шығармаларын, оның iшiнде «Ильич» атты поэма-кiтабын көрсетiп, оның атақты ақын екенiн дәлел-деп, соңында мерейтойды өткiзуге келiсiм алады.

	Басында мерейтойға бастықтар қарсы болады. 0йткенi Мұқағалидың «жаман аты» Мәскеуге дейiн жетсе керек. Оның үстiне ақынжазушыларға қатысты Димекеңнiң үстiнен Мәскеуге арыз, шағымның көп жазылып жатқан кезi едi. Димекең Мәскеудегi сенiмдi адамдармен сөйлескеннен кейiн мерейтой жауапкершiлiгiн Балтағұловқа жүктейдi. Атажұртындағы ақынның алғашқы мерейтойы жақсы өттi. Мұқағалиға байланысты мереке-шараның қалай басталып жалғасқанын Димекең бiлiп отырды.

	«Ақиқаттан аттамайық» атты естелiк кiтабында өзiнiң ата-тегi жайында айтылатын тарауда Димекең Мұқағалидың «Үйсiнмiн» атты өлеңiнен үзiндi келтiредi. Дана Димекеңнiң ақынды ұлықтағаны осыдан көрiнедi.

	Мұқағалидың жаратылыс-болмысын Тұманбай аға:



	Құдайдың ерке бiр ұлы едi ол, Адамдар iшiне жiберген, – деп текке айтпаса керек.





	ДОСАНОВПЕН ДОСТЫҒЫ



	ЖАРАТҚАННЫҢ ЖЕБЕУIМЕН ҰШАҚ АПАТЫНАН АМАН ҚАЛҒАН ЖАЛҒЫЗ АДАМ



	1965 жылы 4-қаңтарға қараған түнi Алматыда қайғылы ұшақ апаты болды. 0скеменнен ұшып келген iшiнде 77 адамы бар әуе кемесi әуежайда күл-талқаны шығып жарылып өртендi. Құдайдың құдiретiне қараңыз, түгел опат болған жолаушылардың арасында жалғыз адам тiрi қалды. Бұл университеттi жаңа бiтiрген жас жiгiт Сәбит Досанов едi. Қалай аман қалғаны бiр Аллаға аян. Кiресiлiшығасылы есi бар оны «жедел жәрдем» машинасы тез алып кетедi. Адам айтса сенгiсiз бұл оқиғаның кейiпкерi Сәбең жайында атақты Сырбай ақын арнау өлең де жазған.

	Ауруханаға келiп, көңiл сұрағандарда шек жоқ едi. Үкiмет адамдары да жиi келiп, қандай көмек керектiгiн сұрап, тыным таппады.

	«Қонаевтың арнайы бұйрық тапсырмасы бар. Сондықтан Сiзге барлық жағдайды жасауымыз қажет» деп жамбасы сынып, аяғынан жүре алмаған, тағы да басқа мүшелерi қатты зақымданған Сәбеңе деген қамқорлық ерекше болды. Құдай қолдап, ата-баба аруағы шын демеп, жебесе керек — ауруханадан аман-есен шықты. Бiрақ екi балдақпен жүретiн болды. Соңында «Мойылды» шипажайында демалып, әйтеуiр толық сақайып қатарға қосылды.





	КЕМЕҢГЕРДI К0РУ АРМАНЫ



	Сәбең жетпiсiншi жылдары «Қазақ әдебиетi» газетiнде қаламы жүйрiк, қарымы мықты журналист едi. Көркем очерктiң хас шеберi, қызықты әңгiме, хикаялар да жазатын. Атақты Сәбит Мұқановтың өзi алғашқы кiтабына алғы сөз жазып, батасын берген. Кәсiбi қаламгер болғандықтан Сәбең атақтылардың көбiмен етене араласты, сапарға шықты, дәмдес те болды.

	Жетпiсiншi жылдары жұлдызы жанып, даңқы төрткүл әлемге танылған Димекеңдi көру, ол кiсiмен кездесу шығармашылық адамдары үшiн арман едi.

	Димекеңнiң көмекшiсi Дүйсетай Бекежановқа қаламгерлiк құқын сездiрiп, журналистiк қызметiн алға тартып, тағы бiр нәрселердi себеп қылып, бiр сәтi түскенде Сәбең Димекеңе кiредi.



	Кiрiп келе жатқанда Димекең орнынан тұрып, кең кабинеттiң ортасында дейiн келiп, қаламгермен құшақтасып амандасып, «Төрлет, iнiм» деп iлтипат бiлдiредi. Жөн сұрасып болған соң Димекең сегiз-тоғыз жазушымен жақын араласатынын айтып, ендi оныншы қаламгер өзiң боласың деп бек қуанады. Сәбең сөз арасында Димекеңдi ерекше құрметтеп, сыйлайтын Олжас Сүлейменовпен дос екенiн айтады. Жазушылар одағы тыныш па, дау-дамай жоқ па деген сияқты сауалдарды қойып, белгiлi қаламгерлер жайында әңгiмелейдi. Үстелiнiң үстiнде жатқан кiтаптардың арасынан Сәбеңнiң де жаңа шыққан повесть, романдарын көрсетiп, шығармашылық тiлек тiлейдi. Мәскеуде оқып жүргенде өзiнiң де әдебиетке құмар болып, студент кезiнде өлең жазғанын айтып, ақын, жазушы болуды армандаған кездерiн еске алады. Есiне түскен бiр-екi шумақ өлеңiн оқиды. Едәуiр уақытын бөлiп, әңгiмелескен Димекең кетерiнде «Сәбе, қандай бұйымтайың бар. Қысылма айт», – дейдi. «Ешқандай бұйымтайым жоқ. Сiздi тек бiр көру үшiн келдiм. Ендi сағынғанда келiп тұрамын» деп қоштасты. Димекеңдi алғаш көргеннен-ақ адамды ерекше құрметтеп, сөзiн тыңдайтын және қандай көмек керек деп жақсылық жасағысы келiп тұратын осы қасиетi Сәбеңнiң есiнде ерекше қалады.





	ӘУЕЛБЕКОВКЕ ДЕ АРА ТҮСТI



	«Берсең бер, бермесең ғой баспанынды, сонда да тастамаймын астанамды» деген жыр шумағы күллi қазақтың жүрегiне жатталған Қасым ақын жайында Сәбең роман жазған және оның жоқтаушысы ретiнде танылған жампоз едi. Қасымның үлкен мерейтойына байланысты салтанатты жиын елеусiз жерде өтетiн болды. «Қасымға халық қарыздар» деген сөздi жиi айтатын Сәбең бұған ренжiдi. Оның сөзiн тиiстi адамдар тындамады. Бұған кейiген жазушы «Димекеңе шықты». Сөйтiп, салтанатты жиын, яғни ақынның мерейтойы театрда өттi.

	Олжасқа байланысты және министр болған белгiлi ғалымға қатысты арыз-шағымның жөнсiз екенiн Димекеңе түсiндiрiп, Сәбең белгiлi азаматтардың тағдырына да араласты. Сондай-ақ Димекеңе жеткен Еркiн Нұржанұлы Әуелбеков жайындағы терiс мәлiмет, фактiлердiң жалған екенiн айтып, бұл азаматты да бiр жайсыз жағдайдан құтқарып, оған араша түстi. «Әуелбеков сiзге берiлген сенiмдi адам» деп дәлелдеп, партия қайраткерiнiң беделi мен iскерлiгiн алға тартты. 0йткенi ел арасында «Брежнев бiр келгенде Әуелбековты ұнатып қалыпты. Қонаевтың орнына сол болады екен» деген қауесет тараған. Сәбеңнiң «Жер тағдыры» кiтабында Әуелбеков туралы айтылатын тарау бар.





	«0ЛГЕНДI ТIРIЛТЕ АЛМАЙМЫН, ҚАЛҒАНЫ ҚОЛЫМНАН КЕЛЕДI»



	Димекеңнiң қаламгерлерге жасаған жақсылығы айта берсе таусылмайды. Аты-шулы «Аз и Я» кiтабы шығып, үстiнен арыз-шағым айтылып, iс ауыр жазалануға ұласа жаздағанда Қонаевтың Олжасты қалай қорғағаны дүниеге белгiлi.

	Бiрде Сәбең бiр шаруалармен Димекеңе келiп, өткен бiр iстi еске салады. Сонда Димекең: «Неге уақытында келмедiң? 0лгендi тiрiлте алмаймын, қалғаны қолымнан келедi» деп өзiнiң айқанын орындататынын бейнелi тiлмен осылай жеткiздi.

	Жылына 4 – 5 рет кiрiп, Димекеңмен етене араласып еменжарқын әңгiмелесетiн Сәбең ол кiсiнiң ерекше шапағатын көрген. Ол кезде Алматыда жоқ бес бөлмелi үй жасатып, соған кiредi.

	Сәбеңнiң Димекеңмен достығы әрi шынайы жақындығы аңызға айналған. Бұған байланысты бiр қызықты оқиғаны қаламгерлер былай айтады. Димекең үшiншi «Алтын Жұлдыз» алып, соның қуанышы Қазақстанды дүрлiктiредi. Министр, обком хатшылары өз алдына, құттықтау үшiн ең атақты бiр қауым жазушы келедi. Iштерiнде қазақ әдебиетiнiң классиктерi Ғабит Мүсiрепов, Ғабиден Мұстафин және Ғафу Қайырбеков бар, кезек күтiп қабылдау бөлмесiнде отырады. Хатшы қыз «Iште бiр үлкен жазушы отыр, сол кiсi шыққан соң кiрерсiздер» дейдi. Қонаевты құттықтауға Мәскеуден арнайы келген не Шыңғыс Айтматов, не Расул Ғамзатов болар деп олардың шығуын күтiп отырады. Бiраз уақыттан кейiн есiк ашылып, Сәбит Досановты қолтықтап сыртқа шығып келе жатқан Димекеңдi көргенде олар аң-таң қалып, ерiксiз Сәбеңнiң де қолын алады.

	Сәбең Димекең зейнетке шыққан кезде де сырт айналып кеткен жоқ. Көңiлiн көтеру үшiн мәдениет саласында үлкен өнер ұжымын басқарған Сәбең әншi, күйшiлердi әкелiп, оларға ән салдырып, күй тартқызып, Димекеңнiң рухын көтерiп, еңсесiн түсiрмеудi ойлады. «Олжас екеуiңе мен ризамын» дейтiн дана қария.



	Атақты Сәкен Серi Жүнiсовтi Сәбең бiр күнi Димекеңнiң үйiне сәлем беруге әкеледi. Жөн сұрасқаннан кейiн «Сәкен, сенi мен бiлемiн. Ақан серi жайындағы романың керемет қой», – деп жазғандарына жақсы баға бередi. Соңында Шашубайдың өлеңдерiн келген ақын-жазушылардың алдында түгел жатқа оқиды. Бұған қаламгерлер қайран қалып, тыңдай бергiлерi келедi.

	Келген ақын, жазушылар Димекеңмен қоштасып сыртқа шығады. Сонда Сәкен Серi: «Бiлмейдi екенбiз. Қонаев шын ғұлама, кемеңгер, рухы ақын қазақ екен ғой. Бұрын барып кездесiп, араласпағаныма қатты өкiнемiн» деп әсерлi кездесудi әр жерде айтып жүредi.





	БАЛҒАБЕК ҚЫДЫРБЕКҰЛЫ



	КЕМЕҢГЕРДIҢ КЕҢДIГI



	Кеңес үкiметiнiң жұмысшы-шаруа достығын айғақтайтын мемлекеттiк рәмiздерiнiң бiрi «Орақ-Балға» белгiсi едi. Бәкең (Қыдырбекұлы) өмiрге келгенде әке-шешесi (шаруа) балаға «Балға» деген ат-есiмдi берудi жөн көредi. Арғы аталары Қазыбек бектiң (князь) тiкелей ұрпағы екенi де ескерiлiп, соңында «Балғаға» «бек» деген титулды қосып, «Балға-Бек» деген атты туу куәлiгiне жазады. Атақты сатирик, шын коммунист Бәкеңнiң ат-есiмiнде сол кездiң саясат белгiсi мен ата-тектiк рух-ныпсысы қатар тұр. Сондықтан ол партия жауынгерi (Димекең сияқты) және тегiн ұмытпаған тектi болды. 0йткенi Бәкең «Жетi ата» шежiресiне жетiк едi. Жоңғар шапқыншылығы кезiнде атақты Төле және Қазыбек билердiң қасында жүрiп, қанды қырғын жылнамасын жазған түп атасы Қазыбек бектiң құнды мұрасын сақтады, соңында жарыққа шығарды. Тәуелсiздiктiң алғашқы жылдары Қазыбек бектiң шежiре кiтабына («Түп-тұқианнан өзiме шейiн») байланысты даудамайдың өршiгенi де рас.

	Бәкең Димекеңдi қызметiнен алатын пленумда Колбиндi жақтап, қол көтерген жоқ. Сондықтан «Қонаевтың кадры» ретiнде айыпталды. Аты-жөнi орысша емес Бауыржан Момышұлы, Балғабек Қыдырбекұлы және Шона Смаханұлы көздерiнiң тiрiсiнде «қазақ ұлтшылдары» атанған едi. «Желтоқсан оқиғасына дем берушiлердiң бiрi Балғабек Қыдырбекұлы» деген әңгiме шықты кезiнде.



	Қырық жыл «Егемен Қазақстанда» қызмет етiп, соңында редактор болған Бәкең Димекең дәуiрiнде қазақ ауылдарының қалай өсiп-өркендегенiн және қазақ санының екi есе көбейгенiн жақсы бiлушi едi. Жоғарғы Кеңестiң сессиясында депутат Бәкең ұрдажық жекешелендiруге жалғыз өзi үзiлдi-кесiлдi қарсы шықты. 0йткенi мәймөңкелеп сөйлеудi ұнатпайтын, Қазақстандағы күллi колхоз, совхоздың санын жатқа айтатын Бәкең алдымен ауылдағы қазақтың тағдырын ойлады.





	БАЛҒАБЕК, АШУЫҢ БАСЫЛДЫ МА?



	Жетпiсiншi жылдардың басында Алматы облысының ауа райы қолайсыз, жартылай шөлейт, шағыл құм, сусыз өңiрiнде Күртi ауданы құрылды. Бұрын елдiмекен болған Айдарлы, Бозай өңiрiнде және Сарытауқұмда мектеп, тұрғын үйлер бой көтердi. Жаңа ауданның тыныс-тiршiлiгiн Димекеңнiң өзi тiкелей бақылап отырды.

	Алматыдан бiр алыс шалғайда жатқан қысы қатаң, жазы аптап ыстық өңiрге алдымен адам әкелiп, қоныстандыру жұмысы ғана қиынға соқты. 0йткенi Алматы маңындағылар жылы орындарынан шөлге жылжығысы келмедi.

	Жаңа ашылған ауданға ел қоныстандыру жөнiнде облыста үгiтнасихат жұмыстары жүргiзiлiп жатты. Жағдайдың мәз емес екенiн бiлiп, өзi барып көрiп, бәрiне көз жеткiзген Бәкең бiр күнi қапаланып, Димекеңе кiредi. Жөндi амандаспаған да болуы керек. Салған жерден өзi сатирик, сын сардары жаңа ауданды сынға алып сөйлейдi.

	—Димеке, — дейдi Бәкең: — Сiз патшалық Ресейдiң қазақтарды шөл дала, құмды өңiрге қуған саясатын ұстанып, жергiлiктi ұлтты резервацияға айдап, сорлатудың жолын жаңғыртып отырсыз. Кезiнде отаршылдардың Алатау етегiндегi қазақтарды осылай шөлге, тау-тасқа айдағанын, Димеке, сiз бiлмейсiз бе, — деп Бәкең қатты кетедi. Ашулы, сөз тыңдауы қиын, түсiндiрiп жату тағы мүмкiн емес Бәкеңе Димекең былай дейдi: «Сен жай ұлтшыл емес, бар жан-тәнiңмен ұлтшыл екенсiң ғой. Ашуыңды бас, кейiн бәрiн түсiнесiң», – деп бiр-ақ ауыз сөз айтып, одан ары тәжiкелесудi жөн көрмейдi.

	Арада бiр апта өткенде Мәскеу «нағыз ұлтшыл», «Қонаевтың оң қолы» деп айдар таққан обкомның бiрiншi хатшысы Асанбай Асқаров Балғабекке телефон соғады. «Әй, Балғабек, ашуың басылды ма?» – деп Димекеңнiң Күртi ауданын ашқандағы мақсаты қазақтың жанын да, малын да көбейту үшiн жасалған әрекет екенiн түсiндiрiп, малшы, шопандарға арналып салынып жатқан тұрғын үйлер мен қора-баздардың санын айтып, су мәселесiнiң де шешiлгенiн тiлге тиек етедi.

	Димекең Асанбай Асқаровқа «Ана сатирик Балғабек бауырыңа бiздiң iсiмiздiң дұрыс екенiн өзiң түсiндiр» деп телефон арқылы мән-жайды айтса керек.

	Кейiн тараған Күртi ауданында жекеменшiкке тиым салған кеңестiк кездiң өзiнде әр шопан 40 — 50-ден уақ мал ұстады. Үйiрүйiр жылқылары бар малшылар болды. Әр шопан отбасында орта есеппен 6 — 7, кейбiреулерiнде 10 бала өмiрге келiп, олар тегiн бiлiм алып ержеттi. Жаңа ауданда мал да, жан да көбейдi. Аудан экономикасы көтерiлген жетпiсiншi жылдардың соңында Димекең Күртi ауданына келдi. Озат шопан Димекеңе ат мiнгiздi. Бiрақ атты алған жоқ. «Қонаевтың аты болып жылқының iшiнде жүре берсiн» деп сәйгүлiктi шопанның өзiне қайтарды. Айтпақшы, шөлейт Күртi өңiрiне Димекең келерде бұрынды-соңды болмаған жаңбыр жауып, дихандар күзде астықтың астында қалған едi.

	«Қыз Жiбек» киносының бiраз эпизодтары түсiрiлген өңiрде нұр-жаңбырдан кейiн дала сәуiр, мамыр айларында өрттей жанып тұрды. Ақ жаңбыр әкелген Димекеңдi әжелер мен аталар «бұл кiсi әулие ғой» деп көпке дейiн ауыздарынан тастамады.





	БЕКТIҢ Ш0БЕЛЕГI ЖӘНЕ ЖАЛҒАСҚАН ҰЛТТЫҚ 0НЕГЕ



	Бейiтi Күртi өңiрiндегi «Қазыбек» өңiрiнде жатқан (кейiн белгi қойылды) Қазыбек бектiң тiкелей ұрпағы, яғни шөбелегi Балғабек Қыдырбекұлының қаламгерлiк, шығармашылық еңбегi өз алдына





—Бәкең бала, ұрпақ тәрбиесiнде ұстаз әрi тәрбиешi әке едi. Ұлқыздарының үйдегi ұлттық тәрбиесi мен мектептегi өнеге тәлiмiн қатар қадағалап, үнемi бақылауда ұстаған Бәкеңнiң отбасы — өзгелерге үлгi болды. 0зi iшiмдiк iшпеген Бәкеңнiң балалары да әке үлгiсiн алды. Димекең алдымен Бәкеңнiң отбасы өнегесiн, содан соң оның бойындағы тектiлiк қасиеттi (бектiң ұрпағы ғой) және тура айтатын, сынап айтатын батылдығын ұнатты. Кеңестiк дәуiрде ащы сын айтып, фельетон жазу «жүрегiнiң түгi бар» қаламгерлердiң ғана қолынан келетiн. Әрi өзi адал, таза адамдар ғана сын айтып, жалқаулықты, масылдықты, маскүнемдiктi және жемқорлықты әшкерелеп, бастықтарды қызметтен алдырып, сазайын тартқызатын едi. Бәкеңнiң кезiнде қазiргi «Егемен Қазақстан», бұрынғы

	«Социалистiк Қазақстанда» жиi фельетондар жарияланып, онда аттары аталған адамдар жазаланып жататын.

	Қазыбек бектен басталатын Бәкең шаңырағындағы ұлттық өнеге-тәлiм, бiлiм-iлiм және парасат-әдептiлiк Қыдырбекұлы әулетiнде күнi бүгiнге дейiн жалғасып келе жатқаны қайран қалдырады. Әсiресе ата-ана сыйлау бұл әулетте «қасиеттi тәрбие» әрi кейiнгiлерге өсиет ретiнде жалғасады. Отағасы Бәкеңнiң туған шешесiн құрметтеуi өнегенiң үлгiсi едi. Аса құрметтi қонақтарды күткенде Бәкең алдымен төрге анасын отырғызып, бата алған соң барып өзгелердi тыңдайды екен. Бұл жерде әке-шеше құрметтеуi Димекеңе ұқсайды.





	АЛҒАТБЕКТIҢ ДИМЕКЕҢДI К0РУI



	Алматыда мектептегi ата-аналар жиналысынан қалмайтын қаламгер Балғабек Қыдырбекұлы атты қазақ едi. Бәкеңнен әке тәрбиесiн алған сазгер Балнұр Балғабекқызының шығармашылығы елге белгiлi. Ал экономика ғылымдарының кандидаты, банк iстерi бойынша Австрияда бiлiм алған Алғатбек қалада туса да қала баласы емес, ауыл-дала баласына ұқсайды. 0йткенi әке солай тәрбиелеген. Ана тiлiнен басқа тағы бiрнеше тiл бiледi. Бәкең әулетiндегi ұл-қыздардың бәрi таза қазақ тiлдi, дiл-рухы да қазақ, тектi екендерiн көрген жерден байқатады.

	Бiрде демалыс күнi ол кезде мектепте оқитын ұлы Алғатбектi қыдыртып, Бәкең қазiргi Абай атындағы опера театрының төңiрегiнде серуендеп жүредi. Гүлзардың бiр тұсына келгенде, қайдан шыққаны белгiсiз, ол кезде «совминде» төраға Димекең жалғыз кетiп бара жатады. Бәкең «Димеке, бiр минутқа тоқтаңыз» деп дауыстап, ол кiсi жалт қарағанда, қасына келiп сәлем бередi. Балақай Алғатбек те екi қолын берiп сәлемдеседi. «Ұлың өзiңнен айнымайды екен», – деп, үлкенге сәлем берген баланы да Димекең ұнатып қалады. Әкесi «Алғатбек, сен ана жақты бiр айналып, ойнап кел. Бiз кiшкене әңгiмелесейiк», – деп, Бәкең Димекеңмен далада бiраз сұхбаттасады. Алғатбек әкесiнiң үлкен адаммен далада жолығып, әңгiмелескен сәтiн және өзiнiң Димекеңдi бала кезiнде қалай көргенiн жиi әңгiмелейдi. 0йткенi әкесi мен Димекеңнiң дидары әлi көз алдында тұр.





	ДУЛАТБЕК ДИМЕКЕҢНIҢ ПОРТРЕТIН ӘКЕЛДI



	Ұлттық тәрбиенiң отбасындағы бiр өнегесi ата-ананың ұлқыздарына жақсы әңгiме айтып, әулиелердiң, дана, шешендердiң сөздерiн балаларының құлағына құйып отырған тәрбиесi болса керек. Бәкең де балаларына Абайдың, Сүйiнбайдың, Жамбылдың және ұлы атасы Қазыбек бек пен туысы Ораз Жандосовтың өнегелi iстерiн талай әңгiмелеген ғой. Димекең жайында да айтқан. 0йткенi ұлы дана өмiрден өткенде, Бәкең Қонаевпен қоштау рәсiмiне ұлқыздарын түгел апарып, ағайын-туыстарына қабырғасы қайысып көңiл айтады.

	Димекеңдi қызметiнен алғанда шовинистiк саясаттың ызғары Бәкеңе де тидi. Димекеңдi қаралау басталып, «қылмысын» әшкерелеу науқаны баспасөзде үдеген кезде Бәкеңнiң де атына сын айтылды. Қонаевты қорлау 1987 жылы қатты үдедi. Орталық Комитеттегi кейбiр бастықтардың кабинетiнде iлiнiп тұратын Саяси Бюро мүшесi Димекеңнiң портретi алынды. Бәкеңнiң де кабинетiнде Димекеңнiң портретi бар едi. Тықыр таяна бастаған соң бiр күнi

	«сурет-портреттi» үйiне әкелiп, iлiп қойды. Димекеңнiң мұражайы ашылғанда ұлы Дулатбек әкесiнiң айтқан өсиетiнен болар, Қонаевтың қымбат портретiн мұражайға сыйлады.





	АЛАТАУ ЖӘНЕ ОРАЗ ЖАНДОСОВ



	Белгiлi қоғам қайраткерi Ораз Жандосов Бәкеңдерге жақын ағайын болып келедi. Димекеңнiң ерекше құрметтеген ағаларының бiрi осы Орекең едi. Мектеп бiтiрген бозбала Димаштың Мәскеуге оқуға баруына көмектесiп, қол ұшын берген асыл азаматты Димекең ұмытпады. Ораздың ұлы Санжар Жандосов Орталық Комитетте Димекеңмен бiрге қызмет еттi. Алматыда үлкен қоғам қайраткерiне ескерткiш орнатылды, ал Жандосов көшесi Оңтүстiк астанадағы үлкен даңғылдардың бiрi.

	Алатаудың етегiнде қазiргi Жандосов ауылында өмiрге келген Орекеңнiң iнiсi Оразәлi жайында қазiр дерек жинап, бiр қаламгер iзденiп жүр. Алатау өңiрi жайында және қазiргi Алматының тарихы жөнiнде Орекеңнен жақсы айтқан қайраткер жоқ.

	Жиырмасыншы жылдары Орекең: «Алатаудың баурайы ежелден жұмақ жер. Суы шипа, жемiсi бал, табиғаты көркем бұл өңiр болашақта Қырым, Кавказдан артық курортты өлке болуға тиiс. Ал Қазақстанның астанасы Iле өзенiнiң жағасында салынуы керек» деген ұсыныс айтқан екен. Кейiн отызыншы жылдары Орекеңнiң ұсталуына байланысты бұл идея ұмытылады. Бiрақ Димекең тұсында Алматы арайланып, тау бөктерi жартылай курортты аймаққа айналды десек, артық айтпаймыз. Қазiр әлемге белгiлi таңғажайып өлкеге айналдыру көзделуде. Бәкеңнiң шығармаларында Алатау, оның орман-тоғайлары мен аң-құстары, өзендерi мен бастау-бұлақтары суреттеледi. Алма еккен қазақ бағбаны жайында қызықты деректер мен хикая аңыз қатар өрiледi. Соңғы жазған бiр шығармасына «Алатау» деп ат қойған Бәкең де қасиеттi атажұртты қастерледi.





	БАЛҒАБЕК АТТАС БАЛҒАБЕК НЕМЕСЕ «ЕЛ IШIНДЕ БIР ТЕНТЕК»



	Қазыбек бек Тауасарұлының тағы бiр тiкелей ұрпағы Тұрсынхан Мұсаханұлы Бәкеңнiң отбасымен бұрыннан ағайын-туыстығын, сыйластық салтын сақтаған, қазiр әулетте «Аға» атанған азамат. Ораз Жандосовпен арғы аталары қосылады. Димекең Күртi ауданына келгенде, онда қызмет iстеген Тұрекең кездесуде: «Ассалаумағаликүм, Алатаудай алып, асыл аға» деп амандасып, қолын алған. Бек әулетiнде аға атанғаннан болар, Алғабектiң және Балғабек аттас Балғабектiң мерейтой қуанышында оларға өзiнiң туыстық «сыйлық орденiн» тағып, сөз сөйледi.

	Iшкi iстер бөлiмiнде милиция қызметкерi болған жiгiтке әкесi өмiрге келгенде «Балғабек ағаңдай бол» деп азан шақырып, Бәкеңнiң атын қойыпты. Балғабек ержетiп, әскерге шақырылғанда Қыдырбекұлының өзi арнайы келiп, шығарып салу тойына катысады.

	«Әскерде жүрiп, менiң атыма кiр келтiрсең, келгенде сыбағаңды беремiн» деп әзiлдейдi. Балғабек әскерден оралғанда да келiп, әзiлқалжың айтып, ағайын-туыстарды күлдiредi.

	«Әй, Балғабек, сен тентексiң, текке сатира жазбайсың. «Ел iшiнде бiр тентек» деген. Аман бол, айналайын» дейдi екен Димекең Қыдырбекұлымен кездесiп қалған кезде. Бәкеңнiң тентек мiнезiне байланысты әрi Димекеңе қатысты бiр қызық оқиға болған. Партияның бiр пленумында Димекең Бәкеңнiң жоғары қызметтегi iнiсiн сынайды. Бұған шыдай алмаған Бәкең ертеңiнде Димекеңнiң кабинетiне ашуланып кiрiп, «Неге менiң iнiмдi соншама сынадыңыз. Не жазды сiзге?» – деп қатты кетедi. Қашанда сабырлы Димекең бұл жолы шыдай алмай: «Сенiң iнiң менiң iнiмдi де оңдырған жоқ қой. Ол неге, не үшiн сынады?» – деп Бәкеңе қарайды. Бәкеңнiң ашуы басылып, сабасына түседi. Димекең де тәжiкелеспей, райдан қайтады. Соңында өзара қауқылдасып, түсiнiсiп, тез жарасып кетедi.

	Зейнетте жүргенде Бәкең iшiнде Асқаров, тағы да бiраз адам бар Димекеңдi қонаққа шақырады. Димекең қонақтарды күлдiрiп әңгiме айтады. Бәкеңнiң шалт мiнез, қатты кететiн кездерiн де араарасында еске алып, әзiлдеп, «тентек iнiнiң» үйiнде өте көңiлдi отырады.

	Тоқсаныншы жылдардың орта тұсында Бәкең өмiрден өткенде, елбасы Қыдырбекұлының отбасына арнайы келiп, ұл-қыз, ағайын-туыстарына көңiл айтты.





	УӘДЕ НЕМЕСЕ «ХАННЫҢ IСI ҚАРАҒА ТҮСКЕН ЖОҚ»



	1987 жылы Қонаевты қаралау мен жамандау, орынсыз даттау мен кiнәлау басталған сүргiн-сойқанды кез едi. Қаскелең ауданына (қазiр Қарасай) қарасты бiр ауылда тұратын Адам және Гүлнар атты жас жұбайлар тұңғыш нәресте қуанышына бата алу үшiн Димекеңнiң туысы Рақымбай ақсақалды шақырды. 0йткенi Рақаңның түп-тегi Димекеңнiң атасы Жұмабай қажымен сыйласқан Жетiсу өңiрiне белгiлi байлардың бiрi едi. Қуанышта Рақаң жақсы әңгiме айтып, Димекеңнiң елге сiңiрген ерен еңбегi жайында сөйлеп отырды. Қажымұқанның көзiн көрген, атақты М. Әуезовпен тоғызқұмалақ ойнап, Баукеңмен (Бауыржан Момышұлы) бiраз аралас-құралас болған Рақаң шынында жақсы-жайсаңдардың жалғасы едi.

	Басында Абай атындағы опера және балет театрында әншi, кейiн тоғызқұмалақтан республика чемпионы болып, осы ұлттық ойынды дамытушы ұстазды Димекең жақсы көрдi. 0йткенi ұлттық өнер мен әдебиеттiң Димекең дәуiрiнде «түрi ұлттық, мазмұны социалистiк» идея аясында дамығанын жоққа шығаруға болмайды. Димекеңнiң туысы көпке дейiн пәтер ала алмай жүрдi. Рақаң Димекеңе кiрiп, пәтер сұрауды жөн көрмедi. 0йткенi «Қонаев тек туыстарына пәтер берiп жатыр» деп айтатын жұрттың өсек-қауесетiнен қорықты. Отбасылық өмiрiнде тағдыр тәлкегi болған Рақаң (Кәрiмбаев) кейiн Төлебаев көшесiнен әйтеуiр үй алады. Рақаңның кейiнгi жары Уәзипа өнер адамының тұрмыс-тiршiлiкке, шаруа-харекетке енжар болатынын жақсы түсiнiп, қабiлет-дарынының тоқырамауы үшiн ол кiсiге барлық жағдай жасады. 0зi ордендi тiгiншi Уәзипа атақты фабрикада жұмыс iстедi. Димекең зейнетке шыққанда Рақаң мен жұбайы Уәзипаны «Қонаққа келiңдер» деп жиi шақырып, туыстық-жақындықты үзбейдi. Кейiн әйелi қайтыс болып, үйде өзi жалғыз қалғанда Рақаң мен Уәзипаға «Менiң үйiме келiп тұрыңдар. Үйлерiңдi жалға берiңдер. 0йткенi сендердiң күнкөрiс-тiршiлiктерiң маған белгiлi» деп Димекең шын жақындықты сездiрiп, туыстық жанашырлық танытады. Туыстардан ыңғай болмаған соң бiр күнi Рақаңа: «Не, келiн келiспей жатыр ма? Жамбыл ата ауылының қызы билiктi өзi алған ба?» – деп әзiлдейдi.

	Шынын айту керек – Уәзипа апа атақты Димекеңнiң үйiне барып тұруды хош көрмейдi. 0йткенi ұлы адамнан қысылады.

	Рақаңа аракiдiк телефон соғатын Димекең қуаныш-тойларда үнемi Уәзипа келiнге сыйлық, сәлем-сауқат, киiм-кешек т.б. нәрселердi жиi «жөнелтiп» тұрады. Түркияға барған сапарында бұл отбасыға да сыйлық алуды ұмытпайды.

	– Рақаңның аталас туыстары Димекеңнiң үйiне көшiп баруды жөн көрмедiк. Бiрақ анда-санда барып аунап-қунап кетудi дұрыс деп бiлдiк. 0йткенi «ханның iсi қараға түсiптi» деген мақал бар ғой. Жұбайынан айырылып, жалғыздық көрген жанды бiреулер сыртынан мүсiркеуi мүмкiн ғой. Рақаң Димекең бақилық болғанша ол үйден шыққан жоқ, – деп еске алады күнде күйеуi мен Димекеңнiң аруағына дұға бағыштайтын Уәзипа апа.

	Димекең Талдықорғанға Тынышбаевтың тойына жүрердiң алдында Рақаңа телефон соғады. Оны ертiп алып, Кеңсайдағы әкешешесiнiң, әпке, жезделерiнiң, тағы да басқа туыстарының басына құран оқиды. «Ертең Талдықорған жаққа жол жүремiн», – дейдi Рақаңа. «Димеке, алыс сапардан оралғаныңыз кеше ғана едi ғой. Жиi жол жүру ауыр соқпай ма», – дейдi туысы. «Халыққа келемiн деп уәде берiп қойып едiм. Уәде – Құдай сөзi. «Бармасам болмас», – деп Димекең жолға жиналады.





	МАЙРА САЛҒАН «ШИЛI 0ЗЕН» ЖӘНЕ «ГҮЛ 0РНЕКТI» ШАПАН



	Сексенiншi жылдары ару Алматыда асқақтата ән шырқап, күмбiрлете күй шертетiн, мың бұралып би билейтiн өнер адамдары мен өнер ұжымдарының әсерлi концерттерi жиi өтетiн. Қазiргiдей жарқ-жұрқ еткен жарнама, көше сайын жарқыраған жазулар жоқ сол кездерi ұлттық өнер ансамбльдерiне деген халықтық құштарлық ерекше едi. «Айгүл», «Арқас», «Гүлдер», «Дос-Мұқасан» және ҚазМУ-дегi «Жетi муза» өнер топтарының атағы шырқап тұрды.

	Димекең дәуiрiнде өнер мен мәдениеттiң шырқау биiкке көтерiлгенiн ешкiм жоққа шығармайды.

	Мемлекеттiк өнер ұжымдары өз алдына, әр ауылда көркемөнерпаздар үйiрмесi жұмыс iстедi. Аудан, облыстардың бәрiнде, жоғары оқу орындарында түгел ансамбль, оркестрлер болды. Қазiр айтса сенбейтiн өнер жолындағы «халықтық үрдiс» қанат жайды. Кейде олар саябақтар мен клубтарда тегiн концерт қойып, көңiлдi кештер өткiздi. Солардың бiрi «Сазген» ансамблi едi. Мүшелерi көне ұлттық аспаптарда (сазген, сазсырнай, үш iшектi домбыра) ойнайтын бұл ансамбль алғашқы күннен-ақ халық назарына iлiндi. Күйшi Таласбек Әсемқұлов, домбырашы Жарқын Шәкәрiмов және бишi Ботакөз бен әншi Майра сахнаға шыға келгенде көрермен әуен мен сазға қалай елтiп, арбалып қалғандарын сезбейтiн.

	Ұлт аспаптары мұражайының жанынан құрылған «Сазген» ансамблiн көруге бiр күнi Димекең бастаған Орталық Комитеттiң лауазымды адамдары мен Мәдениет министрлiгiнiң басшылары келдi. Жоғары жақтағы шолақ белсендiлер алдымен ансамбль мүшелерiне «Қонаев келгенде мұң-мұқтаждарыңды айтып, бiздi ыңғайсыз жағдайға қалдырып жүрмеңдер» деп ескертiп қойған едi. Iшiнде Димекең бар Үкiмет адамдарының құрметiне «Сазген» ансамблi мұражай залында бiр сағаттай концерт қойды. Димекең тұңғыш рет көне аспап сазсырнаймен салған әндi тыңдады. Таласбек тартқан күйлерге жаны жасарды. Үш iшектi домбыраның үнi мен Ботакөздiң билерi ұнады. Майра Ысқақова «Шилi өзен қамыс-ай» әнiн орындағанда жас талантқа қатты қол соқты. Осы қуаныш пен жақсылық үстiнде әншi қыз Майра Димекеңе жақындап:

	«Аға, мен осында алпыс шақырым алыс жерден келiп жүрмiн. Қалада баспанам жоқ» деп үйден қиналып жүргенiн айтты. Димекең жанындағы Мәдениет министрлiгiнiң жауапты адамына «Қалада үйсiз жүрген мына баланың жағдайын ойластыру керек қой» дедi.

	«Майраға жатақханадан бiр орын алуға мүмкiндiк бар» деп бастық әншiнiң баспана проблемасын табан астында шештi. Димекеңнiң бiр ауыз сөзi бастыққа «бұйрық» болғандай, сол күнi Майра өнер адамдары жататын Байзақов көшесiндегi жатақханадан бiр бөлме алды. Екi сағаттың iшiнде бөлме (№ 31) кiлтi қолына тигенде, бұған сенер-сенбесiн бiлмедi.

	«Жiгер» фестивалiнiң лауреаты, белгiлi әншi, iсмер Майра Ысқақова «Жiбек жолы» компаниясында қызмет етедi. Ұлы Қонаевтың бiр шапағаты тиген Майра кейiн ол кiсiнi түсiнде көрiп, желеп-жебеуiн сездi. Бұған күнi бүгiнге дейiн қайран қалады. Екi мыңыншы жыл болуы керек – Майра жолы болмай қатты қиналып жүрдi. Бiр шетелге шығуы үшiн қаражаттан тарығып, кедергi, тосқауылдарға тап болды. Бiр күнi таң алдында Димекең түсiне кiрдi. «Балам, мынаны ки» деп Майраға гүл өрнектi шапан бердi. Көп өтпей Майраның жолы болды. 0зi ұлттық киiм үлгiлерiн тiгетiн iсмер, әншi Майра Парижге барып, онда шығармашылық өнерiн көрсетiп, көрме өткiздi.





	«АСЫЛ АРМАН» НЕМЕСЕ МАҒЖАННЫҢ МАХАББАТ ЖЫРЛАРЫ



	Алпысыншы жылдары Қазақ жерiнiң Оңтүстiктегi бiраз бөлiгi 0збекстанға өттi. Осы тұста халықтың туған жер, Отанына деген махаббатын әйгiлеген Шәмшiнiң «Менiң Қазақстаным» ән-гимнi өмiрге келдi. Кейiнiрек Ескендiр Хасанғалиевтiң атақты «Атамекен» әнi тағы да ұлттық рухтың саз-әуенiне айналды. Осы екi әндi Димекең өте қатты ұнатты. Ал Ескендiр Хасанғалиевтiң «Атамекеннен» басқа махаббат, сүйiспеншiлiк әңдерiн де Димекең жақсы қабылдап, радиодан жиi естiп жүрген. Жетпiсiншi жылдары шыққан «Әдемi-ау» және «Асыл арман» әндерiн Димекең өте ұнатып, бұл әндер жайында отырыс-мерекелерде әңгiмелейтiн көрiнедi. Димекеңнiң жары Зухра Шәрiпқызы да халық әндерiн нақышына келтiре айтатын өнерпаздығы бар жан едi. Ескендiрдiң «Елiгiм – еркем», «Гүл сезiм», «Бозторғайым» әндерiн Зухра апа да жақсы көрiп, тыңдаған.



	Тоқсаныншы жылдары Димекең мен Ескеңнiң кездесуi мен қонақ болу, тағы да басқа iзгi қарым-қатынасы жалғасады. Кемеңгер мен композитор жиi кездесiп, той-мерекеде, елге сапар-саяхатта бiрге жүредi.

	Бiр сәтi түскенде Димекеңдi Ескең көңiлдi отырыста өз үйiне қонаққа шақырады. «Композитор iнiмiз қазiр айтып, кейiн айнып қалуы мүмкiн. Сондықтан қонаққа баруға тез келiсейiк» деп әзiлдеп мұны құп алады.

	Белгiлi композитордың үйiнде Димекең майын тамызып әңгiме айтады. Ескендiрдiң махаббат әндерiн ынтыға тыңдайды. Бiр кезде Димекең Мағжан ақынның махаббат жырлары туралы сөйлейдi. Ақынның «Сүй менi, тағы да сүй» жырын басынан аяғына дейiн жатқа айтады. Димекеңнiң мұндай жатқа жыр оқу өнерiн бiлмейтiндер қайран қалып, бастарын шайқайды. Мағжан жырларын Димекең жас кезiнде жаттаған. Димекең кезiнде Мағжан жөнiнде Iлияс Есенберлинмен және тағы да басқа ұлт әдебиетiнiң жанашырларымен әңгiмелескенi күмән тудырмайды. Мағжанның ақталуына атақты жазушының қарсы шығуы – бұған кедергi болды.

	Бұл күнде Димекең туралы толғанып, тебiренiп естелiк айтатын Е. Хасанғалиев өзiнiң шығармашылық жетiстiгiн бағалауда ұлы дананың жанашырлығын да жадынан шығармайды. Ескеңе «Қазақстанның халық әртiсi» атағын беру мәселесi қаралғанда Димекең оның халықтар достығына арналған бар әнiн мысалға келтiредi. Ескеңнiң «Ташкент лирикасы» деген әнiн өзбек ағайындар айрықша бағалаған ғой. Бұл ән жайында 0збекстанның сол кездегi бiрiншi басшысы Шараф Рашидов Димекеңе арнайы телефон соғыпты.

	Димекеңе байланысты өткен бiр басқосуда Ескең осының бәрiн айтып, соңында ол кiсiнiң жақсы көрген әнi «Асыл арманды» орындады.





	ЕРМЕКТI ШАЙҒА ШАҚЫРЫҢДАР



	Қонаев мұражайы ұйымдастыратын кеш, кездесулерге жиi келiп, естелiк айтатын, Димекең жайында егiлiп әңгiмелейтiн белгiлi адамдардың бiрi Ерекең – Ермек Серкебаев. «Қонаев туралы естелiк әңгiме айтуға шақырғанда, мен iс-шараның бәрiн талақ етiп, сонда барамын. Қонаев туралы, оның жақсылығы туралы айтпасам, менi Құдай кешпейдi» деп бастайды әңгiмесiн атақты әншi.



	Наурыз айының алғашқы аптасында мемлекеттiк филармония концерт залында «Қонаевтың сүйiктi әндерi» атты кеш-концерт өттi. Арнайы жарнама емес, жәй радиохабардан естiген жұрт залға симай кеттi.

	Осы кешке келген Ерекең ән де айтты, әңгiме-естелiктi де тоқтатпады. Ағынан жарылды. Димекеңнiң туған бауырындай болып кеткен Ерекең: «Менiң күллi атақ-даңқым, сыйлық алуым және депутат болуым Қонаевтың арқасы екенiн жұрт көп бiле бермейдi. 0йткенi қанша талантың болғанымен сүйеушi тiрегiң болмаса еш нәрсеге қол жеткiзе алмайсың. Менi өмiр бойы Қонаев қолдады, бар атақ-даңқты өзi алып бердi. Сондықтан Димекеңе мен өмiр бойы тағзым етемiн», – деп, өзi күйсандыққа отырып, сол дәуiрдiң патриоттық әңдерiн орындады.

	Димекең әншiмен жақын араласқан. Кейде кабинетiнде жеке алып қалып, белгiлi өнер қайраткерлерiнiң тұрмыс жағдайын, репертуар мүмкiндiктерiн бiлiп отырған. 0нер адамына тән еркiндiктiң кейде шектен асатын қиғаш қылықтары жөнiнде де парасат тұрғысында әңгiмелескен.

	Димекеңнiң досы, сол кездегi КСРО патшасы Л. Брежнев те өнерiн ерекше бағалаған Ерекең ол кiсiнiң бiр мерейтойында ән салған. Мәскеудегi съезд, сессияларда Ерекең кеңестiк дәуiрдегi патриоттық, партиялық әндердi көп орындаған.

	Мәскеуде осындай шаралардың бiрiне қатысып, Димекеңмен бiрге келе жатады. Бiр себептерге байланысты ұшақ жолда Фрунзе қазiргi Бiшкек қаласына қонады. Әуежайда Димекеңнiң аяқ-қолын жерге тигiзбей, дастарқан жайып, дәм татқызады. Ерекең әдеп сақтап, үлкен кiсiмен дәмге баруды ыңғайсыз көрiп, бармай қалады. Қасындағы адамдарды түгендеген Димекең «Ана Ермек қалып қойыпты ғой. Шақырыңдар оны да шайға» деп шақыртып, қасына алады.





13-ТАРАУ


	ҚҰРЛЫҚТАРДА — ҚОНАЕВ РУХЫ





	«БЕС ФРАНЦИЯ» НЕМЕСЕ «ҚОЖАЙЫНЫ ҚОНАЕВ»



	Қазақстан Азаматтық авиация басқармасының бұрынғы бастығы, екi рет Еңбек Ерi атағын алған Николай Алексеевич Кузнецов әлемдi көп шарлаған, барлық құрылықтың әуе кеңiстiгiн еркiн ұшқан ұшқыш. Қарағанды облысында өмiрге келген ол қазақтар сияқты сиыр сауып, айран ұйытқан, яғни, мал баққан жанұяда есейiп, ержеткен. Оның айтуынша, жетпiсiншi жылдары барлық облыста түгел облыстық авиация жұмыс iстеген. Облыс орталықтарында әуежайлардың салынуы, онда «ТУ-34», «ТУ-154» сияқты кеңестiк алып ұшақтардың қонуы КСРО-ның авиация саласындағы үлкен жетiстiгi. Осы жылдары Одақта беделi үлкен Димекең Николай Алексеевичтiң iскерлiгiн қолдап, бұл азаматпен шынайы кiсiлiк қарым-қатынаста болған.

	Қазақстан Азаматтық авиациясының қалыптасуы мен дамуы жөнiнде Николай Алексеевич бүге-шiгесiне дейiн қалдырмай кiтап жазған. Бұл еңбегiнде ұлы Димекеңнiң ақыл-парасаты, iскерлiк көрегендiгi мен даналығы да тыс қалмайды.

	Мұражайда өткен бiр кездесуде Николай Алексеевич Францияға барған бiр iссапарында Қонаевтың даңқына байланысты қызықты әңгiме айтты. Димекең Францияға делегация құрамында арнайы бармаған. Алжирге кетiп бара жатқанда, бiр күн жол-жөнекей Парижде аялдайды. Бiрақ Димекеңдi Француз компартиясының басшылары сыртынан жақсы бiлген. Зейнетте жүрген кезiнде Қазақстандағы елшiсi Бертран Фессар да Фуко арнайы iздеп келiп, Димекеңмен ұзақ сұхбаттасады.



	Парижде болған бiр iскерлiк кездесуде Николай Алексеевич Қазақстан туралы, оның iшiнде тың астығы туралы әңгiмелейдi. Революция кезiнде Францияға кеткен бiр орыс князының қызы Парижде тұрады екен. «Қазақстан деген қайдан шыққан? Ол губерния ма, жоқ әлде жер-судың аты ма? Қазақ деген халық қашаннан бар?» деген сияқты сауалдар қазақ арасында өскен Николай Алексеевичтiң намысына тиедi. Бiр кезде шыдай алмай: «Қазақстан деген КСРО-дағы ең үлкен республика. Аумағының үлкендiгi соншалық — бес Франция сыйып кетедi. Нанбасаңыздар картаға қараңыздар» дегенде француз қатты таңданады. Осы кезде әлгi князьдiң қызы «Бұл кең жердiң қожайыны кiм! Оның қанша байлығы бар?» — деп тағы қызық сұрақ қояды. Халықтiкi деп айтса бәрiбiр князь қызының түсiнбейтiнiн бiлiп, Николай Алексеевич:

	«Бiзде өзi таудай үлкен Қонаев деген кiсi бар. Қазақстанның қожайыны сол Қонаев», – дейдi Димекеңнiң суретiн көрсетiп. Француздар не сенерiн, не сенбесiн бiлмей екiұдай ойда қалады. Сөзiнiң соңында Николай Алексеевич Қазақстан астығынан «француз тоқашының» пiсiрiлетiнiн айтқанда, олар тiптi естерiнен тана жаздайды.





	ЖАПОНИЯ САПАРЫ



	Сексенiншi жылдардың ортасында Кеңес үкiметi әлемдi үрейлендiрген бiр тосын оқиғамен дүниенi шулатты. Семейдегi жиi жер сiлкiндiретiн атомдық жарылыстан үрейленетiн дүние жүзi Қиыр Шығыста атып түсiрiлген Оңтүстiк Корея ұшағы жөнiнде естiдi. Бұл халықаралық сойқан оқиға жөнiнде шындық кейiн айтылды. Әскери базаның үстiнен ұшқан «шпион ұшақ» туралы кеңес баспасөзi көп жазды.

	Осы апатты оқиғаның дүрбелеңi басылмай жатқанда Димекең КСРО парламент тобын басқарып, Жапонияға баратын болды. Әуе жолы «шпион ұшақ» ұшқан Қиыр Шығыс — Хабаровск өлкесi арқылы өтедi. Димекеңнiң бұл сапары қиын да, бiр жағынан өте жауапты дипломатиялық жұмыс болды. 0йткенi жапондықтардың жер дауын көтеретiнi бесенеден белгiлi жайт едi.

	Жапонияда Димекең бастап келген парламенттiк делегацияны елдiң премьер-министрi қарсы алып, жақсы құрмет, сыпайы қошемет көрсетедi. Кейбiр экономика саласы бойынша Америкадан асып кеткен жапондықтар бар жетiстiктерiн көрсетiп, фирма, компанияларды, зауыттарды аралатады.

	Таң шапағы елiндегi кереметтердi көрiп, тамашалаған делегация бiр күнi Робот жасайтын зауыттың алдына келедi, Димекең серiктерiн ертiп қақпадан кiре бергенде есiктiң алдында тұрған робот «қолын созып», «Хош келдiңiз, жолдас Қонаев» деп жетекшiмен адамша амандасады.

	Токиодан кейiн сапар тағы бiр үлкен қалаға жалғасады. Бұл атақты Фудзияма шыңы тұрған өңiр болуы керек. Бiр-екi күн басын бұлт орап, қасиеттi «тау шоқысы» көзге көрiнбейдi. Iшiнде Димекең отырған көлiк осы тұсқа жақындап, жолаушылар тау етегiнен өткенде ашық аспан астында аппақ сәуле шашып, Фудзияма жарқырайды. Жапондықтар «Сiздерге Фудзияма көрiндi, Фудзияма көрiндi» деп қуанады. Жапон салты бойынша бұл жақсылықтың белгiсi болса керек.

	Жапон-Кеңес қарым-қатынасын нығайтуға байланысты iссапардың алғашқы күнi премьер-министр Ясухиро Накасонэ Куриль аралдарына байланысты жер мәселесiн көтередi. Димекең де оқыс сауал қойып, ұрымтал жерден ұстайды. Парламент жетекшiсi бұған дәлелдi жауап берiп, премьер-министрдi сабасына түсiредi.

	Соңында жапондықтар Қиыр Шығыстағы әскери базалар мен ракеталардың Жапонияға кауiп төндiрiп тұрғанын баса айтады. Бұған Димекең «Ракеталар сiздерге қарсы тұрған жоқ. Сiздердiң «достарыңыз», Жапонияға алғаш атом бомбасын тастаған Америкаға қарсы тұр» дегенде жапондықтар жауапқа уәж айта алмайды. Түйткiлдi мәселелер айтылып, қайшылықты көзқарастар мен шарпысу бәсеңсiген тұста Димекең премьер-министрге «бiз жауласуға емес, достасуға келдiк» дейдi. Сөйтiп, сөзiнiң соңында кеңес елiндегi қазақ халқы жайында айта келiп, Ясухиро Накасонэның иығына шапан жабады. Мұндай сыйды күтпеген Үкiмет басшысы бұған қатты риза болып, алғыс айтады. «Сыйға сый, сыраға бал» дегендей, премьер-министр Димекеңе фотоаппарат сыйлайды.

	Кеңестiк Парламент делегациясы келгенде алты саяси партия өздерiнiң ұстанымдары бойынша мәселе көтерiп жатады. Бiр партияның бағдарламасына сәйкес Токиода «Кеңес үкiметi агрессор», «әлемдi жаулаушы», «Бұлар Оңтүстiк Кореяның жолаушылар ұшағын атып түсiрдi» деген ұран көтерiп, шеруге шығады. Бұл оқиға Парламенттiк делегацияны алаңдатады.



	Көшедегi Кеңес Үкiметiне қарсылық акциясын көрген Анатолий Иванович Горяйнов делегация жетекшiсi Димекеңнiң қауiпсiздiгi үшiн ерекше сақтық шараларын ойлайды. Димекеңнiң шалбарын үтiктеу керек болады. Тиiстi қызметкер әп-сәтте жетiп келедi. Ол шалбарды қазiр автомат машинамен төменге жiберемiз. Онда үтiктелiп тез қайта келедi дейдi. «Бiр нәрсе жасап қоя ма» деп күмәнданған Анатолий Иванович шалбарды өзi алып, төменге түседi. Шалбарды үтiктеушi әйелдiң қасында тұрады. Тәртiп бойынша үтiктелген киiм пакетке салынуы керек екен. Анатолий Иванович бұған келiспей, шалбарды қолына ұстап, лифтiмен жоғары көтерiледi.

	Қазақ «Сақтықта қорлық жоқ» дейдi. Қайтарда Парламенттiк делегация ұшу бағытын өзгертiп ұшуға мәжбүр болады.





	ИРАН ЕЛI



	Дауылпаз ақын Қасым Аманжоловтың: «Иран шахқа мұң шақпа, Низами, бiздiң жақта гүл құшақта, Низами» атты жыр шумағы бар. Иранды қазақтар ертеден бiледi. Ұлы шайыр, «патшалар кiтабы» — «Шахнаманы» жазған Фирдоусидi Абайдың қалай құрметтегенi белгiлi. Тарихта ежелгi гректермен үнемi соғысып, даңқы шыққан Персия (Иран) көне мәдениеттiң елi екенiн баяндап жату артық болар. Әлемдiк әдебиеттiң аталары Омар Њаям, Сағди, Пахути және Унсури жайында «жыр-тәмсiл» таусылмайды. Кеңестiк дәуiрде Иран капиталистiк елдердiң досы ретiнде насихатталып, бұл ел жайында көп айтыла бермейтiн. Иран мәдениетiне қатысты «Мазандаран жолбарысы» атты жалғыз көркем фильмдi көретiн көрермендер.

	Мұнайлы ел Иранмен қарым-қатынасты жақсарту максатында КСРО Жоғарғы Кеңесi президиумының тапсырмасы бойынша Димекең 1968 жылы қаңтарда Иранға келедi. Парламенттiк делегацияны бастап, ел астанасы Тегераннан iссапарын жалғастырады. Осы сапарында Димекең ежелгi Шығыс елiнiң өнерi мен мәдениетiне, рухани әлемiне айрықша қызығып, көңiл бөледi. Ирандағы 2000 – 3000 жылдық тарихы бар көне мазар, кесенелердi көредi. Алтынмен апталып, күмiспен күптелген бұрынғы шах сарайларын тамашалайды. Соңында сол кездегi Иран шахы Мұхаммед Реза Пехлевидiң қабылдауында болып, Кеңес-Иран қарым-қатынасына байланысты әлемдiк деңгейдегi мәселелер жөнiнде әңгiмелеседi. Делегация басшысы ретiнде Сенатта сөз сөйлейдi. Кеңестiк делегацияны шығарып салу салтанатында ирандықтар сый-сыяпат жасайды. Димекеңе ел дәстүрi бойынша қанжар сыйлайды.

	Арада он бес жыл өткен соң, 1973 жылы Иран шахы әйелiмен (шахиншақ) Алматыға келдi. Иран патшасы кеңестiк Қазақстанның әлеуметтiк, экономикалық өмiрiмен танысты. Димекең сияқты бұл адам да аңшылықты қатты ұнатады екен. «Алтынемел» қорығында бiр күн саятшылық құрды.

	1979 жылғы Ирандағы атақты төңкерiс шахты тақтан тайдырып, елде Иран Ислам Республикасы орнады. Димекең естелiгiнде қабылдауында болған және өзi кейiн Алматыда қабылдаған Иран шахының кейiнгi тағдыры жайында айтпайды. 0йткенi бастан бағы тайып, тақтан түскен шахтың тағдыры әлемге белгiлi едi.





	АНГЛИЯ НЕМЕСЕ «СҰРҚАЙ САПАР»



	Ағылшын деген халық жайында неше түрлi әңгiме айтылады. Ағылшын мiнез-құлқы мен тұрмыс-тiршiлiгiне байланысты тарихи-танымдық еңбектердi көп оқитын бiр қаламгердiң бiр қызық оқиға айтқаны бар.

	Англияда КСРО елшiлiгiнде iстейтiн бiр қызметкердiң баласы ойнап жүрiп, көршi ағылшын баласының велосипедiн сындырып алады. Бұған өзiн кiнәлi санаған елшiлiк қызметкерi ағылшыннан қалай кешiрiм сұрап, оған не айтарын бiлмей әбiгерге түсiп, мазасы кетедi. Тiптi, не айтсам екен деп бiр-екi күн ойланса керек. Ақыры тәуекел етiп, көршi ағылшынның үйiне келiп, баласының қылығын жуып-шайып, кешiрiм сұрайды. Сонда ағылшын ренiш бiлдiрмей, жайдары жүзбен қарап: «Мырза, сынған велосипедтiң тек ақшасын төлеңiз» деп бiр-ақ ауыз сөз айтыпты.

	Ағылшындардың қандай халық екенiн осы бiр мысалдан бiлуге болады. Осы ағылшын елiне де Димекең iссапармен келедi.

	Ағылшын компартиясының отыз бесiншi съезiне делегация басқарып барады. Жалпы, капиталистiк елдер үшiн компартия ешқандай саяси мәселелердi шешпейтiнi белгiлi. Лондонда әуежайда Димекеңдi Үкiмет адамдары емес, сол елдегi компартия жетекшiлерi мен КСРО-ның Лондондағы елшiсi қарсы алады.

	Компартияның съезi жалға алынған бiр ғимаратта өтедi. Партияның орталық комитетi үш бөлмелi тар жерге орналасқан екен.



	Кеңес Одағы Коммунистiк партиясының атынан Димекең сөйлеп, құттықтайды. Коммунистер жұпыны жерде қонақасы бередi. Сұрқай партия өмiрiн көрген делегация лондондық әрiптестерiн шақырып, оларға Елшiлiкте банкет ұйымдастырады. Ағылшын коммунистерi иiсi бұрқыраған Алматының апортын жеп, «Орыс арағынан» дәм татты.

	Димекеңнiң оққағары Анатолий Иванович ресми кездесулерден кейiн Лондонды және оның төңiрегiн аралап, елдiң мәдениетi мен тарихы жайында мол мағлұмат алғандарын айтады. Черчилльдiң туған жерiнде болғандарын және Маркстiң зиратына келгендерiн еске алады. Черчилльдiң мұражайында ол тұтынған заттардың, мүлiктердiң қарапайымдылығына тәнтi болады.

	Қазақстан жайында онша бiлмесе керек. Сондықтан Димекең өзi алып келген «Советтiк Қазақстан» атты деректi фильмдi елшiлiкте жиналғандарға көрсетедi. Кетерiнде оны «Ағылшындар Қазақстанды бiлiп жүрсiн» деп елшiлiкке тастап кетедi.

	Соңғы кетер күнi бiр тосын оқиға болады. Королеваның серуендейтiн жерi Елшiлiк тұрған маңға жақын болса керек. Таңертең итiн ертiп серуенге шыққанда осы маңда қыдырыстап жүрген iшiнде елшi бар кеңестiк делегацияны көредi. Королеваны танитын елшi патшайымға сәлемдесiп, оған партия съезiне келген үлкен лауазымды адам Димекеңнiң аты-жөнiн айтып, жүздестiредi. Королева: «Мархабат, хош келдiңiз, Қонаев мырза. Маған келiп шай iшiңiз» дейдi. Димекең бiр-екi сағаттан кейiн жолға жиналатынын айтып, меймандостық iлтипаты үшiн рақметiн сездiрiп, хош айтысады. Жол-жөнекей жолыққан патшайымның қарапайым қыдырыс, серуенi есте ерекше қалады.

	Англия ежелден ауыл шаруашылығы айрықша дамыған ел ғой. Димекең Англияда фермерлердiң жұмысына қатты назар аударады. Әсiресе шабындықта шөптi буып, бiр талын жерге қалдырмай жинау әдiсi Димекеңнiң есiнде ерекше қалады. Кейiн елге келген соң ағылшындардың «шөп буу» әдiсiн мамандарға түсiндiрiп, оны қолдану керектiгiн айтады.

	Англия сапарында осы елден ескерткiш болсын деп Димекең әдетi бойынша өзiне оттық алады. Зухра Шәрiпқызы дүкеннен аспан түстес әдемi кездеменi ұнатып, оған ақшасын төлейдi. Анатолий Иванович бiр жақсы шеберлiк аспабына қызығып, бар ақшасына оны сатып алады. Димекең оның әмбебап аспабының қорапшасына қарап: «Бұл ағылшындар жасаған зат емес. 0йткенi сыртында «Үндiстанда жасалған» деген жазу тұр. Ендi саған Үндiстаннан дәм-тұз бұйырсын» деп әзiлдейдi.





	АМЕРИКАНДЫҚТАР АҢ-ТАҢ ҚАЛДЫ



	Еңбек жолын комсомолдық жолдама бойынша тың игеруден бастап, басында агроном, соңында райком хатшысына дейiн өскен Вера Васильевна Димекең мұражайындағы кездесуде өткен өмiрiн ерекше еске алып, егiлiп сөйледi.

	— Мұражайға келерде, — дедi Вера Васильевна, — мен өзiмдi Димаш Ахметовичтың қабылдауына келе жатқандай сезiндiм. 0йткенi бұл таңғажайып адам менi қызындай жақсы көрдi. Қабылдау кезiнде шаруадан бұрын менiң жағдайымды, денсаулығымды сұрайтын. Оның әкелiк қамқорлығын мен көз жұмғанша ұмыта алмаспын. Бiрде тыңдағы кадр мәселесiне байланысты менi өзiне шақырды. Маған бұрынғы iстеп жүрген қызметiмнен жауапты әрi жоғары жұмыс ұсынды. «Мен әлi ысылмаған, Сiздiң қызыңыздай жаспын ғой», – дедiм. «Дұрыс айтасың. Менiң қызым болсаң, әке ақылын алуға тиiссiң. Вера, айналайын, саған әкең көмектеседi, жаңа қызметке кiрiс», – деп өзiмсiнiп әрi бұйыра сөйледi. Мен амалсыз келiсiп, жаңа қызметке ауыстым. Димаш Ахметовичпен болған әр әңгiме, кездесу дәл сол кездегiдей әлi көз алдымда тұр. Алғаш тың өлкесiне келгенде жоқтан бар жасап, қиындық пен тақсыреттi бастан кешiрiп, Қостанай облысында астық молшылығын жасауға үлес қосқан Еңбек Ерi Вера Васильевна Сидорованың қазiр жоқ Жамбыл атындағы совхозда қалай еңбек еткенi тарихта қалатын тағылым.

	Димекең өмiрден өткенде Вера Васильевна қатты қайғырды. Соңғы сапарға шығарып салу рәсiмi кезiнде таратылған «тәбәрiкорамалды» Вера апа күнi бүгiнге дейiн «қасиеттi затқа» санайды.

	Жетпiсiншi жылдары кеңес әйелдерi қоғамының бiр мәдени шарасына байланысты Вера Васильевна АҚШ-қа барады.

	Нью-Йоркте кеңес елiнен келген әйелдермен кездесу өтедi. Кездесуде аудандық партия комитетiнiң хатшысы, депутат, комсомол комитетiнiң хатшысы сияқты басшылық қызметтердi атқарған, Қазақстанға белгiлi iскер әйелдiң өмiрбаяны таныстырылады. Оған американдықтар үстiн-үстiн сұрақ қояды. «Қолдаушы туысқаныңыз кiм, қанша жалақы аласыз, ақшаңызды қайда сақтайсыз, қызметiңiздiң өсуi бауыр-жақындарыңызға байланысты емес пе» деген сияқты сауал-сұрақ жауады. Алған наградаларына байланысты (Еңбек Ерi) сенiмсiздiк сезiледi. Вера Васильевна былай деп жауап бередi. «Менiң ешқандай туыс-танысым жоқ. Тiреп тұрған бауырларым тағы жоқ. Менi өзiмнiң партиям мен сол партияның Орталық комитетi саяси бюросының мүшесi, Қазақстан Компартиясы Орталық комитетiнiң бiрiншi хатшысы Қонаев қолдайды. Менiң ол кiсiмен ешқандай бауыр-туыстығым жоқ. Маған әкелiк қамқорлық жасаған осы кiсi» дейдi. Кеңес үкiметi басшыларын, оның iшiнде политбюро мүшесi Қонаевтың үлкен саяси тұлға екенiн бiлетiн американдықтар бұған аң-таң қалады. Қонаевтың аты аталғаннан кейiн төпелетiп сұрақ қоюларын тоқтатады. Алпысыншы жылы Америкаға барғанда Димекең Нью-Йорк-

	те болып, атақты Рокфеллермен кездескен болатын. Сапар соңында АҚШ-тың сол кездегi президентi Эйзенхауердың да қабылдауында болады. Осы сапарында ойламаған жерден Америкада жүрген жазушы құдасы Мұхтар Әуезовтi көрiп, қалай қуанғанын Димекең өзiнiң естелiк кiтабының бiр жерiнде айтып кетедi.

	1959 жылы Министрлер Кеңесiнiң төрағасы болып тұрған кезiнде Димекең Тың игеру саясатына байланысты Қазақстанға келген американдық делегацияны қабылдап, Қазақстан ауыл шаруашылығына қатысты екi сағаттан аса әңгiме айтып, «астық молшылығын» бүге-шiгесiне дейiн қалдырмай түсiндiредi.

	Вера Васильевна жетпiсiншi жылдары Америкаға барғанда бұрын бұл мемлекетте болған және Қазақстанда АҚШ-тан келген делегацияны қабылдаған, Орта Азиядағы айтулы саяси тұлға Димекеңнiң есiмi алпауыт елге аян едi.





	АЛЖИРДЕ НЕМЕСЕ «МАРШАЛ МОСКАЛЕНКО БҮЙРЕК ЖЕЙДI»



	Соғыс ардагерi, Димекеңнiң алғашқы оққағары болған Петр Павлович Кравчуктiң жасы келiп, қарттық әбден қалжыратса да, балдақпен жүргенiне қарамай Димекеңнiң мұражайында жиi болып, қызықты естелiк айтады. Денелi, мұрынды келген бұл кiсiнiң денсаулығының кезiнде өте мықты, айрықша болғаны түр-түсiнен көрiнiп тұр. Көкшетау облысында өмiрге келiп, мектептi бiтiрген соң машинист болып iстеп, 1942 жылы майданға аттанған бозбала



	Сталинград түбiнде жараланып, елге оралады. Бұрынғы кәсiбi бойынша майдангер темiр жолда қызмет етедi. Бiрде жолда жойқын авария болып, ендi өндiрiсте жараланады. Сөйтiп, соғысты көрген, жұмыста жүрiп жанқиярлық пен табандылық танытқан Петр Павлович бастықтардың шешiмiмен комсомол жұмысына ауысады. Кейiн «МВД»-нiң 9-басқармасына ауысып, сол кездерi Қазақстанда басшылық қызметте болған Пономаренко мен Беляевтың тiкелей күзетшiсi болады. Брежневтiң де оққағары болып, үш айдай бұл кiсiнiң де жанында жүредi.

	1955 жылдан 1969 жылға дейiн, яғни 14 жыл Қонаевтың қорғаушысы болған Петр Павлович «Ондай ұлы адам ендi өмiрге қайтып келмейдi» деп Димекең жайында асықпай, сабырмен әңгiмелеп, әр оқиға, сәттi ай-күнiмен еске алады.

	Димекең «совминге» төраға болып тағайындалардың алдында сол кездегi iшкi iстер министрi жиналыс кезiнде Қонаевтың жанына келiп, «Бүгiннен бастап мына жiгiт сiздi күзетедi» дейдi. «Менiң орныма академияның президентi сайланған жоқ. Жаңа қызметiм жөнiнде ресми хабар айтылған жоқ. Кiшкене сабыр етiңiз» дейдi Димекең министрге. Петр Павлович Димекеңнiң сабырлы мiнезiн алғаш осылай таниды.

	Жеке күзетшiсi ретiнде Петр Павлович те Димекеңмен бiраз шетелдерде болған.

	Алпысыншы жылдардың соңында Димекең делегация бастап, Париж арқылы Алжирге барады. Алдымен Француз астанасында бiр тәулiктей аялдап, Париждi аралайды. Луврды көрiп, Эйфель мұнарасының басына шығады. Бұл Парижде ресми емес жол-жөнекей саяхат-қыдыру болғандықтан, Димекең неше түрлi қызықты әңгiме айтып, күлдiрiп жүредi. Қасында өзiмен құрдас болуы керек, маршал Москаленко деген кiсi де топ iшiнде болады. Әскери адаммен Димекеңнiң әзiлi жарасып, сапарлары көңiлдi жалғасады.

	Ұшақ Парижден ұшып, Алжир астанасына қонғанда КСРОдан келген делегацияны күллi халық құшақ жайып қарсы алады.

	Ертеңiнде құрметтi қонақтарға Үкiмет басшылары аста-төк қонақасы бередi. Қазақтар сияқты олар да қой сояды екен. Жаңа сойылған еттi түгелiмен кәуап қылып, мүшелеп бөлмей, тұтастай дастарқанға қоятын салты екен. Осындай дәу бiр қойдың етiн Димекең отырған дастарқанға әкеледi. Алжирлiк арабтар құрметтi қонаққа бас емес, бүйрек бередi екен. Бүйректi еттiң iшiнен өзi тауып алып жейтiн тағы бiр салты болса керек. Даяшы делегация жетекшiсi Димекеңе қарап: «Алдымен құрметтi қонақ жейтiн бүйректi алыңыз», – дейдi. Сонда Димекең: «Бiздiң елде — қазақта бүйрек емес, алдымен қойдың басынан дәм татады. Бүйректi менiң сапарласым маршал Москаленко жақсы көредi. Сол жесiн», – деп әзiлдеп, «дастарқан мәзiретiн» жасайды. Бұған отырғандар түгел күлiп, алжирлiк арабтарша ет жейдi.

	Бiрде үш сағаттай уақыты бос болып, әр минутын текке жiбермейтiн Димекең Петр Павловичке қаланың көшелерiн көрiп келейiк дейдi. Арнайы бөлiнген көлiктiң жүргiзушiсiне (араб) ыммен түсiндiрiп, екеуi Алжирдi аралап кетедi. Бiрақ көп жүрмейдi. Ең басты көше, даңғылдарды көрiп, жүргiзушiге тағы ыммен түсiндiрiп, қонақүйге оралады.

	Димекең естелiгiнде 1966 жылғы Алжир сапары жөнiнде таза ресми тiлде баяндап, Алжир сапары екi елге пайдалы көптеген мәселелердiң шешiлуiне мұрындық болды деп ой түйедi. Дiндес елдегi сапарында Димекең әскери адамдармен кездесiп, олармен әңгiмелеседi. Алжирдегi Революциялық Кеңестiң төрағасы және Қорғаныс министрi Х.Бунедысымен бiраз әңгiмелесiп, қоштасарда оған да қазақтың шапанын жабады.





	«ҚҰРДАС» К0СЕМ – КИМ ИР СЕН



	Димекеңмен түйдей құрдас Корея Еңбек Партиясының бас хатшысы – халық көсемi Ким Ир Сеннiң өмiр-тағдыры өз алдына әңгiме. Ол 14 жасында Солтүстiк-Шығыс Қытайға эмиграцияға кетедi. Мұнда жапон басқыншылығына қарсы партизандық отряд құрады. Кейiн үкiмет басына келген соң КСРО-мен жақындасады. Ким Ир Сен көзiнiң тiрiсiнде халықтың ұлы көсемiне саналды, оған халқы Құдайдай табынды. Айтқанды iстеп, айдағанға көнбейтiн Ким Ир Сендi Кеңес үкiметi онша жақсы көрмедi. КСРО-ның тек Бас хатшылары болмаса, корей көсемi басқалармен сөйлесе бермеген. Ұлы державалардың бәрiмен «терезесiн тең» ұстауға тырысты. Бiрде Кореяға 0збекстан Компартиясы Орталық комитетiнiң бiрiншi хатшысы КСРО-дағы белгiлi партия қайраткерi Ш.Рашидов барады. Делегация басқарып келген Рашидовты ұлы көсем қабылдамайды. Сөйтiп, Мәскеудiң беделiне нұқсан келедi.

	1978 жылы Кореяға парламенттiк делегацияны басқарып Димаш Ахметұлы келдi. Үш-төрт күн Пхеньянды аралайды. Димекеңнiң жанында министрлер мен зауыт, фабрика директорлары жүредi. Күллi көшеде Ким Ир Сенге қатысты мадақ пен мақтау және оның портреттерi тұрады.

	КСРО-дан келген басшының тегiн адам емес екенiн сезген ұлы көсем бесiншi күнi Қонаевты қабылдайды. 0мiрбаяндарын айтып, танысқанда екеуi түйдей құрдас болып шығады. Ким Ир Сен де ұзын бойлы, iрi адам екен. Бiраз орысша да бiлсе керек. Едәуiр сөйлеседi. Ресми әңгiмелерден кейiн мәдени шара жалғасады. Екi қоғам қайраткерi оқушылар арасында болып, мойындарына пионер галстуктерiн тағады.

	Димекең мен Ким Ир Сен бiрге түскен (пионерлер арасында) сурет Анатолий Ивановичте ғана сақталған.





14-ТАРАУ


	ҚАЙРАТКЕРЛЕРМЕН ҚАРЫМ-ҚАТЫНАСЫ





	«ДИМАШ» ДЕУШI ЕДI БРЕЖНЕВ ТҮС – «ЕКI ДОС»



	Леонид Ильич елуiншi жылдардың орта кезiнде Қазақстанда бiрiншi хатшы болды. Ол кезде Үкiмет үйi қазiргi ҚазМУ-дiң Бөгенбай батыр көшесiндегi ескi ғимаратында едi.

	Сол кезде отырғызылған тал-шыбықтар, сәндiк ағаштар, шырша, қайыңдар уақыт өте Үкiмет үйiнiң алдында жапырақ жайып, соңында саябақ, гүлзарға айналды. Сәндiк ағаштардың арасында Димекең өз қолымен көшет-шыбығын отырғызған теректер бар. Бұрынғы Қазақстан, кейiнгi КСРО патшасы қазiргi Фурманов көшесiнде тұрған. Кеңселерi таяқ тастам жерде болғандықтан, кейде Брежнев те, Димекең де жұмысқа жаяу баратын едi.

	Бұрынғы Үкiмет үйi алдындағы гүлзарда Димекеңдi отбасы шаңырағында қонақ қылып, батасын алған кейуана жүретiн. «Түнде түсiмде Брежнев пен Қонаевты қатар көрдiм. «Чайка» iшiнде әңгiмелесiп бара жатыр екен. Яғни, екi достың рухы Алматыны айналып жүр ғой», – деп кейуана Димекеңдi тағы еске алды.





	ДОСТЫҚ К0РШIЛIКТЕН БАСТАЛҒАН



	Елуiншi жылдары үкiмет адамдары тұратын саяжай үйлерi Медеу жақта едi. Бiрiншi хатшы Брежнев пен академия президентi Димекеңнiң саяжайы бiр жерде болғандықтан, олар Құдай жарастырған көршi болды. Әсiресе Димекеңнiң әйелi мен Леонид Ильичтiң бәйбiшесi қатты сыйласып, туыс-жақындар сияқты араласты. Брежневтер отбасы ешкiмдi жатырқамайтын, соғыс кезiнде осында қоныс аударған жандар өздерiне жанашыр болған жергiлiктi тұрғындарды өте жақсы көредi.

	Көршi хақы жөнiнде қазақтар ежелден айтады. Ал пайғамбар хадистерiнде көршi-қоңсының қарым-қатынасы нағыз имандылық парыз, кiсiлiк қасиетке жатады. Мiне, сондықтан Брежнев пен Димекеңнiң достығы көршiлiк сыйластықтан басталады.





	ҮШIНШI «АЛТЫН ЖҰЛДЫЗ»



	Леонид Ильичтiң Қазақстандағы алғашқы оққағарларының бiрi болған қарт П. Кравчук Леонид Ильичтiң әзiл-қалжың айтып, басынан кешкендерiн қызықты баяндап, көмекшi қызметкерлерiн күлдiрiп, көңiлдi жүретiнiн жиi әңгiмелеушi едi. Әсiресе жас кезiндегi қызықтары көп болған. Брежневтiң саяхат, серуен, iссапарлары кезiнде қызықты әңгiме айтып, серiктерiнiң iшек-сiлесiн қатырып күлдiретiн ерекше қасиетi жөнiнде Димекең де естелiгiнде еске алады.

	Жасы жетпiстен асқанда ұмытшақ бола бастаған Леонид Ильич қазақтардың қарттық жайында айтқан нақылдарын жиi есiне алып, «Әй, Димаш, жүрiс-тұрыс бұрынғыдай болмай қалды ғой» деп адал досқа денсаулық жағдайын сездiрiп қояды екен.

	КСРО-да Брежнев басшы болып тұрған дәуiрде Қазақстан одақтағы ең бай, қуатты республикаға айналды. Кеңқолтық Леонид Ильичтiң Қазақстанға деген сүйiспеншiлiгiнде шек жоқ едi. Оның үстiне Димекеңдi өте жақсы көрдi. Достық, сыйластықтары аңызға айналды. 0мiрден өтерiнiң алдында досы Димашқа (ол кiсi Димекеңдi Димаш дейтiн) үшiншi «Алтын Жұлдызды» текке берген жоқ. Қонаевтың Қазақстан үшiн орны бөлек адам екенiн бағалағаны едi.





	ДИМАШ, ХРУЩЕВПЕН ДАУЛАСПА



	Никита Сергеевич Хрущев жайында Димекең естелiгiнде Сталинге байланысты оның «тәуекел iсiн» ерлiк едi дегендей сыңай танытып еске алады. Қызбалығы мен дөрекi мiнезiн және өзiн ұстай алмайтын «жындысүрей» қылығын сөз арасында ғана сездiрiп кетедi. Ащы суға әуестiгiн «Хрущевтың қызылсыраған кезiнде» деп қана еске түсiредi.

	Алпысыншы жылдардың басында Қазақ жерiн бөлшектеуге барып салып, қитұрқы әрекетпен тiзеге салып көндiруге тырысқан Никита Сергеевич алдымен Жұмабай Тәшеновты айналдырады. Жұмекеңнiң жер беруге байланысты үзiлдi-кесiлдi қарсылығы Хрущевты есiнен тандыра жаздайды.

	Iшiнде Брежнев бар бiраз Үкiмет, Президиум мүшелерiн жинап, төтенше жиналыс ашады. Әңгiменi Қазақстаннан бастайды.

	«Жолдас Қонаев», — деп сөз саптаған Никита Сергеевич, – Оңтүстiк өлкелерiңiздегi игере алмай жатқан жерлер 0збекстанға өтуге тиiс. Бұған келiсесiз бе?» – деп сауал қояды. «Никита Сергеевич, алдымен халықпен кеңесiп көрейiк. Халық қалай шешсе солай болады», – дейдi Димекең. «Әй, сен халық халық дейсiң. Халық деген тобыр. Сен халыққа сөзiңдi өткiзе алмайсың. Сондықтан сенiң халықты басқаруға шамаң келмейдi», – деп Димекеңнiң намысына тиiп, ашудан жарылып кете жаздайды. Күйдiргi сөз жанына батқан Димекең орнынан тұрып, ендi өз дәлелiн айта бастағанда, жанында отырған Брежнев бiлдiрмей тiзесiн түртiп, «үндеме» дегендей ернiн жымқырып, досын тоқтатады. «Димаш, Хрущевпен дауласпа. Бәрiбiр бұл кiсi сенi тыңдамайды» дегендей белгi берiп, сабыр сақта дегендей ишарат сездiредi. Леонид Ильичтiң «онымен» керiспе, «оған» сөзiңдi шығын қылма деген ишарат-белгiсiн Димекең сәтiнде ұғып, одан ары қарай сөйлемейдi.





	ҮНДIСТАН САПАРЫ



	Алпысыншы жылдардың орта тұсында Кремльде социалистiк заманның «сарай төңкерiсi» болды. Қырымда демалып жатқан Хрущевты Төтенше пленум орнынан алды. Димекеңнiң бағына Бас хатшы болып Брежнев таққа отырды. Көп өтпей Хрущев қызметтен кетiрген Димекең Қазақстанға қайтадан бiрiншi басшы болып сайланды. Брежнев пен Димекеңнiң арасындағы бұрынғы достық ендi одан ары жалғасты. 0збекстанға кеткен қазақ жерi қайтарылды. Димекең АҚШ, Жапония, Англия сияқты елдерге делегация, парламент тобын бастап барып, ұлы держава КСРО-ның атынан сөз

	сөйледi. Димекең әсiресе Таяу Шығыс, Араб елдерiне жиi шығып, үлкен мемлекеттiк мәселелердi шешуге араласты. Брежневпен де бiраз елдерде болып, халықаралық құжаттарға қол қойды.

	Жетпiсiншi жылдардың ортасында Леонид Ильич Димекеңдi Үндiстан сапарына бiрге баруға шақырып, Мәскеуден телефон соқты. Тiкелей өзi сөйлесiп, сапар мақсатын түсiндiрдi. Үндiстан елi Бас хатшы өзi бастап келген кеңестiк партия делегациясын өте салтанатты жағдайда қарсы алды. Әлемдiк ақпарат, Үндiстандағы кездесу, жүздесулердi және дипломатиялық келiсiм-шарттарды дүние жүзiне таратып жатты. Елдiң сол кездегi басшысы Индира Ганди қонақтарға өзгеше құрмет, қошемет көрсеттi. Елуiншi жылдардың басында И.Ганди Қазақстанға әкесiмен келгенде, Үндiстан көсемiн әуежайда Димекең қарсы алған едi. И. Ганди соны еске алып, Димекеңмен ежелгi таныстарша әңгiмелесiп, шүйiркелестi. Бiр жылдары Димекең Брежневтiң ұсынысы бойынша Үндiстан коммунистiк партиясының кезектi съезiне қатысып, КОКП атынан сөз сөйлеген. Онда мемлекеттiк деңгейде емес, ондағы коммунистiк партияның саясатын қолдау мақсатында келдi. Сондықтан Димекеңдi тек партия басшылары ғана қарсы алды. Партия съезi орталықтан алыс бiр қалада өттi. Жолы алыс әрi кедергi-қиындығы көп шалғайдағы штатқа Димекең зорға жеттi. 0йткенi Димекеңдi қарсы алған коммунистердiң мүмкiндiгi мен жағдайы онша емес едi. Бұл сапардағы үлкен iсi сол – ретiн тауып, атақты ТәжМахал ескерткiшiне арнайы барып, қасиеттi орынды көрдi. Мазаркесене iшiн асықпай аралады. Тәж-Махалдың қарсы алдында тұрып, жалғыз суретке түстi.





	ТӘҢIР ТЫЛСЫМЫН СЕЗIНУ



	Үндiстан сапарынан кейiн Брежнев Будда дiнiнiң бiр монахына денсаулығы жөнiнде айтып, қандай ем-дом жасау керектiгiн сұрайды. Монах тылсым күштер жайында айтып, ақыл бередi. Желепжебеп жүретiн рухтармен қалай қарым-қатынаста болу қажеттiлiгiн түсiндiрiп, медитация тәсiлiн ұғындырады. Сол сияқты Димекең де бiр сәуегей емшiнi алыстан Алматыға алдырып, алдын болжатады. Жаратушы Иенiң бар екенiн және Құдай құдiретiн сезетiн Димекең Иран сапарында ғұлама дiндарға жолығып, «кiтап аштырған» едi. Кiтаптан «Адамға жасаған жақсылығың ұмытылмас» деген өлең шумағын оқыған молда-қари Димекеңе «Сiз тегiн адам емессiз» деп бата берiп, жақсы тiлек тiлейдi.





	МӘСКЕУДЕН КЕЛЕТIН «ТҮСТIК»



	Сексенiншi жылдардың басында Брежнев кенет дүниеден өттi. Мәскеуден «Тез жетуiңiз керек» деген хабар келгенде Димекеңнiң жүрегi бiр нәрсенi сездi. Мәскеуге шұғыл ұшып келдi. Кремльде Леонид Ильичтiң бақилық болғанын естiп, көзiне жас алды.

	Димекең мен Брежневтiң адами қарым-қатынасы мен қызметтегi үйлесiм жарастығына байланысты пендешiлiк жел сөздер де гулейтiн. Ел iшiнде ойдан шығарылған (жақсы мағынада) оқиға, нанымсыз нәрселер де естiлiп жататын. Мысалы, Брежневтiң Димекеңдi сыйлағаны соншалық, Мәскеуден Қонаевқа ұшақпен күнде арнайы «түстiк ас» (обед) келедi екен. Брежнев пен Қонаев бұрыннан құда екен. Қонаевтың үстiнен көп арыз жазылып, Димекеңнiң мәселесi қаралғанда Брежневтiң өзi досын қорғап қалыпты. Тиiстi хаттамаға Брежнев қол қоймапты. Мiне, осы сияқты әсiре дәрiптеулер жалғаса беретiн.

	Брежнев пен Димекеңнiң қызмет бабындағы iзгiлiктi қарымқатынасы мен адал достығын халық осылай аңызға айналдырып жiберген ғой.





	«БОТА ҚАЛЖЫҢ»



	Брежнев басшы болып тұрғанда КСРО-ны қалай басқарды — оны тарихшылар айта жатар. Димекең Леонид Ильичтiң жеке басы жөнiнде алдымен қазақтың қонақжайлығын айта отырып, естелiгiнде былай дейдi: «Қонақасы қазақтың бөлiнбеген еншiсi ғой. Жолға шығар алдында жайылған дастарқан үстiнде Брежнев аса көңiлдi отырды.

	...Сөз ретi келген соң айта кетейiн, тегiнде Леонид Ильич оқтау жұтқандай сазарып, қабағынан қар жауып отыратын адамдардың санатынан емес едi. Қайта әзiл-қалжыңы қатар жүретiн. Ретi келген жерде өзi жайылып, өзiнiң әрiптестерi туралы қаймағы бұзылмаған анекдоттарды айтып, елдi қыран-топан күлкiге батыратын».



	Димекеңнiң өзi де зiлсiз әдемi «бота қалжыңның» шеберi едi. Рух, жан дүниелерi ұқсас екi адам халық жүрегiнде дархан болмыс, дара тұлғаларымен қалды.





	ҚҰР-АҒАҢНЫҢ ҚЫЗЫҚТАРЫ ӘЛЕМГЕ ӘЙГIЛI ӘПЕРБАҚАН



	Никита Сергеевич Хрущевтың iссапары кезiнде, қай жерде болса да бiрiншi арақты аузына алатыны аңызға айналған нәрсе ғой.

	Қонаев естелiгiнде Никита Сергеевичтiң бұл «қасиетiн» сыпайылап, «Хрущевтың қызылсыраған» кезiнде деп жәйлап меңзеп кетедi. Қытайға барған сапарында Мәуездун:

	– Бұл өзi әлемге белгiлi көбiрек iшетiн адам. Менiң сөзiмдi тез ұқпауы мүмкiн. Сондықтан екi рет қайталап түсiндiрулерiңе тура келедi, – деп аудармашыларына бiрде ескерту жасайды. Құр-ағаңның Ташкентте қалай мас болғаны әлемге аян.

	Хрущевтың Көкшетауға пойызбен келiп, одан ары қарай Бурабайға барған сапарында оның шашбауын көтерушi нөкер-серiктерiмен бiрге жүрген, сол кезде облыстық газетте iстейтiн белгiлi журналист Жәнәбiл Темiрбеков Құр-ағаңа байланысты өзi куә болған бiр оқиғаны айтқаны бар.





	ШОРТАНДЫДА ШАЛА МАС



	...Қысты күнi сақылдаған сары аязда Құр-ағаң (Хрущевты қазақтар кезiнде осылай атаған) мiнген пойыз Көкшетау вокзалына келiп тоқтайды. Күтiп тұрған күллi халық, обкомның барлық қызметкерi қарсы алу салтын жасап плакат, ұран көтерiп тұрады. Бiр кезде арнайы вагоннан шолақ жең, қысқа жаздық көйлегi бар, суықты сезбей, қысты елемей өте жеңiл киiнген, қызара бөртiп, көзi кiртиген Құр-ағаң сыртқа шығады.

	«Құр-ағаң сiлтеген екен, «жағдайы» көрiнiп тұр», – дейдi обком хатшылары. Күтiп тұрған көп нөкер қаумалап, көмекшiлерi ол кiсiнi көпке онша көрсетпей тез көлiгiне отырғызып, обкомның актив өтетiн ғимаратына әкеледi. Аз да болса суық сорып, бойынан арақтың уыты қайтса керек, актив жиналыста Құр-ағаң әйтеуiр абырой болғанда сөзiнен жаңылмай, айтар «ақылын» айтады. Бiр жерде Құрағаңа үлкен қонақасы дайындалып, арақ-шараптан банкет залдың iшi көрiнбейдi. Соңында мейманды облыс басшылары дәмге шақырады. Сонда оларға: «Сендердiң дастарқан жайып күтiп отырғандарыңды бiлемiн. Сусын-шараптың жеткiлiктi екенiн де сеземiн. Мен тез кетiп, Бурабайға баруым керек. Маған ол жақтан бiр бөтелке арақ табылар. Бұл жерде өздерiң тойлаңдар», – деп Құр-ағаң Бурабайға тартады.

	Осы сапарында бiр шаруашылықтағы «қоршау-қашада» тұрған асыл тұқымды бұқаларды көргiсi келiп, ол жерге «жартылай мас» Никита Сергеевич жақындайды. Бұқалардың сүзеген екенiн айтып, шаруашылық басшысы қора-албарға кiргiсi келген Құр-ағаңды әрең тоқтатады. Соңында шала мас Құр-ағаң Шортандыға келiп, бұл жерде тәлтiректеп, бiр тегiн «концерт» көрсетедi. Бараевты бұрқылдап ұрсып, боқтайды.

	Көкшетауда Хрущевқа жайылған алғашқы дастарқанның арақшарабына партия қызметкерлерi қарық болады. Бастықтардың шопырлары ыдыс болмаған соң бензин құятын шелектерiне дейiн арақ құйып үйлерiне әкетедi.





	АМЕРИКАҒА «СЕС» К0РСЕТУI



	1994 жылы күзде «Халық конгресi» газетiнiң шетелге iссапары бойынша мен АҚШ-тың әйгiлi қаласы Нью-Йоркте он шақты күн болдым. Сонда көптен берi Күнтуған деген қария тұрады екен. 0зiнiң американдық «супер» көлiгiмен қаланы жақсы-ақ аралатты. Кеңес үкiметiнiң бұрынғы бүкiл басшыларын, оның iшiнде Хрущев – Құр-ағаңды да Күнекең бiлетiнiн айтып, Никита Сергеевичтiң Америкаға келгендегi «есер қылығына» кейiдi.

	Бiрiккен Ұлттар Ұйымыңда сөйлеген Құр-ағаң «сес» көрсетiп, өзiнше «бiз мықтымыз» деп күпсiнiп, көкiп кетсе керек. Мезi болған шетелдiктер сөзiн тоқтатып, мiнбеден кетуiн талап етiп, шулайды. Бұған ызаланған Құр-ағаң аяғынан туфлиiн шешiп алып,

	«Шуламаңдар, – деп мiнбенi ұрғылайды. Бұрын бiлетiн бұл оқиғаны мен Күнтуғанның аузынан Нью-Йоркте естiгенде, АҚШ-тың КСРО-дан үрейленгенiн сездiм.

	Аузын айға бiлеген ұлы держава, «Мына есерсоқ Кубаны жақтап, үшiншi дүниежүзiлiк соғысты бастап жiбермесе екен» деп қауiптенiп, шошынған. 0йткенi КСРО-ның сүңгуiр қайықтары Атлант мұхитының жағасындағы Нью-Йорк қаласын нысанаға алып, су астымен осында жүзiп келсе керек. Күнекең Құр-ағаң сөйлеген БҰҰ ғимаратының алдындағы Шаранский алаңында тұрып, Никита Сергеевичтiң Америка сапарын осылай әңгiмеледi.

	Никита Сергеевич орнынан түскен 1964 жылы мен 5-сыныпта оқитын едiм. Мектепке «Қазақстан пионерi» газетi келетiн. Үзiлiс кезiнде кiтапханадан газеттi алған екi оқушының бiрi Хрущевтың қызметiнен кеткенi жөнiндегi хабарды оқып, мектептi «басына көтерiп», «Ура, Хрущев орнынан түсiптi!» – деп айғайлап, залда жүгiрмесi бар ма. Әлгi оқушыны тарих пәнiнiң мұғалiмi ұстап алып, «Бұлай ұрандауға болмайды. Бұл бiздiң партияның дұрыс шешiмi», – деп оған саясатты түсiндiрiп, миын ашытты.

	Сол кезде Құр-ағаң жайында мынандай анекдот айтылатын. Никита Сергеевич өзiнiң сүйiктiсiмен Қырымда демалып жатады. Бiрде сүйiктiсiнiң төсiн аймалап, анарын алақанымен сипап: «Құдай қаласа, биыл сүт өндiруден Америкадан озады екенбiз ғой», – дейдi. Сонда сүйiктiсi Құр-ағаңның шашы жоқ жылтыр басын сипап:

	«Бәрiбiр Никита, Сергеевич, сүттен озғанымызбен жүннен қалып қоямыз ғой», – дейдi.

	Соғыс ардагерi Көпбаев: «Оңбаған Хрущев Кеңес үкiметiн он жылға керi кетiрдi», – деп күйiнетiн едi.





	К0СЕМДЕРДIҢ К0БIН К0РГЕН



	Басында белгiлi Пономаренконың жеке күзетшiсi қызметiн атқарған П.П.Кравчук Қазақстанда хатшы болған Л.Брежневтi де екi-үш ай арнайы күзетiп, кейiн «генсек» болған бұл кеңестiк кеңқолтық көсемнiң де жанында бiраз жүредi. Мәскеуге iссапары кезiнде Жұмабай Тәшеновпен, Хрущев Қазақстанға келгенде Юсупов сияқтылармен де сапарлас болып, көсемдердiң талай тақталас, бақталас оқиғаларын көрiп, куә болған. Осылардың iшiнде Петр Павловичтың аса құрметтеп, пiр тұтатыны және кiсiлiгiне кiршiксiз табынатын адамы Димекең.

	Петр Павлович бiрде Димекең мен Юсуповтың арасындағы

	«жер тағдырына» қатысты оқиғаға өзiнiң куә болғанын айтып, бәрiн ай, күн, сағатымен көрсетiп, мұны бүге-шiгесiне дейiн баяндаған едi.





	ШЫМКЕНТТЕ ШЫҚҚАН ШЕШIМ



	1962 жылы 16 желтоқсанда кешкi сағат алтыдан кете Оңтүстiк Қазақстан өлкесiнiң бiрiншi хатшысы Исмаил Юсупов Шымкенттен телефон соғады. Тұтқаны алдымен Димекеңнiң әрi серiгi, әрi оққағары Анатолий Павлович алады. Дәл қасында түрған Петр Павлович «Үкiмет телефонынан» бәрiн естiп тұрады. Юсупов Димекеңе «Оңтүстiк Қазақстандағы үш ауданды 0збекстанға беру туралы шешiм шығардық», – дейдi. «Сен өзiң бiзбен – Орталық Комитетпен келiспей қалай шешiм шығарасың. Бұл болмайтын шаруа», – деп бұған үзiлдi-кесiлдi қарсы болып, көп сөйлеспей тұтқаны орнына қояды. Димекеңнiң бұл сөзiн Юсупов: «Қонаев келiспей жатыр» деп табан астында Мәскеуге хабарлайды. Ар жағы түсiнiктi. Арада үш-төрт күннен кейiн Қазақстан Компартиясы Орталық Комитетiнiң кезектi пленумы өтуi керек екен. Мәскеу 20-желтоқсанда өтуге тиiс пленумды 25-желтоқсанға ауыстыруды бұйырады және аяқ астынан пленумға Козлов (Хрущевтан кейiнгi екiншi адам) қатысады деп ескертедi. Кезектi пленум жұмысына қатысты тосын уақыт өзгертудi және ойламаған жерден Козловтың Алматыға келуiн ойлап, Димекең iшiнен тынады. Түбiнде өзi үшiн жақсылық болмайтынын сезедi.





	КЕЗДЕЙСОҚ БАСШЫ



	Козлов қатысқан пленум өтедi.

	Димекең бiрiншi хатшылықтан түсiп, бұрынғы қызметiне қайта ауысады (Министрлер Кеңесiнiң төрағасы), ал Юсупов Қонаевты аттап, оны Хрущевқа жамандап, үш ауданды 0збекстанға өткiзудiң жымысқы тәсiлiн астыртын ұйымдастырып, сорақы қылықпен таққа отырады.

	Кеңестiк дәуiрде де үлкендердiң жақындық, туыстық тамырласуы жалғасқан. Бiлетiн партия ардагерлерiнiң айтуынша, Юсуповтың әйелi туыстық жақтан Козловқа бiр жақындығы тағы бар. Димекең қызметi төмендесе де Юсуповты кездейсоқ басшы деп, мойыңдамайды. Кейде ашуланғанда «Сенен өткен ақымақ жоқ», – деп ашық айтып, көсемдiк көрегендiкпен, ақыл-парасатпен мысын басып отырады.





	АШУ МЕН АЙҒАЙ



	Петр Павлович «Юсупов пен Қонаевтың арасында жер мен көктей айырмашылық бар едi», – деп, оны iссапарда болған мына оқиға арқылы дәлелдейдi. Iшiнде Қазақстанның күллi басшысы бар, олардың арасында нөкерiн ертiп шалқыған Никита Сергеевич Хрущев арнайы пойызда кетiп бара жатады. Бiрiншi хатшы Юсупов та арнайы вагонда жайғасады. Жанында бұрын үлкен кiсiлермен бiрге жүрiп көрмеген, түйсiк-танымы төмен көмекшiсi болса керек. Басқа купеде жайғасқан оған Хрущевтың бiр нөкерi телефон соғып, «Никита Сергеевич Юсуповты дәмге шақырады. Келсiн» деп хабарлайды. «Исмайыл-ака аш емес. Түстiк iшкен. Үстелi тамақтан қайысып тұр», – деп патша нөкерiне ол осылай деп өзiнше жауап бередi. Көмекшiсiнiң жанында тұрып, оның жауабын тыңдаған Юсуповтың қызметтес адамы көмекшi М-ның ымға түсiнбейтiн топастығына кейiп, мұны жеке купедегi Исмайыл-акаға жеткiзедi. Юсупов оған тас-талқан болып ашуланып, зекiп, айғайлайды. Жетi әке, жетi атасына дейiн қалдырмай боқтап, тiптi оны сiлейтiп ұруға дейiн барады. Жарықтық Құр-ағаң – Никита Сергеевич те жанына өзi сияқты ашуланшақ, ұрда-жық, қызба «жындысүрейлердi» жинаған ғой.





	ТАРЛАН ТӘШЕНОВ



	Қазақ жерiн бөлшектеуге қатты қарсы болған адамдардың бiрi Димекеңмен о баста тiлектес Жұмабай Тәшенов. Димекеңнiң ұлы еңбегiн ерекше бағалайтын және «партшколда» «Иран сапары» жөнiндегi әңгiмесiн тыңдаған партия ардагерi Қанапия Жақыповтың айтуынша, Мәскеуде Қонаевты бiрiншi хатшы болсын деп бiрiншi қол көтергендердiң бiрi осы Жұмекең екен. Ақыл-кемеңгерлiктен гөрi бұл кiсiде батырлық қасиет басым болған. Сондықтан ол айла-жымысқылығы көп «тақталаста» үлкен қызметтен қалай кеткенiн өзi бiлмей қалады. Батырды Н.С.Хрущевтың қалай майлы iшекше айналдырғанын – обалы не керек, Димекең естелiгiнде айтады. 0йткенi Жұмекең қазақ жерiн бөлшектеуге көзсiз қарсы болды. Димекең де қарсы, бiрақ ақылмен сабыр сақтап, алдын орауға тырысты. Жұмекең соңында қазақ жерi үшiн құрбандық болып кеттi.



	Басында Димекеңнiң бiрiншi басшы болуын батыл қолдаған Жұмекең неге екенi белгiсiз, кейiн аралары суиды. Бiрiн бiрi мойыңдамайды.

	...Бiрде мен Қонаев мұражайына жиi келетiн Петр Павловичтен Димекең мен Жұмекеңнiң қандай қасиеттерi ерекше есiнде қалғанын сұрадым.

	– Қонаев жүз жылда бiр туатын адам. Димаш Ахметұлының жақсы қасиеттерiн мен айтып тауыса алмаймын. Ал Жұмекеңмен Мәскеуге барған бiр iссапар әлi есiмде. Ұшақ iшiнде Қонаев, мен, Тәшенов және оның көмекшiсi болды. Тәшенов бiр кезде «Жiгiттер, карта ойнайық», – дедi. Димекең: «Менiң ертең жұмысым көп. Ұйықтаймын», – дедi. Мен «преферанс» ойынын онша бiлмеушi едiм. Жұмекең: «Ойна. Сенен ақша талап етпеймiз», – дедi. Мен картадан ұтылып қалдым.





15-ТАРАУ


	НҰР-СӘУЛЕ НЕМЕСЕ ҰЛЫНЫҢ ШАПАҒАТЫ





	ШӘМIЛДIҢ ДИМЕКЕҢМЕН ДИДАРЛАСУЫ «ДИМЕКЕҢ Т0БЕСI» НЕМЕСЕ ИМАМ ШӘМIЛ



	Сойқан соғыс жаны мен тәнiн қатар азапқа салып, денсаулығын құртқан, сөйтiп, қан майданнан қалжырап оралған Бейсенғали елге келген соң, көп өтпей дүние салды. Марқұм боларының алдында дүниеге келген ұлы Шәмiл жөнiнде «Мен балам Шәмiлдi өмiрге келтiру үшiн соғыста өлмей қалдым» деген екен. «Толыбай құмы» немесе «Қара қызыл» қыстағы деген өңiрде дүниеге келген балаға атты үйге кездейсоқ келген Байнияздың Хасенi қойды. Ислам жолында шейiт болған атақты имам Шәмiлдей болсын деп ұлдың атын «Шәмiл» деп азан шақырып қойды. Құдайдың құдiретiне қараңыз, қазiр Шәмiл бес уақ намаз оқиды. Аллаға күндiз-түнi мiнажат етедi. Кейде ән, терме жырмен де Құдайға құлшылық етедi. Кезiнде өзiне шапағаты тиген Дiнмұхамед Қонаевтың да рухы өзiнiң айтуынша желеп-жебеп жүредi. Оны бiрде туған жерiне барғанда сездi. Ел-жұрты «хан көтерiп» қарсы алған күйшiнi ел азаматтары бiр күнi ақсақалдар «Димекең төбесi» деп атап кеткен үлкен төбенiң үстiне шығарды. Төбе басына көтерiлген күйшiнi аяқ астынан ерен күш, алапат шабыт қысты. Домбырасының бұрауын келтiрiп, әнге басты. Далада дос-жарандарын, ел азаматтарын тамсандырған бұл әндi Шәмiл көзiнiң тiрiсiнде Димекеңе арнап, өзiне арнайы кiрiп, кабинетiнде орындаған болатын. Ән қайырмасындағы «Ағатай – асқақ ән, Ақ жүрек қостаған, Құйылсын бұлақ боп, өзiңнен басталам» деген жолдарды айтқанда Шәмiлдi бiр алапат күш билейдi.



	Димекеңе қатысты бiр таңғажайып тылсым оқиға есiне түседi. Ол сахнада төгiлген «нұр-сәуле» жарығы едi.





	«НҰР-СӘУЛЕНIҢ» ӘСЕРI



	1969 жылы В.И.Лениннiң 100 жылдық мерейтойы қарсаңында Алматыға дүние жүзiнен небiр марғасқа ғалымдар келген халықаралық жиын өттi. Қонаев қатысқан салтанатты жиыннан кейiн опера және балет театрында Қазақстанның өнер жұлдыздары түгел келген концерт басталды. Консерваторияның үшiншi курсында оқитын Шәмiл де қатысты. Бiр кезде кезегi келiп, сахнаға шықты. Орындайтыны екпiн-тегеурiнi ерекше Құрманғазының «Жiгер» күйi едi. Орындыққа отырып, күй бұрауын келтiрiп, ендi бастайын дегенде күйдiң алғашқы әуез-сарыны ойына түспей тосылып қалды. Қазақ мұндайда «қара басып, Құдай ұрды» дейдi ғой. Әйтеуiр, бiр құдiрет ой-зердесiн буып, сезiм-ақылын тежеп тастады. «Ойпырмай, масқара болдым ғой» деп суық тер бұрқ ете түскенде, алдыңғы қатарда отырған Димекеңнiң жүзiне прожектордың жарығы құйылды. Шағылысқан жарық пен алтындай жарқыраған бiр «нұрсәуле» Шәмiлге әсер етiп, қас-қағымда шабыттандырып, ойына күй сарыны сәтiнде оралып, ерекше арқасы қозған күйшi екпiн алып кеттi. Күй орындалып бiткен кезде халық ду қол шапалақтады. Сахнадан шыққанда «Iнiм, тамаша орындадың», – деп оны сазгер Нұрғиса Тiлендиев құттықтап, бетiнен сүйдi.

	Сахнадағы бұл тылсым оқиғаны Шәкең былай еске алады. «Залдың iшi қараңғы едi. Алдыңғы қатарда отырған Димекеңдi теледидарға түсiру үшiн прожектор жарығын сонда бағыттады. Күй ойыма түспей, не iстерiмдi бiлмей есiм кетiп отырғанда, жарыққа шағылысқан Димекеңнiң нұрлы бейнесiне көзiм түстi. Бiр ерекше нұр-сәуле менi дiр еткiзiп, күй сарыны ойыма сап ете қалды. Егер Димекеңе прожектордың жарығы түспей, жарықтықтың «нұрбейнесi» көрiнбегенде, мен сахнада масқара болар едiм. Сондықтан кейiн ол кiсiге арнап ән шығаруға мәжбүр болдым.





	«АҒАТАЙ — АСҚАҚ ӘН»



	...Жетпiсiншi жылдардың соңында екi рет Еңбек Ерi атағын алған Димекеңе Алматыда бюст-ескерткiш ашылды. Шәмкеңмен дос, сырлас болып кеткен Димекеңнiң көмекшiсi Дүйсетай Бекежанов бiр күнi «Димекеңнiң халыққа сiңiрген еңбегi ұшан-теңiз ғой. Шәмке, ағаға арнап бiр ән шығаратын уақытың келдi» дегендей сыңай танытты. Құдай қолдап, Тәңiр күш жебедi ме, әлде Димекеңнiң рухы қуат бердi ме, көп өтпей ерекше бiр төгiлген сарын жүрегiн кернеп, бұлқынып сыртқа шықты. Жақсы бiр ән сазы өмiрге келдi. Ендi осы ырғақ-сазға мәтiн жазу керек болды. Марат Ысқақов деген ақын досына кезiгiп, тiлегiн айтты. Сөйтiп, Шәмкеңнiң Димекеңе арнаған әнi мәтiнiмен дүниеге келдi. Димекеңе бұған дейiн де әндер арналған едi. Бұл ән өзгелерден ерекше болды. 0йткенi Димекеңнiң шын жұлдызы жанып, мәртебесi көкке көтерiлген тұста ән сәтiмен шықты.

	Шәмкең соңында жаңа арнау әндi Димекеңнiң өзiне тыңдатуды ойлап, Дүйсекеңе хабарласты. Ол Димекеңе кiргiзетiн күн мен уақытты белгiледi. Бұл Шәмкеңнiң «үлкен кiсiге» бiрiншi рет кiруi едi. Жары, театр әртiсi 0рiкгүл оған «Барғанда тек әнiңдi жақсы орында, ешнәрсе сұрама, бұйымтай айтпа» деп ақыл қосты. Құдайға шүкiр, ол кезде ерлi-зайыпты екi өнер адамының тұрмыстары жаман емес едi.

	Шәмкең дәл уақытында келiп, өзiн күтiп отырған Дүйсекеңе сәлемдесiп, iшке кiрдi. Кабинет төрiнде отырған Димекең орнынан тұрып, кең залдың ортасына дейiн келiп, онымен сәлемдесiп, аман-саулық сұрасты. Көмекшiсi арқылы бәрi көз алдында тұрған Димекең Шәмiлден тек бала-шаға, үй жағдайын бiлдi. Емен-жарқын әңгiме арасында Шәмкең әннiң мәтiнi мен нотасын көрсетiп, «Аға, сiзге арнаған әнiм осы», – деп Димекеңе қарады. Нотаны көрген Димекең: «Мен мына қара ноқаттарды түсiнбеймiн ғой. Әнiңдi өзiң айтып көршi», – дедi. Домбырасын қолға алған Шәмкең әннiң «Келiстi кемелiм, Ортаймас кемерiм, Айнымас ақылшым, Қуатым — демерiм» деп екiншi шумағын шабыттана, екпiндете айтып бiтiргенде Димекең бұған қатты риза болды. Орнынан тұрып:

	«Балам, әнiң өте жақсы екен. Құтты болсын, халыққа жетсiн» деп ұйқастыра сөйлеп, сазгерге шығармашылық табыс тiледi. Қоштасарда оның арқасынан қағып, есiктi өзi ашып, Димекең Шәмiлдi ерекше iлтипатпен шығарып салды.



	Арада көп өткен жоқ, арнайы қабылдауында болып дидарласқан Димекеңнiң Шәмкеңе шапағаты тидi. Қазақстан Ленин комсомолы сыйлығын алды. Үндiстанда өнер көрсетiп, бiраз жердi шарлады. Жаңа үш бөлмелi пәтерге кiрдi. Қазақ радиосының музыка редакциясына бас редактор болып тағайындалды.





	«АЙНАЛАЙЫН, АЯҒЫҢНАН СЫЗ 0ТПЕСIН»



	1982 жылы Димекең үшiншi рет Еңбек Ерi атағын алып, тағы бiр «Алтын Жұлдызды» кеудесiне тақты. Димекеңдi осы атағымен құттықтау үшiн қарапайым халық пен зиялы қауым кезекте тұрды. Қазақ әдебиетiнiң классигi Ғабит Мүсiрепов бастаған бiр топ жазушының құттықтау кезегi келген күнi Шәмiл де ебiн тауып, Димекеңе кiрдi. Шәмкең Димекеңдi алдымен атағымен құттықтап, содан соң арнайы жасалған, тiлек сөзi жазылған домбырасын сыйлады. Домбыраны қолына алған Димекең «Мынау өзi шешен домбыра ғой» деп күйшiге дән риза болды. «Кейiн менiң саяжайымда өнерiңдi көрсетесiң, балам» деп тағы да әкелiк қамқорлығын сездiрдi.

	Кемеңгердiң кеңпейiл, мейiр-шапағаты мол ұлы қасиетiн жақсы таныған күйшi Димекеңдi туған күнiмен құттықтап тұруды өзiне парыз санады. 1985 жылы жолдасы 0рiкгүл екеуi 12 қаңтарда бiр десте гүл алып, Димекеңнiң үйiне келiп, қоңырауын басты. Есiктi патшаның өзi ашты. Шәмiл аяқ киiмiн сыртқы дәлiзге қалдырып iшке кiрген едi. Мұны байқаған Димекең «Ендi келгенiңде аяқ киiмiңдi iшке шеш, айналайын, аяғыңнан сыз өтпесiн», – деп бәйек болып, соңында қонақтарды дәмге шақырды.

	Димекең зейнетке шыққанда «Қонаев қоры» құрылды. Оның бөлiмшесi бiрiншi болып ТМД елдерiнде 0збекстанда ашылды. Осы жиын салтанатқа Шәмiл де шақырылды. Кернейлетiп, сырнайлатып қарсы алды. Шәмiлдiң Димекеңе арнаған әнiн өзбек ағайындар ерекше ынтамен тыңдап, қатты тебiренiп, тiптi егiлiп кеттi. Қошаметте шек болған жоқ. Дана Димекең 0збекстанның бұрынғы бiрiншi басшысы Шараф Рашидов қайтыс болғанда көңiл айтуға өзi арнайы барған едi. 0з-ағаңдар осыны ұмытпапты.





	«ҚОНАЕВТАЙ БОЛЫҢЫЗ»



	О, баста Димекеңе арнап «рух-әнiн» шығарған Шәмiл күйшi қазiр «Қазақстан-Нұрсұлтан» атты күйiн тартады.

	Кезiнде Нұрекең Министрлер Кеңесiнiң төрағасы болып тағайындалғанда бiрiншi болып құттықтағандардың бiрi осы Шәмкең едi. Күйшi Одақтағы ең жас, үлкен лауазым иесi, болашақ сайыпқыран қайраткерге «Аға, Қонаевтай болыңыз!» деп тiлек тiлеп, оған да домбыра сыйлады. Кабинетiнде отырып бiр жақсы күйiн орындады. Шәмкеңнiң тiлегi сәтiнде Құдайдың құлағына шалынса керек. Төрт-бес жылдан кейiн Қонаевтың орнын басқан Нұрекеңнiң дәрежесi Димекеңнен асып кеттi. Тәуелсiз Қазақстанның тұңғыш президентi болды. Шәмкең өткен сайлау жылы Нұрекеңе арнаған «Қазақстан -Нұрсұлтан» күйiн бiраз жерде орындады. Сайлаудан кейiн сазгердiң «Нұрлы жол» деген толғау әнi нотасымен белгiлi басылымда жарияланды.





	ЖАМБЫЛДЫҢ Ш®БЕРЕСI



	Жамбылдың «пiрi» Сүйiнбайдың жырларын жатқа айтатынына қарағанда, Димекең де Жамбылға арнайы сәлем берiп, ақынмен кездесiп, әңгiмелессе керек. 0кiнiштiсi сол – екеуiнiң қай жерде және қашан кездескенi жөнiнде нақты дерек жоқ. Жамбылдың шөбересi Қуандық Қонаевтың күзетi тобына қызметке келiп, кемеңгердiң әңгiмесiн тыңдап, дастарқанынан дәм татқан.





	ҚУАНДЫҚТЫҢ КҮЗЕТКЕ КЕЛУI



	Туғанда алты айлығында атасы Жамбыл алдына алып, басына қолын тигiзiп, «Енеңдi ұрайын, үлкен жiгiт бол» деп әзiлдеп батасын берген Қуандық тентектеу болып өскенiмен Армияға барып, жақсы азамат болып оралады. Алматыға келiп, жұмысқа орналасудың қамын ойлап, бiраз сергелдеңге де түседi. Бұл алпысыншы жылдардың ортасы едi. Бiр күнi ойламаған жерден аялдамада бейтаныс адаммен танысады. Милиция формасы бар әлгi кiсi «Әй, жiгiт, сен Армиядан келген шығарсың. Қайда тұрасың?» – деп сұрайды. Басында милицияның тергеп сұрағанын ұнатпаған ол соңында жұмыс таба алмай, не «пропискаға» отыра алмай жүргенiн жасырмай айтады. Атасы Жамбылдың аруағы жебеген болар, әлгi кiсi елiн, жерiн әбден сұрап бiлген соң, «Сен маған балдыз болады екенсiң. Мен сенi жұмысқа орналастырамын. Ертең кешiкпей мына адреске кел» деп аты-жөнiн айтады. Қуандыққа Құдай кездестiрген адам Димекең отыратын Үкiмет үйiнiң күзет бөлiмiнiң жетекшiсi Хамит Әбдiрахманов деген аяулы азамат едi. Жамбыл елiне күйеу бала Ханекең «қарға тамырлы» қазақ салты бойынша оны бiр көргеннен өзiне iнi санап, бауырына тартады. Сөйтiп, күзет бөлiмiнiң үлкен бастықтарына айтып, жұмысқа орналастырады. Үкiмет үйiн, Димекеңнiң үй-ауласын және саяжайын күзететiн топ бiраз адамнан тұрады екен. Солардың бiрi болып Қуандық та жұмысына кiрiседi.





	АЛҒАШҚЫ ЖҮЗДЕСУ



	Бұл 1970 жылдың желтоқсан айының ең соңғы күндерi едi. Жаңа жылдың алдында Димекеңмен көршi тұратын сол кездегi бiраз Үкiмет адамдары Қонаев отбасына жиналып, Димекеңнiң зайыбы Зухра Шәрiпқызының туған күнiн атап өтуге келген. Осы күнгi түнгi күзет мiндетi Қуандық Жамбылтегiне жүктелдi. Қазiргi Төлебаев көшесi мен Қарасай батыр көшесiнiң қиылысындағы Димекең үйiнiң ауласында түннiң бiр уағына дейiн Қуандық күзетте тұрды.

	Түннiң бiр уағында Димекең үйiндегi қонақтар сыртқа шыға бастаған. Алдымен қолына домбыра ұстаған Асанбай Асқаров далаға шықты. 0зiне қарсы келе жатқан үлкен кiсiге «Ассалаумағаликум!» деп сәлем бердi. Асакең күзетшiнiң сәлемiн ерекше iлтипатпен алып, оны келе жатқан жаңа жылымен құттықтап, жiгiтке жақсылық тiледi. Содан соң Орта Азия Әскери Округiнiң қолбасшысы генерал Лященко кiндiгiнен келетiн әйелiн ертiп ол да ауладан шығуға бет алды. Генерал қасына жақындағанда Қуандық әскери тәртiп бойынша: «Жолдас генерал, сiзге саулық тiлеймiн», – деп «честь берiп» құрмет көрсеттi. «Менiң денсаулығым онсыз да жақсы», – деп өте шықты.

	Осы түнi Қуекең Димекеңдi де жақыннан көрiп, ол кiсiге де сәлем берген. Сәлемiн алып, «Жiгiт, жағдайың қалай?» – деп сұрап, қасындағы жұбайы екеуi оның өзiне, отбасына жақсылық тiлеп, таза ауада бiраз қыдырған. Көшеге шығып, бой жазып, аулаға кiрерде күзетшiге тағы iлтипат бiлдiрiп, бас изейдi.





	«АТАЛАРЫҢНАН БIР НӘРСЕ ДАРЫДЫ МА?»



	Жетпiсiншi жылы жаз айының бiр жадыраған жаймашуақ, күн сәулесi төгiлген әдемi күнi Қуандық «Бутаковка» (Бұтақты) жақтағы (Медеу шатқалы) күзет қызметiн атқарып жүрдi. Димекең және оның жанында ылғи бiрге жүретiн Дүйсетай Бекежанов, Атымтай Қисанов, тағы да бiраз жақсы мен жайсаңдар осында келiп демалып, серуен құрады. Қайың жағып, моншаға түседi. Табиғаты ғажайып Алатау баурайындағы демалысқа не жетсiн. Саяжай төңiрегiнде жүрген Қуандық сәске түске жақын бiр шаруаларымен аулаға кiредi. Ашық далада, таза ауада дастарқан жайып, түскi ас iшiп отырған Димекең мен оның серiктерiн көредi. Үлкен кiсiлерден ыңғайсызданып, тез бұрылып, керi қайтатын соқпақ жолға түскенде, «Мұнда кел. Дәм тат», – деген бiр қоңыр дауыс шықты. Қол бұлғап шақырып тұрған Димекеңнiң өзi екен. Патша шақырғанда кiм бармайды. Тез келiп, Димекеңе сәлем бередi. Димекең қасындағы серiгiне қарап, «Жамбылдың шөбересi осы жiгiт емес пе?» – деп сұрайды. «Иә, Жәкеңнiң шөбересi осы азамат», – дейдi үлкен бастық. Димекең Қуандықты дастарқан басына отырғызып, дәм алып, сусын iшуiн өтiнедi. Содан соң отбасы жағдайын сұрап, сөзге тартады. «Иә, Қуандық iнiм, Жамбыл атамыздың шөбересi екенсiң. 0зiңе атаңнан бiрнәрсе дарыды ма? Жырларын жатқа айтасың ба?» — деп сұрайды. «Айтамын», – дейдi Қуекең. Димекең «Бiзде коттежде бiр домбыра бар едi ғой, алып келiңдер. Жамбылдың жырларын шөбересiнiң аузынан тыңдайық» деп көмекшiсiн жұмсайды. 0кiнiштiсi, саяжайдағы домбыраны бiреулер алып кеткендiктен, аспап болмай, Қуандық атасының жырларын бұл жолы орындай алмайды. Димекең: «Бiр ретi келгенде тыңдармын. Ұмытпа мұны. Есiңде жүрсiн», – деп Қуандықпен бiраз әңгiмелесiп, жағдайын сұрап, едәуiр уақытын бөледi.

	Димекең дастарқанынан дәм татып, «хан сарқытын» жеген Қуекеңе ерен шабыт келiп, атасы Жамбылдың «Туған ел» толғаужырын басынан аяғына дейiн жаттауға кiрiседi. Сәтi түсiп Димекең шақырып қалса, ол кiсiнiң алдында осы жырды айтуды жөн көредi. Бiрақ Димекеңе саяжайда қайта жолығудың жолы болмай және шаруасы шаш-етектен көп үлкен кiсiнiң анда-мұнда кетiп, iссапарға жиi шығуына байланысты Қуандық «жаттаған жырын» кейiн айта алмай арманда қалады.





	ЖОҚ-ЖIТIКТIҢ ЖЕБЕУШIСI



	Қуекең саяжайда Димекеңнiң қарапайым және өте мейiрiмдi жан екенiн талай көрдi.Димекеңнiң таудағы саяжайында от жағушы болып бiр мiскiн, ғарiп адам күлмен шығып, сумен кiретiн жұмысты атқарады. Құлағы керең болғандықтан iсiне салдыр-салақ қарап, кейде жұмысты жүрдiм-бардым атқаратын оған бастықтар көп ескерту айтпайды. 0йткенi Димекең бiр ғана киген, бiрақ су жаңа киiмдерiн және саяжайдағы артық заттарды осы тұрмысы төмен жанға берiп, соңында оның да хал-жағдайын сұрап жүредi екен.





	МЕРГЕНДIГIҢДЕ МIН ЖОҚ ЕКЕН



	Димекеңнiң атқан оғы мүлт кетпейтiн мергендiгi көзiнiң тiрiсiнде аңызға айналды. Қарашеңгел аңшылық қорығында досы Брежнев сыйлаған мылтықпен қалай аң атып, құс түсiргенiн өз көзiмен көрген талай адамдар тамсана әңгiмелеген едi. Аңшылық қансонар, саят серуен Димекең үшiн құмары тарқамайтын рахатты демалыс болатын. Димекеңнiң мергендiгiне куә болған адамдардың бiрi Қуекең оны былай еске алады.

	– Димекеңнiң таудағы саяжайы маңында үй құстары өсiрiлетiн. Тауықтар жұмыртқа басып, балапан шығаратын. Кейде бөктергi мен кезқұйрық келiп, балапандарды iлiп әкететiн.Бiр күнi бiр бөктергi ұшып келiп, биiк ағаштың басына қонды. Саяжай маңында Димекең досы Атымтай Қисановпен әңгiмелесiп, серуендеп келе жатты. Соқпақ жолдан өткенде Атекең Димекеңе қарап, «Тауықтарды талапай қылатын ана жыртқышты атып түсiре аласың ба?» – дедi. Димекең сөзге келген жоқ. Менi саяжай үйiндегi мылтыққа жұмсады.Кiшi калибрлi мылтықты әкелiп, Димекеңнiң қолына ұстаттым. Құсты қарауылға алды да шүрiппенi басып қалды. Мылтық тарс еткенде ағаш басындағы бөктергi жалп етiп жерге түстi. Димекеңнiң аңшылығы жайында көп еститiнмiн. Осы жолы өзiм ол кiсiнiң асқан мерген екенiн көрiп қайран қалдым.



	0лген құсты көрген Димекең: «Табиғат заңы солай, құсты жыртқыштығы үшiн аттық. Ендi балапандар бейғам жүредi», – дедi.

	Ұлы Жамбылдың ұрпағы, Атагелдiұлы Қуандықтың күзетшiден басталған қызметi кейiн сырттай оқу бiтiрген соң, жоғарылап, соңында Iшкi iстер министрлiгiнде жауапты лауазымға дейiн өседi. Алдымен атасы Жамбылдың рухы жебеп, Димекеңнiң шапағаты тиiп, соңында елге елеулi, халыққа қалаулы азамат болған Қуекең қазiр зейнетте.





	ДӘРIГЕРДIҢ ДАНАНЫ ДӘРIПТЕУI



	АРҚАДАН КЕЛГЕН АРҒЫН К0ШI



	«Арқа тыныш болса, арқар ауып несi бар» деген қанатты сөз бар қазақта. XIX ғасырдың ортасында Арқа жерiнде бiр қатты жұт болып, байлар малын сақтау үшiн үдере көшiп, мықтылары жылжи-жылжи Жетiсу өңiрiне келедi. Атақты шонжар, руы арғын қаракесек Сүлеймен бай алғаш Балқаш маңындағы «Мыңаралды» мекендеп, соңында Алатаудың етегiндегi Алматы маңына жетедi. Ол кезде Алматы ендi-ендi қала бола бастаған кiшкене кент едi. Арқадан ауған бай малын Күртi, Қарғалы өзендерiнiң бойына қыстатып, өзi қаланың жақсы жерiнен мекен-жай алып, қоныстанады. Қазiргi аэровокзал мен Мұқағалидың ескерткiшi тұрған алаң сол Сүлеймен байдың алғашқы қонысы, кейiн үй-жай салған, бау-бақша еккен, дүкен ашып, мал өнiмдерiн сатқан құтты мекенi болды. 0збек байларымен құда-жегжат болған Сүлеймен Алматыдан Наманғанға «базар малын» айдататын iрi байлардың бiрiне саналған. Оның Күртi маңында өрiсте жататын он мың жылқысы осы өзенге суға келгенде өзеннiң суы тартылып, ақпай қалады екен. Сүлеймен мыңғырған малының терi, жүнiн де текке жiбермей, оны татар мен өзбек саудагерлерiне сатып, қыруар пайда түсiретiн алпауыт байдың өзi болған ғой. Оншақты баласы бар, толып жатқан туыс-жақыны, құда-жегжаты бар Сүлеймен «Қазақ байыса қатын алады» дегендей, топырлатып тоқал да алады. Арқа жақтан келген тағы бiр бай Қонай осы Сүлейменмен жақсы сыйласып, етене-жақын араласады. Оның баласы Жұмабай және немересi Меңлiахмет Сүлейменнiң қала кәсiбiн қанына сiңiрген «шаруа харакетiне» қатты қызығады. Димекеңнiң әкесi Меңлiахмет Сүлеймен әулетiндегi Әбдiхамит деген кәсiпкерден терi жинап, оны өңдеудi үйренедi.



	Сүлеймен, оның ұлы Бекмұхамед мал мен сауданы қатар кәсiп етiп дүниенi шарлайды. Кеңес үкiметi орнамай тұрғанда Алматы мен Құлжаның арасын шиырлаған осы әкелi-балалы байлар едi. Кейiн екеуi екi мемлекеттiң тәркiлеу саясатына тап болып, өмiрлерi қасiретпен өтедi. Бекмұхамед қырқыншы жылдары 17 мың малынан айырылып, Қытайда абақтыға қамалып, сонда өледi.

	Сүлеймен әулетiнде неше түрлi жињаз-мүлiкпен қатар күмiс самаурындар болған. Осы әулетте дайындаушы болып жүрiп, кейiн Ысқақ айға кеткен Меңлiахмет бұл кiсiлермен қарым-қатынасын үзбейдi. 0зiне жасалған жақсылықты ұмытпайды. Ұлы Димашты (онда 5 – 6 жастағы бала) қолынан жетектеп, ырым қылып, күмiс самаурынды байлардан шай iшуге талай әкеледi.





	МЕЙIРIМДI МЕҢЛIАХМЕТ



	Сүлейменнiң жетi ұлының бiрi Бекмұхамед бай Құлжада түрмеде жатып шейiт болды. Артында екi қыз, үш ұл жастай жетiм қалды. Тағы да асырап алған екi бала (үркiншiлiк кезiнде ата-аналарынан айрылған) бұларға қосылып, тағдырдың тәлкегiне түстi. Ортаншы ұлы Кәрiм оқып, бiлiм алуға өте құштар едi. Түбiнде атақты адам болатынын бiлсе керек. Бала кезiнде белгiлi Таңжарық ақынды көрiп, оның жырын тыңдады. Нағашыларының тәрбиесiнде болып, орта мектептi өзбекше бiтiрген Кәрiм Нанькин қаласындағы дәрiгерлiк институтты бiтiрiп, инемен емдеу мамандығын алды. 1958 жылы отбасы-әулетiмен атамекенге оралды.

	Алматыға келгенде оралманның жағдайы оңынан тұрған жоқ. Қытай дипломы жарамағандықтан, мединститутта қайта оқуға тура келдi. Күйзелiс, сергелдең басталды. Шетке қағу, себепсiз кемсiту сияқты сол кездiң «сорақы дертi» жанын жасытып, жiгерiн құм қылды.

	Бiр күнi шешесi Фатима: «Әкеңнiң құрдасы әрi жақын досы Меңлiахмет деген жiгiт Алматыда болған. Соны iзде. Қысылмай жағдайыңды айт» деп ақыл бердi. Кәрiм Димекеңнiң әкесi Меңлiахметтi көкбазардан тапты. Осында кiлең қарттар келiп, қымыз iшетiн жер бар екен. Ақсары жүздi, үлкен қыр мұрынды, көзi өткiр ақсақалға келiп, Кәрiм сәлем бердi. «Әй, сен осы Бектайдың (Бекмұхамед) баласы емессiң бе? Мұнда қайдан жүрсiң?» – дегенi жарықтықтың. «Иә, дәл таптыңыз, досыңыздың баласымын», – деп Кәрiм салған жерден әкесiнiң және өзiнiң өмiр тағдырын айтты. Есте сақтау қабiлетi өте күштi қария қымыз iше отырып, қасындағыларға Кәрiмнiң атасы Сүлеймен мен оның баласы Бекмұхамедтiң күллi тарихы мен байлығын жырдай қылып айтты.

	«Бұл мен талай жақсылығын көрген түйдей құрдасым Бектайдың ұлы екен, әкесiнiң түрiн еске алып, танып, жүрегiм жарылғандай қуандым. Бұл жiгiтке Алла жақсылығын бередi» деп қария Кәрiмдi маңдайынан сүйiп, қасына отырғызды. «Әкеңнiң қайтыс болғанын мен 1942 жылы естiдiм. Иманы саламат болсын марқұмның», – деп Меңлiахмет қарияның аздап көңiлi босады. Содан соң толық жөн сұрап, шешесi мен бауырлары жайында бiлдi. Шетелге кеткен босқындарды «Отанына опасыздық жасаған сатқын» дейтiн заманда Құлжада көз жұмған құрдасын еске алып, оның баласын бауырындай жақсы көрiп сөйлескен мейiрiмдi Меңлiахмет қария Кәрiмнiң жүрегiнде ерекше сақталып қалды.

	Ағынан жарылып, айқара құшақтаған Димекеңнiң әкесi Кәрiмге жиi хабарласып тұр деп адресiн айтты. Баласы Димаш бiрде хал-жағдайын бiлуге келгенде Кәрiмдi үйiне арнайы шақыртып, ұлы Димекеңмен таныстырып, оған оның жағдайын айтты.

	Арада көп өтпей Кәрiм Бекмұхамедтiң бауыры Мұқанның қызы Жамалды алған атақты батыр жездесi Бауыржан Момышұлымен дидарласты. Сөйтiп, шетқақпай болып жүргенде Димекеңнiң әкесiмен кездесiп, Баукеңмен жүздесiп, Кәрiмнiң өмiрi оңына айналды. Әсiресе Димекеңнiң шапағаты оған ерекше түстi. Димекеңе туған iнiдей, ол кiсiнiң үйiндегi апайға бауырдай болып кеттi. Кәкең мединститутты бiтiрiп, кәсiбiн жетiлдiру үшiн Петербургте болып, Мәскеуде «ине емi» бойынша курс жүргiздi.





	ҚАРЫНБАЕВ ЖӘНЕ ҚАРА «ЧАЙКА»



	Димекеңнiң ұлылығына байланысты бiр оқиға Кәрiмнiң есiнен күнi бүгiнге дейiн кетпейдi. Кәкең мединститутта оқып жүргенде орыс тiлiн бiлмейтiн ол бiр сабақтан қиналып, емтихан боларда, тiптi есiнен тануға дейiн барды. Димекеңнiң үйiндегi жеңгесi Зухрамен сыр айтысатын қайнысы бiр күнi өзi жек көретiн сабақтан емтихан болатынын айтты. Оқытушысы қатал пәннен түбiнде құлайтынын жасырмай, оған Димекеңнiң көмегiнiң керек екенiн жеңгейдiң есiне салды. Қиын емтиханнан Димекеңнiң ықпалы арқылы қалай өтудiң өзi ойлап тапқан төтенше тәсiлiн түсiндiрдi. Мұны Димекең қабыл алып, тек шопыры арқылы жүзеге асырса болғаны дедi. Қашанда қиналғанға қол ұшын беруге асығатын Зухра апа Кәрiмнiң бұл өтiнiшiн орындауға уәде берiп, үлкен кiсiнi көндiрдi.

	Сол пәннен емтихан болатын күнi «сценарий бойынша» ол кезде «Совминде» төраға Димекеңнiң қара «Чайкасы»(лимузин) мединституттың ауласына келiп, ректор отыратын жақтағы терезенiң дәл алдына «сес» көрсеткендей болып тоқтайды. Бiр қарағанда көлiктi көрген ректор С.Қарынбаев тез орнынан тұрып, кабинетiнен шығып, емтихан болып жатқан аудиторияға келедi. Iшiнен тәртiп бұзылып, бiр нәрсе болып қалды ма деп сасады. Оған жолыққан Димекеңнiң шопыры: «Кәрiм Бекмұхамедов деген студенттi Қонаев шақырып жатыр. Соны алып кетуге келдiм» дейдi. С.Қарынбаев әбiгерленiп, Кәрiмдi шақыртады. «Сенi Қонаев iздеп жатыр екен, тез үлкен үйге бар». «Аға, мен емтиханды не iстеймiн?» – дейдi ол жорта. «Емтиханнан қорықпа, бағаны мен өзiм қойдырып беремiн. Қонаев арнайы машина жiберiп сенi өзiне неге шақырады. Бiр жақындығың бар ма өзiңнiң?» – дейдi. «Аға, бiлмейсiз бе, мен Қонаевтың жақын iнiлерiнiң бiрi боламын ғой». «Иә, онда жөн, ағаңа тез жет».

	Ертеңiне Кәрiмдi мықтап есiне сақтап қалған ректор оны өзiне шақыртады. «Iнiм, Қонаев ағаң екен. Бiр шаруалармен ол кiсiге кiруiм керек едi. Сен соны ұйымдастыр. Студенттерге жаңа жатақхана салу үшiн ақша керек болып тұр. Бұл тек Қонаев арқылы шешiлетiн шаруа» дейдi. Арада көп уақыт өтпей Кәрiм ректорды Димекеңе өзi алып кiредi. Димекең ректордың шаруасын табан астында шешедi. Көп өтпей жатақхана құрылысы басталады. Кәрiмге риза болған Қарынбаев оның тарихымен әбден танысып, бұрын институт бiтiргенiн ескерiп, жағдайының ауырлығын бiлiп, ректор фондысынан қосымша стипендия бөлгiзедi.





	«КӘРIМ ҮКӘ» ҚАЛЖЫҢДАРЫ



	Әзiлдi, күлдiргi әңгiме, хикаяларды тыңдауды жақсы көретiн Димекең Кәрiмдi үйiне жиi шақырып, оған палау жасатып, неше түрлi қалжың, қағытпа айтып, көңiл көтерген. Қазақшаға мықты, өзбекше, татарша және ұйғыршаға «су жорға» Кәкең демалыс күндерi Димекеңнiң саяжайына келiп, әңгiме-дүкен, сайран-серуен құрған. Кәкеңнен алдымен «алтын ине» емiн алып, оның әзiл-қалжыңын тыңдап, мiнез, жүрiс-тұрысындағы күлдiргi нәрселерден көңiл күйлерi көтерiлетiн аға-жеңге Кәрiмдi тындаудан жалықпайтын. «Кәрiм үкә, сен маған ешқашан «сiз» деп сөйлеме. «Сен» деп айт. Сонда нағыз құрдастарша сыйласып, әзiлiмiз жарасады» дейтiн Димекең оған. Топ iшiнде көңiлдi отырып, Кәкеңдi мақтағанда: «Бiздiң Кәрiм үкә аңға шыққанда қырғауылдың қоразын оң көзiнен көздеп, ал ұрғашысын сол көзiнен атып алады. Ұрғашы балықтың етiн тәттi қылып пiсiруден Кәрiм үкә алдына жан салмайды» деп қалжыңдайтын.

	Бiрде аға мен жеңге қазақтардың намаз оқуына байланысты «дауласып» қалады. «Қазақтарды намазға татарлар үйреткен» дейдi жеңгемiз. «Қызылкеңiрдек» болған екеуi соңында мұның төрелiгiн ендi «Кәрiм үкә» айтсын деп шешедi. Кәрiм татарлардың намаз оқуына байланысты бiр қызық әңгiме айтады. Намаз оқушы ақсақал құлшылық кезiнде «Бiсмiлла рахман рақым иа кана буду, иа кана настағиын» деп бастап, «Иа, Алла, тiлегiмдi қабыл ет, жүзiмдi өзiңе «направить иттим» деп орыс сөзiн араластырып жiбередi. Мұны тыңдап тұрған кемпiрi: «Намазыңда кәпiрдiң сөзiн айтып шоқындың. Жұмаққа сен қалай барасың. Алла Тағала «сенi онда принимать итмейдi» десе керек. Сонда шалы «Иә, хатын, итса итси итпаса қойсын. Алла, тоже мужик, найдем общий язык» деген екен деп Кәрiм әңгiмесiн аяқтағанда екеуi iшектерi түйiлгенше күледi. Димекеңнiң өзiне туыс болып келетiн Рақымбай деген «құрдас жақыны» болады. 0зiн дiндар әрi молдаға санайтын көрiнедi. Ал қажылыққа бiрнеше рет барған Кәрiм «мен қажымын» деп жиi айтады. Бiр күнi бұлардың сөзi мезi еткен Димекең екеуiне қарап:

	«Рақымбай, сен молда емессiң, Кәрiм, сен қажы емессiң. 0йткенi екеуiң де түрегеп тұрып сиесiңдер» дегенде «молда, қажы» не айтарын бiлмей, үнсiз қалады.





	«АЛТЫН ИНЕ » — АҢЫЗ



	«Қытайдың алтын инесiне емделсек шiркiн» деп сол кезде бұл емдi жұрт қатты армандады. Кәрiм мединститутты бiтiрген соң, оның жұлдызы жанды. Димекеңнiң қолдауы мен шапағатының арқасында оның даңқы дүниеге кеттi. Кәрiмдi «инемен емдеу» тәсiлi бойынша курс жүргiзу үшiн Мәскеу шақырды. Онда ол небiр атақтыларды емдеп, оларды «сиқырлап» алды. КСРО-дағы белгiлi ғалым, жазушы, ақындар Кәрiм кабинетiне кезекке тұрып кiретiн болды. Кербабаев, Мирза Турсынзаде және атақты Лихачев атындағы зауыттың директоры Кәрiмнен ем алды. Сөйтiп, «Алтын ине» — Кәрiм аңызға айналды.

	Сексенiншi жылдардың соңында дәрiгерлердiң II съезi өттi. Осы үлкен одақтық форумға Кәкең делегат болып қатысты. «Правда» газетi Кәрiмнiң «Инемен емдеу» дәрiгерлiк тәсiлiн бiр емес, бiрнеше рет жазды. «Медицина газетi» арнайы мақала бердi. Дәрiгердiң «ине емi» арқылы темекiнi қойдыруға болатын «ұсынысжаңалығы» қолдау тапты. Тәжiрибенi мамандар зерттеуге кiрiстi. Кәрiмнiң барлық жетiстiгi Димекеңдi қуантып жатты. КСРО бойынша тек Орта Азияда ғана үрдiс алған «ине емi» Қазақстанда қалыптасты. Алматы — Мәскеу — Петербург арасы Кәрiм үшiн жиi «шиырлайтын» кеңiстiкке айналды.

	Алматыдағы № 12 клиникалық емханада дәрiгерлiк даңқы басталған Кәкең бiр жерде тапжылмай Шығыс дәрiгерлiк емiн шырқау биiкке көтердi. Оған сансыз сырқат келiп, емделдi. Тiптi, өзi келушiлердiң есебiнен жаңылды.

	Бiрде ол өзiн қонаққа шақырған дос, жақындарының арасында отырып, топ адамды қайран қалдырды. Үй иесi бойжеткен қызы соңғы кездерi қатты мазасыз күйге душар болып, сырқаттанып жүргенiн айтады. Кәкең қыздың бетiне қарап, «Сырқат жоқ. Iшiнде үш айлық бала бар», – дейдi. Ата-анасы бұлай болуы мүмкiн емес деп намыстанып, қатты ашуланады. Кәкең «Ауруын жасырған өледi» деген мақал бар. Сенбесеңiздер, бала «Әйелдер консультациясына барып, тексерiлсiн» дейдi. Бойжеткен арнайы тексеру орнына келгенде, оның шын жүктi екенi анықталып, Кәрiмнiң айтқаны дәл келедi. Албырт жастықпен ұрынып қалған бойжеткендi бұл пәледен Кәрiмнiң өзi «ине емi» арқылы құтқарады.

	Толып жатқан пациентiнiң iшiнде зейнеттегi Димекең мен оның зайыбы Зухра да болды. Димекеңдi кейде «құяң-жел» айналдырады екен. Ал жұбайының буын ауруларынан мазасы кетiп жүрдi.





	«ВАШИНГТОННАН СӘЛЕМ»



	Кәкеңнiң ата-бабаларының және олардың туыс-жақындарының тағдыры қуғын-сүргiн, босқындық және қорлық, теперiштен өмiрi арылмаған. Сүлеймен байдың Бұхар әмiрлiгiндегi туыстары патша заманында «өзбек мақтасымен айналысқан» бай-капиталистер болса керек. XIX ғасырдың басында бұлар тұрған өлкеде дүрбелең-сүргiн басталып, атақты әулеттiң байлығы таран-таражға түсiп, өздерi тоз-тоз болып, әлемге тарыдай шашылып кетедi. Кәкеңнiң шешесiнiң бауыры Уақап Үндiстан асады. Жат жұртқа келген ол мұнда бiлiм алады. Бомбейде авиация оқу орнын бiтiрiп, соңында Америкадан бiр-ақ шығады. Атақты авиакомпанияда вицепрезидент қызметiн атқарады.

	Тоқсаныншы жылдары Кәкең шешесiнiң бауыры Уақаптың АҚШ-та екенiн бiледi. Нағашылары Кәрiмнiң Қазақстанда тұратынын естидi. Америкадан бiр күнi анасына хабар келедi. Сөйтiп, өмiрiнде бiр-бiрiн көрмеген әпке мен iнi телефон арқылы сөйлесiп, «жылап көрiседi».

	Уақап Кәрiмдi Америкаға шақырады. Онсызда дүниенiң бiраз жерiн шарлаған Кәкеңнiң «Америка жорығы» басталады. Кәкең Америкада жетi айдай болып, Вашингтонда, Филадельфияда, ЛосАнджелесте, тағы басқа штаттарда еркiн қыдырады. Бiр күнi Вашингтонда тұрып, қалта телефонмен Димекеңнiң үйiне «звондайды». «Сәлем, Димеке» деп мұндағы өзiнiң сапары жөнiнде айтады.

	«Әй, Кәрiм үкә, ол жақтан олжалы орал» деп жақсы тiлегiн айтады. Нағашыларының арасында сайрандап, қонақ болып қыдырып жүргенде Уақап: «Кәрiм көке, сiз Америкада қалыңыз. 0зiңiзге барлық жағдай жасалады» дейдi. «Жоқ, мен мұнда қалмаймын, өзiмнiң туған елiм, Отанымда жүремiн» дейдi нағашысына. Жат жұртта жүрiп, атамекен, Отанның қасиетiн бiлген Кәкең: «0зiңнiң ел-жұрт, халқыңа жететiн дүниеде ешнәрсе жоқ» деп Америка сапарын салқын еске алады.





	ҚАТАР КЕЛГЕН ҚАЙҒЫ



	Кәрiмдi туған iнiсiндей көрiп қатты сыйласқан Димекең онымен өмiрiнiң соңғы жылдары сапарға, аңшылыққа бiрге шығып, көңiл көтередi, серуендедi.

	Тоқсаныншы жылдардың басында Димекеңнiң сүйiктi жары, өмiрлiк серiгi Зухра дүниеден өтiп, Димекең ауыр қайғыны бастан кешiредi. Осы уақытта Кәрiмнiң жұбайы, ұзақ жыл отасқан Рая да көз жұмды. Бiрi аға, бiрi iнi болған «екi бауырға» қаза қатар келдi. Димекең Кәрiмге аға ретiнде көңiл айтып, қазасына ортақтасты. Арада бiр жыл өткенде: «Кәрiм үкә, жалғыздық бiр Құдайға ғана жарасқан. Сен үйлен. Ұлыңды жетiмсiретпе: Ақ сарайды алпыс еркек толтырмайды, бiр ақ жаулық толтырады» деп ақыл айтты.





16-ТАРАУ


	АТАЖҰРТТАҒЫ АҢЫЗҒА АЙНАЛҒАН ОҚИҒАЛАР





	БАҚАНАСҚА БАРҒАНДА



	Жыл сайын Шығыс жаңа жылы 22наурызды ерекше тойлайтын бiр рухани орда бар. Оңтүстiк астананың Сайран көлi маңында, дәлiрек айтқанда 0теген батыр көшесiнiң бойындағы «Әлмерек рухани ордасында» той-думаннан гөрi дiндарлардың рухани уағызы, емшi-дәрiгерлердiң кеңесi, әже-кейуаналардың тiлегi Наурыз тойында көбiрек айтылады.

	Белгiлi дәрiгер, ғалым-қажы Шәкен Шынтаев «Кезiнде мен Қонаевты емдегенмiн» деп сөзiн бастағанда аспандағы бұлт ашылып, күн жарқырап кеттi. «Мiне, Қонаевтың қасиетi» деп қажы негiзгi айтайын деген ойын тежеп, ерiксiз Димекеңнiң «аруағын аунатып» сөз сөйледi.

	Орта бойлы, басына тақия киген ақсары, мұртты кiсi шығып, бұл кiсi де әңгiмесiн Қонаевтан бастады. «Бақанасқа келгенде мен Қонаевтың қасында жүргенмiн. Шопыры ауырып қалғанда «Чайкасын» айдағанмын» деп бiраз сөйледi, ақын Мұқағали жайында әңгiмеледi. Халыққа өзiн албан елiңдегi Сақау Мергенбай батырдың немересiмiн деп таныстырған, Димекеңнiң шапағаты тиген бұл адам Қытайда туған. Әкелерiнiң ол жаққа кетуiне отызыншы жылдардың ойраны себеп болған. Бiр әулеттегi қилы тағдыр мен қасiреттi кезiнде Димекеңе арнайы баяндаған екен.





	САҚАУ МЕРГЕНБАЙ НЕМЕСЕ

	1928 ЖЫЛҒЫ ҚАЛМАҚТАРДЫҢ ҚАРАҚШЫЛЫҒЫ



	Бiздiң тарихшылар қазақтар мен қалмақтардың арасындағы соғыс бұдан үш-төрт жүз жыл бұрын болған деп жазады. Ал Хантәңiрi өңiрiндегi шекаралы аймақта осындағы албан тайпаларының Жоңғар шапқыншылығы кезiнде бас сауғалап қалған қалмақтардың қалдықтарымен өткен ғасырдың отызыншы (1928-30) жылдарына дейiн атысып-шабысқанын бiлмейдi. Саурық батырдың 1850-60 жылдары бiр қалмақ ханын өлтiргенi тiптi тарихта жазылмаған.

	Албан елiнде Алжан Мергенбай, Құсық Мергенбай және Сақау Мергенбай деген үш атақты адам болған. Бұлардың екеуi шекаралы аймақта бiрде қалмақпен, бiрде қырғызбен, бiрде орыспен ұстасып, жаугершiлiк өмiрдi бастан кешiрiп, дүниеден өтедi.

	Сақау Мергенбай атақты Шоқан Қарқараға келгенде оның тапсырмасын орындайтын Итбала батырдың туысы. Қожбанбет деген атадан тарайды. Белгiлi Ұзақ батырдың замандасы. Қарқарада бiр рет болыстыққа сайланған.

	1928 жылы байларды тәркiлеудiң зобалаңы басталғанда бұған қарсы болған Мергенбай бай ағайын-туыстарын Қытайға өткiзбекшi болады. Аласапыран жанталаста қашқындарды жолда қалмақтар талап, оларды қарақшылықпен тонайды.

	Шекарада Мергенбай қалмақтармен атысып, шабысады. Сондай бiр атыста Мергенбайға қалмақ мергенiнiң оғы тиедi. Қалмақтардың iшiнде Мергенбаймен iлiк-жақын, тамыр-дос болып жүргендерi де болса керек. Жараланған батырды олар өлтiрмеу үшiн емдейдi. Туыстарынан кешiрiм сұрайды. Бұл оқиға нағыз қақаған қыс айында болғандықтан жара асқынып, батыр өлiм аузына жақындайды.

	Мергенбайдың өзiнiң өсиетi бойынша, балалары қасқыр iшiкке орап, оны Айғайтастағы бiр үңгiрге әкелiп, жатқызады. Мергенбай балаларына: «Менiң жаным осы үңгiрде шығады. Маған алаңдамай өздерiң жан сақтаңдар» деп көз жұмады. Осы кезде тағы атыс-шабыс, аласапыран басталып, балалары арғы бетке өтедi. Арада қырық жылға жуық уақыт өтiп, 1962 жылы Қытайдан туған жерлерiне оралған батырдың ұрпақтары үңгiрге келiп, Құдай өзi сақтаған батырдың мәйiтiн көредi. Мал сойып, ас бередi.

	Мергенбайдың тоғыз әйелiнiң бiрiнен туатын Темiржан және оның ұлы Әкпар, бiр немере ұрпағы Меңдеке ата-жұртқа келген соң Бақанас жаққа көшедi. Сөйтiп, Димекеңнiң ата-қонысы Балқаш өңiрiнен бiрақ шығады.





	ӘКПАРДЫҢ ӘҢГIМЕСI



	Ата-қонысы Бақанас, Балқаш өңiрiнен 1966 жылы депутат болып сайланған Димекең бiр сәтi түскенде халықпен кездесуге келедi. Алдымен елдегi ақсақал, қариялармен әңгiмелесу ол кiсiнiң қанына бiткен қасиет. Бiр топ ақсақалға Димекең келiп сәлемдесiп, дидарласады. Қытайдан келген Меңдеке және оның немере бауыры Әкпар осы топтың iшiнде болып, екеуi Димекеңмен «Ассалаумағалейкум, аға!» деп амандасады. Димекең түр-тұлғасы, сөзi қазақы жас жiгiт Әкпарды сөзге тартады. Әкпар өзiнiң алпыс екiншi жылы Қытайдан келгенiн айтады. Димекең: «Айналайын, Албан атаның елiнен екенсiң ғой», – деп отбасы, туған-туыс, бәрiн сұрайды. Бiлiм, кәсiбiн бiледi. Димекеңе сөзi шымыр, ойы анық, өнерлi Әкпар қатты ұнаса керек. Топтан бөлiп алып, асықпай әңгiмелеседi. Қытайдағы қазақтардың өмiрi мен тұрмысы жайында сұрайды. Қытайға ата-әкелерiнiң қалай кеткенiн бiледi. Әкпар Димекеңе атасы Сақау Мергенбайдың күллi тағдырын айтады. Ақындығы бар Әкпар Димекеңнiң алдында бiр ақтарылып сөйлейдi ғой. Кәрiден де, баладан да бәрiн сұрап бiлгiсi келетiн көпшiл, адам таңдамайтын Димекең қарапайым шопырмен бiраз шүйiркелеседi. Шопырлық тәжiрибесi мен пысықтығына және жан-жақты талантына бастықтар таласатын Әкпардың бойындағы қабiлеттi бiр көргеннен Димекең де таныған ғой. Бiраз әңгiмелескеннен кейiн, «Бойыңда сонша өнер бар екен. Неге арнайы оқу орнына түспедiң?» дейдi үлкен кiсi. «Аға, отбасындағы арқа тұтар баласы болғандықтан шешем менi оқуға жiбермедi», – дейдi Әкпар. «Қап, әттеген-ай, шешемiз дұрыс жасамаған екен», – деп Димекең кейiстiк бiлдiредi.

	«0зiң ВУЗ-да оқи алмаған екенсiң. Ендi ұл-қыздарыңды оқыт, бауырым», – деп Димекең оған туыс сияқты iш тартады. «0зiм көмектесемiн», – дейдi сөз арасында.

	Бiр үзiлiс кезiнде әңгiме Димекеңнiң сүйiктi «хоббиi» аңшылық жайында болады. Әкпардың ағасы Меңдеке арғы жақта жүргенде мықты аңшы, саяткер болған екен. Димекең бұл кiсiмен де танысып, Мергенбай батырдың бұрын заң қызметкерi болған тағы бiр ұрпағымен әңгiмелеседi. Кейiн келген сайын Меңдекенi iздеп, ол кiсiмен бiрнеше рет аңшылыққа шығады. Үйiнде түстенедi. Димекең Меңдекеге бiр аңшылық киiмiн сыйлаған.

	Шекаралы өлкенiң қазақтары Қытайға ашаршылық жылдары кеткен ғой. Әкпар Димекеңе қариялардан естiген Балқаш өңiрiндегi ашаршылық туралы айтады.

	Түргендегi қырғын ашаршылықты көрген Димекең өткенге салауат айтады.





	ИМАНДЫ АДАМДЫ ИТ ТЕ ТАНИДЫ



	Алғаш алпысыншы жылдардың ортасында танысып, бiлiскен, кейiн туған ағайындай болып кеткен Димекең мен Әкпар өмiрiнiң соңына дейiн араласып, туыс-жақындай болып жүрдi. «Әй, Әкпар, үйдегi апамыз сенi бекер оқытпай «обалыңа» қалған екен. Оқығаныңда сен атақты адамның бiрi болар едiң», – деп арқаландыратын кездескен сайын. 0йткенi туа бiткен ақын, сазгер, күйшi және қолөнермен айналысатын Әкпар Димекеңе өзiнiң тегiн жiгiт емес екенiн талай көрсеткен. Бiрде мынандай бiр қызық жағдай болды. Бақанасқа келген Димекеңнiң «Чайкасын» (ЗИМ) жуып, шопырымен әңгiмелесiп тұрды. Димекеңдер демалуға Ботаника бақшасындағы коттеджге баруға жиналды. Сырқаты бар шопыр қатты шаршаған болуы керек, рөлге отыруға құлықсыз болды. Мұны байқаған Әкпар: «Мен машинаның түр-түрiн айдағам. Армияда генерал тасығам. Ерiнсең, «Чайканы» мен айдайын», – дейдi. Шопыр оған рульдiң оң жақ, сол жағындағы бар тетiктердi көрсетiп, қалай оталдыру керек екенiн түсiндiредi. Кәнiгi, кәсiби шопыр бiр көргеннен-ақ «Чайканың» бар тетiк-құрылысын табан астында ұғып алады. Көлiкке отырған Димекең Әкпардың айдауына рұқсат етедi. Сөйтiп, Димекеңнiң «ЗИМ»-iн 5 – 6 шақырымдай жерге Әкпар жүргiзiп келедi. Сегiз қырлы, бiр сырлы, жан-жақты талант Әкпардың мықты шопыр екенiн көрген Димекең: «Әй, апам-ай, балаңа обал жасаған екенсiң ғой. Шырағым Әкпар, барлық нәрсеге қабiлеттi екенсiң. Сырттай оқып ал», – дейдi. «Бала-шағалы болдым, ендi оқи алмаймын, аға», – дейдi Әкпар.

	Димекеңнiң ата-жұрты Бақанасқа келгенде бiр таңғажайып оқиғаға куә болғанын Әкпар әлi ұмытқан жоқ.

	Бiрде Димекең «ЗИМ» машинасын Мәдениет үйiнiң алдына қойып, өзi серiктерiмен iшке кiрiп, халықпен әңгiме-сұхбат құрады.



	Далада көп ит бiр иттi талап, көшенi у-шу қылады. Таланып, қан-жоса болған ит Димекеңнiң көлiгiнiң астына келiп тығылады. Қайда бас сауғалауды ит те бiлген ғой. Қаптап жүрген сақшылардың шаруасы әлгi ит болады. Олар иттi машинаның астынан шығара алмай әлекке түседi. Димекең сыртқа шықса үлкен кiсiнi ит қауып масқара болып жүрермiз деп сақшылар қатты сасады. Ал қатты қорқып, таланған иттiң көлiк астынан шығатын түрi жоқ. Машинаның астында тырп етпей жер бауырлап жатып алған. Жиналыс бiтiп, Димекең сыртқа шығып, бәрiн көредi. Машинаның төңiрегiн айнала қоршаған сақшыларға қарап: «Жiгiттер, машинаны қоршамай былай тұрыңдар. Ит сендерден қорқып жатыр. Бұл жерден тез тараңдар, қазiр қорыққан ит өзi-ақ кетедi», – дегенде ит зып етiп, көлiктiң астынан шығып, зыта жөнеледi. Мұны көрiп тұрған үлкен кiсiлер қайран қалысады.





	«СУДЫҢ САУАБЫ ТИСIН, СҮЙГЕНIҢ АУЗЫҢНАН СҮЙСIН»



	0з ата-жұртынан депутаттыққа түскен Димекең Бақанасқа жиi келетiн едi. Қонаевтың құрметiне Iле өзенiнiң бойында «ақ ордалар» жарқырап, олар ертедегi «Хан орданы» елестететiн. Қонақасыға мiндеттi түрде ту бие сойылып, аста-төк мереке-тойда бастықтар бiр жырғайтын. Димекең бiрде «Жiгiттер, бұл текке шығын ғой», – деп ескерткенi бар. Бiрақ қазақ салтында қонақасы астатөк болмаса ол құрметке жатпайды.

	Оншақты үй тiгiлген осындай бiр қонақ күту шаруасында Әкпар даяшы болды. Оның ағасы домбырашы Меңдеке күй тартты. Құрметтi қонақ төрге жайғасқан соң Әкпар бас әкелдi. Димекең бата берiп, дәмнен ауыз тидi. Көңiлдi де көрiктi, ыстық ықыласты отырыс бiразға созылды. Бiр кезде қонақ ас қайырып, кетуге жиналды. Астан кейiн қолға су құю тағы Әкпардың мiндетi болғандықтан, иығына сүлгi, қолына жез құман ұстап, Әкпар Димекеңнiң алдына келдi. Қолына су құйды. Әкпардың әдеппен келiп су құйған инабатты қылығына риза болған Димекең оған қарап: «Айналайын, судың сауабы тисiн, сүйгенiң аузыңнан сүйсiн» деп бата бердi. Ерте ер жетiп, ерте үйленген, ұлы адамның бата, шапағатын алған Әкпар жақсы отбасы құрып, жетi қыз, үш ұл өсiрiп, тәрбиеледi. Олардың екеуiнiң оқуға түсуiне Димекеңнiң қамқорлығы болды.



	Әкесi соғыста, шешесi бала кезiнде қайтыс болған Тынышбай Досымбеков деген азаматпен Әкпар басында «шекiсiп», кейiн «бекiсiп», берiк дос болады. Достыққа адал және қолынан iс келетiндерге қамқор Тынышбай қызметi өсiп, ауданға әкiм болған кезде Әкпарға техника, машина берiп, оны жалгер етедi. Димекең тағы бiр Балқаш өңiрiне келген кезде Әкпардың жайқалып өскен жүгерiсiн көрiп, қатты қуанады.

	Әкпардың досы Тынышбай да Димекең сенiм артқан атпал азаматтардың бiрi едi. Қазiр бiр ауданның әкiмi.





	МЕҢДЕКЕ МЕРГЕНБАЙ НЕМЕСЕ

	«ҚАНАЙ-ҚОНАЙДЫҢ» ҚОНЫСЫ



	Аңшылық қасиет төртiншi атасы Қонайдан дарыған Димекең атқан оғы көп мүлт кетпейтiн мергеннiң бiрегейi едi. Аңшы Димекең ата-жұртына келгенде саятшы мерген Меңдекемен аңшылық жайында жиi әңгiмелесетiн. Қарағайдай ұзын мұрты бар Меңдеке домбыраны жақсы тартатын. Саяткерлiгiне өнерi сай азаматтың тартқан күйлерiн Димекең үнтаспаға да жаздырып алған. Қытайда үлкен қызмет iстеп, атамекенiне келгенде қоймашы болған Меңдеке Қонаевтың елiне келетiн күллi қонақты күтiп, оның iшiнде Димекеңнiң өзiн төрiне отырғызатын. Депутаттық уәде-мiндетi бойынша бiр келген сапарында Димекең Меңдекенiң Қытайдан әкелген жасау-жабдығы жарқыраған алты қанат үйiнде отырып, дәм татты.

	«0скен үйден, үлкен әулеттен дәм татайық» деп айшықты ақ ордаға кiрген Димекең кетерiнде «Меңдеке, бала-шағаң көп болсын», – деп бата бердi. Сол Меңдеке он үш бала тәрбиелеп өсiрдi. Олардан қаншама немере сүйдi. Яғни, Бақанаста бiр қауым қазақ өсiп, көбейдi. Димекең балалы отбасылардың бәрiн үймен қамтамасыз етiп, оларға барлық жағдай жасау керектiгiн бастықтардан қатты талап еттi. Димекеңнiң бiр «ым-емеурiнiнен» сезген бастықтар Меңдекеге оннан аса бөлмесi бар үй салып бердi.

	Сайыпқыран мерген Мергенбайдың ұрпақтары Меңдеке, Әкпарды тастамай Димекең бiрде Iле бойына аңға шықты. Димекеңнiң мергендiгiне осы жолы Әкпардың көзi жеттi. Бiр қылтадан шыға келген арлан қасқырды Димекең бiр оқпен сеспей қатырды.



	Аңшы топ бiраз жер аралаған соң «Қанай-Қонайдың» көне жұртына келдi. Димекең атасы Қонай жайында әңгiмелеп, бала кезiнде бұл жаққа келгенiн айтты.





17-ТАРАУ


	ҚОҒАШТЫҢ ҰРПАҒЫ





	ҚОНАЕВТЫҢ АРУАҒЫ ҚОЛДАҒАН



	Күнде кемiнде 200 – 300 адам келiп, «рухани уағыз» тыңдап, «тән-саулық» емiн алатын «Әулие Әлмерек» имандылық ордасында емшi, сәуегей Ермек сырқаттарға кеңес берiп, одан қалай айығудың жолдарын айтып тұрған едi. Бiр кезде жасы алпыстан асқан кейуана мұнда не себеппен келгенiн айта бастады. Осы кезде Ермек оның сөзiн тоқтатып, өңiне қарады да: «Апа, сiздi Қонаевтың аруағы қолдап тұр. Әбiгерге түспеңiз, түбiнде бәрi жақсы болады», – дедi. «Шырағым, менi Қонаевтың аруағы ол кiсiнiң көзiнiң тiрiсiнде-ақ қолдап жүретiн. Дәл бiлiп айтқаныңа қайран қалып тұрмын. Мен Димекеңнiң бабасы Қонайдың iнiсi Қоғаштың ұрпағынанмын. 0зiңдi де ата аруағы қолдасын» – деген Қуаныш апа «көрiпкел-емшi» Ермектiң сөзiнен қуат алып, ордадан қуанып шықты.





	К0НЕ ЖҰРТТЫ К0РЕ АЛМАДЫ



	Әр бейсенбi сайын үйде «иiс шығарып», немере ағасы, ет-жақыны, қашанда әулетте жолы қасиеттi Димекеңнiң аруағына бағыштап дұға оқуды Қуаныш апа бұлжымас тәртiпке айналдырды. 0йткенi аға жақсылығы мен ақылы апаның есiнен шыққан жоқ. Ең соңғы рет барғанда: «Қуаныш, ана Қарағайлыдағы бiздiң аталарымыздың көне жұртын көрiп тұрасың ба? Онда баратын жол бар ма? Ол жақ Қоғаш атаның ауылы едi ғой. Бiр барып, ескi жұртты, бұрынғы жер-суды көрiп, аруақтарға тәу етiп келуiм керек. Сәтi түскенде саған хабарласып, ендi сонда барамын. Жол көрсететiн сен боласың» деп едi Димекең... Алла Тағала Димекеңе Қонайдың iнiсi Қоғаштың балалары өмiр сүрiп, дүниеден өткен «Ысты-Ноғай» ауылының көне жұртын (қазiргi Қарағайлы) көруге нәсiп етпедi. Арада аз уақыт өтпей өзi дүние салды.

	Ағайынды Қонай мен Қоғаш Арқа жақтан Жетiсуға келгенде Қонай Алматының күншығыс жағында Кiшi Алматы өзенi бойына қоныстанады. Ал Қоғаш Алатаудың терiскейiндегi Қарағайлы маңын мекен етедi. Кейiн Тау Шапай атанған бұл өлкеде Қоғаштың бала, немерелерi еңбек етiп, кеңестiк дәуiрдiң алғашқы жылдары туыс-жақындар ұжымдасып, колхозға кiредi. Қоғаштың бiр ұлы Кененбайға топырақ осы жерден бұйырады.





	КЕНЕНБАЙДЫҢ «ЖҮЗ ҚОЙЫ»



	Қонай сияқты Қоғаш та дәулеттi болса керек. Алғашқы колхоздану кезiнде сол кездiң саясатын тез түсiнген Қоғаштың баласы Кененбай әкеден қалған дәулеттен түбiнде қайыр болмайтынын бiледi. Сөйтiп, жүз қойын ұжымшарға берiп, шаруашылыққа мүше болып кiредi. Алғашқылардың бiрi болып Кеңес үкiметiнiң саясатына араласады.

	Кененбайдың баласы Құрманбай осы Қарағайлыда туады. Кеңес үкiметi кезiнде бiлiм алып, саясатқа бел шешiп кiрiскен Құрманбай «Қызыл күншығыс» деп аталған шаруашылықты құрып, кейiн бiраз жерде директор болады. Жаркентте, Ұзынағашта жауапты қызметтер атқарғанына қарағанда, Құрекең бiлiмдi де бiлiктi және елге беделдi азамат болса керек. Әкесiнiң ақылдылығының арқасында Кеңес үкiметiн тез мойындап, заман лебiн ерте сезген Құрекең Қонайдың iнiсi Қоғаш әулетiне бас-көз болады.

	Колхоз құрылысының бiлiктi, адал, iскер қайраткерi, Димекеңе немере аға болып келетiн Құрманбай 1942 жылы Курск түбiндегi ауыр шайқаста қаза тапты.

	Қоғаштың тiкелей ұрпағы, Кененбайдың немересi, Құрманбай қызы Қуаныш ана осындай әулетте өмiрге келген.





	СҮЙЕК ЖАҢҒЫРТУ



	1916 жылғы ұлт-азаттық көтерiлiс кезiнде патша саясатына қарсы болып, кейiн Кеңес үкiметi үшiн құрбан болуға дейiн барған коммунист Қасым Көшелеков жайында халық әлi көп бiлмейдi. Бұл кiсi Жетiсуда Кеңес үкiметiн орнатуға қатысқандардың бiрi. Қасекең отызыншы жылдары өз туыстарын жинап, колхоз құрып, ел басқарған. Сталиндiк тәрбиенiң қанына сiңгенi соншалық, өте жұпыны өмiр сүрiп, дүниеден өткен екен.

	Димекеңнiң әкесi Меңлiахмет қариямен Қасекең ертеден араласады. Құрманбайдың қызы Қуанышқа қазақтың құда-жегжат салты бойынша Қасекеңнiң ағайындары сөз салады. Сөйтiп қасқараудан белгiлi азамат, жөн-жоба бiлетiн кiсiлер бiр топ адам келiп, құдалық жайында сөз бастайды. «Сүйек жаңғыртайық», Құрманбайдың бойжеткен сұлу қызы Қасекеңнiң келiнi болады деп қасқараулар сөздiң тоқетерiн айтады. Бұрыннан iлiк-жақын, сыйлас болған кiсiлердiң «құдалық салтын» Қуаныштың анасы құп алып, қызын ұзатуға келiседi.

	Әкесi соғыс құрбаны Қуаныш жетiншi сыныпты бiтiрiп, туысжанды Меңлiахмет ақсақалдың ақыл-кеңесiн алып, осы үйге жиi барып тұратын көрiктi қыз едi.





	АУЫЛҒА БАР, АЙНАЛАЙЫН



	Меңлiахмет атаның үйiнде жатып, Алматыдағы көркемөнер училищесiнiң есiгiн ендi ашқан Қуаныш тосын жағдайға тап болды. Бет-маңдайын, көзiн, қос қабағын зақымдап, бiр жаман ауру жас қызды қатты әбiгерге түсiрдi. Қуанышқа бүлдiрген тергiзiп, үнемi осы жидек-шырынды жейтiн Зәуре апа бiр күнi оған: «Мынау тiлме – жаман ауру. Оны дәрiгерлер жаза алмайды. Айналайын, ауылға барып, тәуiпке көрiн. Асқынып кетсе түбi қатер» деп кеңес бердi. Мұның алдына ол кезде академияда президент Димекең Қуанышқа әртiстiң оқуына түскенiне онша көңiлi толмай: «Әй, шайтан қыз, сабақ қалай?» – деп бiр рет әзiлдеп сұрағаны бар. Қуанышқа әртiстiң оқуын тағдыр жазбаған екен. Ауруына байланысты оқуды тастап, ауылға кеттi. Сөйтiп, соңында айттырған жерiне келiн болып түстi. Бұрын көрмеген Қасымның баласы, майданнан оралған Әбдiрахметпен некеге отырып, ата салты бойынша отау құрды. Атасы Қасым келiнiн тектi жерден шыққан деп туған баласындай көрдi. Кемпiрi қайтыс болған, өте жүдеу отбасында Қуанышпен бiрге «тiрлiк-шаруа» басталды. Қуаныш алдымен мiнезi өте тақуа қайын атасын күттi. Жолдасы Әбдiрахмет мектепте мұғалiм, қоңыртөбел тiршiлiктi қанағат еттi. Бес бала, бiр қыз есейе бастағанда ғана тұрмыстың олқылығы сезiлдi. О баста етi тiрi, пысық Қуаныш апа ендi туыс iздеудiң қажет екенiн сездi.





	ТҮЙМЕБАЕВТЫҢ ТҮРI БҰЗЫЛДЫ





	Алпысыншы жылдары Қуаныштың жолдасы жұмыс iстейтiн Комсомол ауылында сегiзжылдық мектеп жабылып, отағасы жұмыссыз қалды. Оған бастықтар жұмысты алыстағы бiр ауданнан ұсынды. Бала-шаға, отбасын, туған жерiн тастап ол жаққа Әбекеңнiң барғысы келмедi. Оның үстiне жасы келген қайын атасы Қасекеңнiң де жүрiп-тұруы қиындаған. Партия мүшесi, коммунист Қуаныш не болса да Орталық Комитетке кiрiп, жағдайын Димекеңнiң өзiне айтқысы келдi. Димекеңнiң көмекшiсiне жағдайын айтып, iшке ендi. Димекең амандық-саулықтан соң, шаруасын сұрады. Қуаныш жағдайын толық түсiндiрдi. «Ол ауылда бастық кiм едi?» – дедi. «Сiздiң жан досыңыз Түймебаев». «Онда қазiр көмекшiнiң кабинетiнде кiшкене күте тұр», – деп Димекең тиiстi адамға телефон соқты. Арада бiр сағат өтер-өтпестен шаруашылық бастығы Түймебаев Димекеңнiң қабылдау бөлмесiне кiрiп келгенде онда отырған Қуанышты көрiп, қатты секем алып, түрi бұзылып, бiрақ сабыр сақтап iшке ендi. Димекең әкесi майданда өлген, жартылай жетiм өсiп, жетiлген, кәрi қайын атасы бар, күйеуi қарапайым мұғалiм Қуаныштың тағдыры мен қазiргi жағдайын айтып, түсiндiрсе керек. Бастық кейiн Қуаныштың бар шаруасын бiтiруге көмектестi. Қуаныштың Димекеңе жақындығы бар екенiн бiлген бастықтар оны тiптi жауапты қызмет iстеуге шақырды. Бiрақ Қуаныш ұсынған қызметтерге бармай, темiржол саласында қарапайым жұмыс iстеп, бала-шағасын асырады.





	АҒАСЫНАН АЙНЫМАЙ ҚАЛҒАН



	Әкелерi соғыста өлгенде артында қалған алты баланы Қуаныштың шешесi қалай бағып-қақты. Қуаныштың тұрмысқа ерте шығуының бiр себебi осы болса керек. Ол елеусiз қалған ұлы атасы Қоғаштың, соғыста құрбан болған әкесi Құрманбайдың жиеннемерелерiн көбейтiп, бiр әулеттiң «пiрiне» айналған әже болды. Тектi Қуаныш өмiрiнде бiр рет өте қатты қиналған кезiнде ғана немере ағасы Қонаевқа барғанда, Димекеңнiң: «Жапа шеккен қарындасыма неге көмектесе алмаймын» деп оған туыстық қамқорлық көрсетуiне шексiз риза болады. Айдаладағы бiреулер «ысты атын» пайдаланып, қызметке тұрып, бастық болып жатқанда, Құрманбайдан тараған барлық ұл-қыз ағаларының мазасын алмаған. Тiптi, Құрекеңнiң бiр ұрпағы Димекеңнiң саяжайындағы күзетте жүрiп, ол кiсiге өзiнiң жақын туыс екенiн айтпаған.

	Қуаныштың бауыры Бекет қақ-соқпен iсi жоқ, қарапайым қалпын сақтаған адам болды. Жүргiзушi болып жүрiп өмiрден өткен Бекең нағыз қазақы мiнездi жан едi. 0мiрiнде бастықтарға жағынып, жуымаған.

	Бекеттiң сырт пiшiнi, бойы, iрiлiгi немере ағасы Димекеңнен айнымай қалған. Бала-шағасын маңдай тер, табан ақысымен асыраған Бекет тың көтерiлген жылдары сол жақта астық тасиды. Бекеттiң жағдайын сырттай бiлетiн Димекең оны өзiне шопыр бол деп шақырады. Әкесiз өсiп, туыс-бауырдың жақындығын бiлмеген және әйелiнiң ықпалымен Бекет Димекеңнiң жанына жолай қоймапты.





	ТОПЫРЛАТЫП ТОҚАЛ АЛА БЕРIПТI



	Әңгiмешiл Қуаныш әже Қонайдың iнiсi Қоғаштан тарайтын үрiм-бұтақ, ұрпақтардың онша көбейiп өспесе де, бiраз бар екенiне шүкiршiлiк етедi. Аталарының о баста Жетiсуға келгенде ноғайлармен қатты араласып, қыз берiп, қыз алысып, ежелден құдажегжат болғандарын осы апа ғана ағынан жарылып айтады: «Аталарымыз өте бай болып, ноғай-татарлардың қыздарын топырлатып тоқалдыққа ала берген екен. Сондықтан бiздiң аталарымыздың екiншi әйелдерi кiлең ноғай-татар болып келедi. Содан «ЫстыНоғай» деген атау қалыптасқан» деп шындықты айтады.



	Димекеңнiң әкесi Меңлiахметтiң шешесi Хадиша атты «татар шалыс» сұлу екенi белгiлi. Қонайдың ұлы Жұмабай бұл аруды 18 жасында айттырып алған.

	Димекеңнiң жездесi Айтжан Түркебаев Мәскеуде тұрғанда Хадиша әже немерелерiн көру үшiн Мәскеуге барып, бiр-екi ай онда болған көрiнедi. Димекеңнiң өзi ғана емес, немере ағасы және әпке-қарындастары да Мәскеуде оқыған.





18-ТАРАУ


	ҚОЙШЫЛАРДЫҢ ҚОНАҒЫ НЕМЕСЕ ДИМЕКЕҢ ҚАРАПАЙЫМ ҚАЗАҚ ЕДI





	«ҚАРАҒЫМ ҚОНАЙ, 0ЗIҢДI ҚҰДАЙ ҚОЛДАСЫН»



	1973 жылы жер жаннаты Жетiсудың Жоламан өңiрiнде ауа райы жауынды болып, табиғат-ана ғажап түрлендi. Мамыр айында бұл өлкеде табиғаттың сұлулығы көз арбап, жаз шуағы нұрын төктi. Астық өте бiтiк өсiп, адамның белбуарынан келдi. Шаруашылықтың 60 мың қойы қыстан қоңды шығып, көктемде көбi егiз туды. Озат шопан Есқали Көшекбаев әр жүз саулықтан 156-дан төл алып, әр қойдан 4 килограмм жүн қырықты. Шаруашылықтың директоры Нәукен Суанбаев пен парторг Мәззаф Қабазиев, тағы да басқа басшы адамдардың, ел-жұрттың қуанышында шек жоқ едi.

	Жоламандағы жетiстiктi естiген Димекең бiр топ басшымен шалғайдағы шаруашылыққа келiп, толайым табысты көрiп, ауылмен толық танысады.

	Соңында озат шопан Есқали: «Сiз үлкен кiсiсiз, үйден дәм татуға тиiссiз», – деп Димекеңдi дәмге шақырады. «Мен үлкен кiсi болсам, сiз де тегiн адам емессiз. Сiздей адамның қолынан қалай дәм татпаймыз», – деп әзiлдеп, Димекең үйге кiредi. Жаратылысында сөзге жоқ, мiнезi тұйық адам Димекеңнiң қошеметiнен арқаланып, аяқ астынан шабыттанып, өзгелердi қойып, өзi ғана сөйлеп отырады. Жасы үлкен шопан «Сiз Қонай» деп, «ев» жалғауын қоспай, ол кiсiнiң ұлы атасының атын жиi қайталайды. Бiр жағынан бұған Димекең iштей риза болып, көңiлдi отырады. Алдындағы бастың бiр құлағын шопанның немересiне, екiншi құлағын тағы бiр балаға кесiп берiп, Димекең басты мүшелей бастағанда, шопан «Қонай» деген сөздi тағы қосып, әңгiмесiн жалғастырады.



	Ас iшiп болған соң, шопан: «Менiң жасым үлкен екен. Егер айып етпесеңiз, атам қазақ «Батамен ер көгередi, жаңбырмен жер көгередi» деген, өзiңе батамды берейiн, Қонай», – дейдi. Димекең ол кiсiге: «Сiзге ризамын, не тiлесеңiз де», – деп ниетiн аңғартқанда, шопан: «Қарағым Қонай, өзiңдi Құдай қолдасын», – деп бiр ауыз сөзбен батасын бередi.





	ҚОНАЕВ ПЕН ҚАНАЕВ



	Алматы облысында атақты астық совхозы болды. Iле ауданына қарайтын бұл шаруашылықта астықпен қатар мал да өсiрiлдi. Ақтылы қойы, iрi қарасы жыл сайын көбейiп, «толағай табыс» үстi-үстiне артты. Бiр күнi шаруашылықтағы шопандардың жағдайын бiлу үшiн осында «Қонаев келедi» деген хабар тарады. Бастықтар жанталасып, дайындыққа кiрiстi. Райком, обкомнан толассыз телефон соғылып, «үлкен кiсi» келгенде ұят болып қалмау үшiн белсендi пысықтар мен жандайшаптар сеңдей соғылысып, «шұғыл ұйымдастыру» жұмысына жұмылды. Озат шопан Әукен Қанаевтың үйiнен дәм татқызу белгiлендi. Шопан әйелi Нағима басында шошып кеттi. Қараша үйде патшаны қалай күтемiн деп қобалжып, жүрегi дiрiлдеп, састы. Амал жоқ, бастықтар бұйырған соң, орындау керек болды. Шопанның киiз үйi судың жиегiне тiгiлiп, iшiне бар жасау-жабдық қойылды. Төрге құрақ көрпе төселдi. Димекең келедi деген күнi Нағима апа қазан-ошақтың қамына батыл кiрiсiп, алдымен жас қозының етiнен қуырдақ жасады. Бауырсақ пiсiрiп, дастарқанға құрт пен май, iрiмшiк, қаймақ қойды.

	Сәске түс әлетiнде ақ «Волгадан» Димекең түсiп, шопанның қараша үйiне кiрдi. Үй қожасы, аға шопан Әукен қонақтың қолына су құйып, төрге оздырды. Димекеңнiң жанынан бiр дөкей бастыққа орын ыңғайлай берiп едi Димекең: «Менiң қасыма, Әукен, сен өзiң отыр» деп шопанды қасына алып, «Ас иесiмен тәттi» деп әңгiме бастады. Көпке қарата сөз айта отырып, шопанның үй iшiмен толық танысты. Алғашқы жеңiл дәм қуырдақ желiнiп, қымыз iшiлген соң, қонақтар рахмет айтып, орындарынан қозғалып, «көбеюге» ыңғайланды. Осы кезде сырттан кiрiп келген Нағима: «Аға, үлкен тамақ дайын. Бата жасаңыз», – деп Димекеңнiң алдына бас тартты. Шопан серiгiне қарап Димекең: «Қай туғансың, айналайын?» – деп ежелгi қазақ дәстүрiмен жөн сұрады. «Дулатпын», – дедi Нағима. «Е, кең етек Дулат екенсiң ғой. Шаңырағыңда қашанда жақсылық болсын», – дедi Димекең ризашылықпен. «Аға, өзiңiзге туыс екенбiз. Тек атамыздың есiмiндегi бiр әрiп қана келмей тұр. Сiз Қонаевсыз, бiз Қанаевпыз», – дедi Нағима. Бұл әзiл сөзге Димекең күлiп, дәмдi тамағына рақмет айтты.

	Димекең көп отырмай, қонақжай малшы үйiнен аттанып кеттi. Арада үш күн өткенде, озат шопан өзiнiң атына су жаңа жеңiл машинаның келгенiн естiдi.

	Алғашқы абыр-сабыр басылғаннан кейiн уақыт өте осы шаруашылыққа «ұлық патша» Брежневтiң келетiнi жайында хабар жеттi. Бiр түннiң iшiнде бiр шақырым жерге асфальт төселдi. Шопанның үй iшi жөнiнде Алматы, Мәскеудiң «арнайы тексеруi» келiп, мәлiмет алды. Димекеңнiң досы Брежневке дәм беру тағы Қанаевтарға жүктелдi. «Генсектiң» келетiнiне байланысты текке дүрбелең, аласапыран болған екен. Ол кiсi Қазақстанға келгенiмен, облыстағы атақты астық совхозына соға алмады. Егер келгенде озат шопан алдына бас қойып, қазақтарға ерекше бүйрегi бұратын КСРО басшысын да жақсылап күтер едi.

	Зейнеткер Нағима апа: «Қонаевтан бастап барлық жақсы-жайсаңдарды қонақ қылған мен бақытты адаммын», – дейдi Димекең дәуiрiн еске алып.





	АНА БЕРГЕН АС АДАЛ



	«Мойынқұмда ел жайлауы» деп басталатын әндi айтып, кеңестiк дәуiрдегi шопандардың шаттық жыр-сазын шырқамаған әншi жоқ шығар. Бұл атақты Еңбек Ерi Жазылбек Қуанышбаевтың атамекенi. Ұлы шопан егiздетiп төл алған қасиеттi өңiр.

	Жетпiсiншi жылдары Мойынқұм өңiрiнде жаңа шаруашылықтар құрылып, жол салынып, шаруашылық қатты қарқын алды. Бұрынғы құладүз даладағы аудан орталығына Алматыдан арнайы ұшақ ұшты. Мойынқұмдағы шопандар жайында жазылған мақала, очерктерде шек болған жоқ.

	Шалғайдағы «шопандар елiн» белгiлi азамат, Жоғарғы Кеңестiң депутаты Айтбай Назарбеков басқарды, яғни бiрiншi хатшы осы кiсi едi.

	Димекеңнiң бiр iссапары Жамбыл облысындағы ең алыс аудан Мойынқұмда жалғасып, Жазылбек қариямен жақсы әңгiмелесiп, аудан басшыларынан проблема, көкейкестi нәрселердi сұрап, қойшылардың қора-жайларын көрiп, басшыларға көңiлi толған Димекең жүруге ыңғайланғанда, Айтекең күллi топты қонаққа шақырды.

	Ту жылқы сойылып, қазы-қарта жасалып, неше түрлi тағам дайындалып, бiрiншi басшының үйiнде «ақ түйенiң қарны жарылған» екен. Димекең шұбат iшiп отырды. Ет қазаннан түсiп, қадiрлi қонаққа бас тартылардың алдында Димекеңнiң дәрiгерi оны барып тексеруге тиiс екенiн сездiрдi. Дәрiгер орнынан қозғалып, онда ыңғайланғанда, Димекең оны тоқтатты. Үй иесiне қарап: «Жаңа үйге кiрерде қазақтың он бала тапқан анасы алдымнан шықты. Ал ендi сол ана пiсiрген асты әкеледi деп жатырсыздар. Ана берген ас қашанда адал» деп бата берiп, бастан дәм татты.

	...Димекеңнiң өзi «бес ауыл академигiнiң бiрi» деп атаған атақты шопан Жазекеңмен ол кiсi әзiл-қалжың айтысады екен. Осы сапарында болу керек, көптен берi перзент көрмей жүрген Жазекеңе: «Неге тоқал алмайсың?» – деп әзiлдейдi. Сонда Жазекең: «Димаш, сен рұқсат етсең аламын ғой», – деп жауап бердi.

	Димекеңнiң Жазекеңе деген ниет-тiлегi Құдайдың құлағына шалынып, көп өтпей отбасында егiз ұл өмiрге келiп, шопан ата қуаныштан бiр жасарады.





	«СIЗДIҢ ҮЙДЕН ҚЫМЫЗ IШЕМIЗ»



	Жетiсуда табиғаты таңғажайып қазақтың тамаша жайлаулары бар. Әсiресе Асы, Үшқоңыр және Шалкөде сияқты жазира өлкеөңiрлердi Шоқаннан бастап, Iлияс Жансүгiров, Мұхтар Әуезов тамсана, таңғала жазғаны олардың шығармаларынан белгiлi.

	Асы жайлауының сұлулығын айтып жату тiптi артық. Асыға қазақ пен қырғыз көп таласқан. Осыған байланысты шыққан «жырдың» бiр шумағы мынадай: «Құдай бiледi Асыны кiм жайларын, кiмiнiң аттан құлап ойбайларын».

	Димекең сонау қырқыншы жылдардың соңында «Совминде» iстеп жүрген кезiнде қызмет бабымен Асы жайлауына келедi. Шопандар көшiп-қонатын қоныс-жайлауларды көрiп, жол қатынасына байланысты мәселелердi шешедi. Таулы өңiрдегi машина жүре алмайтын жерлерге Димекең атпен барады. Шелек өңiрiнде нағашылары бар Димекең бала кезiнде қымыз iшу үшiн Асыға талай келсе керек. Сондықтан Димекең малшы өмiрi мен тұрмысын, олардың мал бағу тiршiлiгiн бала кезiнен жақсы бiлген.

	Димекең кейiн бiрiншi басшы болып, дүрiлдеп тұрған кезiнде жылда шопандардың тойы өтетiн, бәйге жарысы болатын Асыға ерекше бiр көңiл күймен келедi. Жайлауда шопандар алдында сөз сөйлейдi. Бiр шопан орнынан тұрып сөз сұрайды: «Менiң сiзге өтiнiш-тiлегiм жоқ. Бала кезiңiзде Қарқара жәрмеңкесiне келгенсiз. Әкеңiз Ахметтiң арбасының дөңгелегiн ұстап тұрғаныңызды көрiп едiм. Сол баланың Қазақстанның бiрiншi басшысы болғанына қуанып тұрмын», – дейдi. «Дұрыс айтасыз, қария. Әкем Қарқара жәрмеңкесiне сауда жасауға барғанда, менi көмектесуге өзiмен бiрге алып жүретiн. Бала кезiмдi еске алғаныңыз үшiн рақмет», – деп қасындағы серiктерiне қарап: «Қымызды жаңағы қарияның үйiнен iшейiк», – дейдi.

	Бейтаныс шопан, қарапайым қойшыдан балалық шағының бiр көрiнiсiн естiп, оны өзi көз алдына елестеткен Димекең Қарқара жәрмеңкесi жайында әңгiмелейдi, Төржайлаудың тәттi қымызын мақтайды.





	«0ТЕ МИЛЫ КIСI ҒОЙ»



	Көзiн ашқалы көргенi жылқы мен жайлау, қымыз бен асау болып, ғұмыры ат үстiнде өткен жылқышы Маралбай өмiрiнiң соңында Қарқара фермасында iстедi. Айғайтас, Шалкөде, Ойқарағай, Сырт деген жайлау-өңiрлерде ол кiсi қысы-жазы жылқышы едi. Жыл он екi ай қымыз iшетiн Мәкең қашанда буы бұрқырап, қызара бөртiп жүретiн. Қонаевты аузынан тастамаушы едi. «Ол өте милы кiсi ғой» дейтiн.

	Адал, бес уақыт намазын қаза қылмайтын қария зейнетте жүрiп, ферманың пәлен мың валютаға сатып алынған екi-үш асыл тұқымды бұқасын бақты. Бастықтар өзгелерге сенбей, бұл шаруаны әдейi осы кiсiге жүктедi. Бұқа бағу он табын сиыр бағудан қиын едi.

	Димекеңе деген Мәкеңнiң «құштарлығы» күштi едi. Алматыда оқитын iнiсiнiң студент баласынан Мәкең: «Ей, бала, сен Қонаевты көрiп тұрасың ба? Үйi Алматының қай тұсында? Бала-шағасы бар ма?» деп көп нәрселердi сұрады. Екiншi курстың студентi Қонаев жайында не айтсын. «Парад болған сайын, алаңда бойы ең үлкен адамды көрiп тұрамыз. 0тiп бара жатқан бiзге қарап қолын бұлғайды», – дедi. Бәрiн бiлгiсi келетiн Мәкең: «Бiздiң елдегi бiр мықты Қонаевқа құда болыпты. Сол рас па?» – дедi. «Қызылбөрiкке Қонаев бұрыннан құда ғой». «Қызылбөрiкке құда болса, Қонаев өте милы кiсi ғой», – дедi Мәкең.





	ЖЕМIСТЕРIҢДI ЖЕП ЖАТЫРМЫЗ



	1975 жылдың шiлде айында бағбан Шамай Қайназаров Димекеңнiң «Алатаудағы» саяжай резиденциясында жемiс ағаштары мен жидек-өскiндердi, гүл мен сәндiк тал шыршаларды суғарып, өскен шөптердi отап, тынымсыз тiрлiк жасап жүредi. Бiр күнi таңертең ерте келiп жұмысқа кiрiстi. Баудың iшiнде серуендейтiн соқпақ жол болатын. Дәл осы жерге қалай келгенi белгiсiз, бiр ұзын бойлы, қолын артына ұстаған, аяғына кебiс сияқты бiр нәрсенi iле салған дәу кiсi келiп, бiраз төңiрекке қарап тұрды да бағбанның жанына жақындады.

	Бағбан соқпақ жолға шығып кеткен суды тоқтатамын деп әуреге түсiп жатқан. Әлгi адам бұған кедергi жасамай, жемiс ағаштарына тамсана қарап бiраз тұрды. Соңында ауылдың қарияларынша:

	«Мына Қарағайлыда құдаларым бар едi. Қазiр бар ма, жоқ па, соны бiле алмадым», – деп, Шамайды әңгiмеге тартқысы келдi. 0зi бұл жерге жаңадан жұмысқа келген және Қонаевты бұрын жақыннан көрмеген Шәкең Димекеңдi шынында танымады. Назар аударған да жоқ. Ертеңiне бастықтар айтқанда бiр-ақ бiлдi. Әйгiлi адамның қарапайымдылығына қайран қалып, сол көрiнiстi ұмыта алмады. Бәрiнен бұрын «жұмыстарың жақсы екен» деген сөзi жүрегiне жатталып қалды.

	Шәкең бау iшiнде Димекеңдi екiншi рет жемiс-жидек әбден пiсiп, мәуе төгiлiп тұрғанда көрдi. Алма бағында серуендеген Димекең бағбандардың жанына келiп: «Жiгiттер, жемiстерiңдi жеп жатырмыз», – деп адамдарды арқаландырып кеттi. Әйелi: «Үйден келiп дәм татыңдар», – деп қонаққа шақырды.

	Димекең зейнетке шыққанда Шәкең ол кiсiге арнайы барып батасын алды. Димекең қызы Гауњардың маңдайынан сипап, оған бiр қорап кәмпит сыйлады.





	МЕДЕУ ОҚИҒАСЫ



	1973 жылдың жазы едi. Торғай облысы, Қима ауданы, Терiсаққан кеңшарында Алматыдан келген студенттiк құрылыс отряды жұмыс iстеп жатты. Бiр күнi орталықтан шығатын басылымдардың бетiнде Алматыдағы сел жөнiнде хабарлар берiлдi.

	«Түбiнде Алматыны су алады деушi едi. Бiз барғанша астана селге кетiп, қаланы тып-типыл қылып жүрмесе екен» деп үрейлендi студенттер. «Газеттер шындықты толық жазып жатқан жоқ. Алматы аса қауiптi жағдайда тұр. Селдiң екпiнi үй-жайларды бүлдiрiп, халық не iстерiн бiлмей жатыр», – деп әке-шешелерi Алматыда тұратын студенттер тiптi шошыды. Неше түрлi қауесет тарап, Алматыдағы сел жөнiнде алып-қашпа әңгiме гуледi.

	Сонау шалғайдағы Торғай облысының бiр қиян түкпiрiндегi елдi дүрлiктiрген бұл оқиға Медеу шатқалында болған селдiң алғашқы хабары едi. Ал Медеуде осы апатқа қарсы жанталас әрекет болып жатқанын алыстағы ел бiлмедi. Әскерлер көмекке келiп, шұғыл штаб құрылып, тiлсiз жауға қарсы күрес Медеуде күндiзтүнi жүрiп жатты. Қауiп төнген апатты аймақта, сел ағыны мен тасқын төңiрегiнде жанын шүберекке түйiп Димекеңнiң өзi жүрдi. Күннен сақтану үшiн басына қалпақ, үстiне жай киiм киiп алатын Димекеңдi тiлсiз жауға жұмылған арнайы жұмысшы топтың адамдары мен әскерлер және оларды азық-түлiкпен қамтамасыз етуге келген сауда орындарының қызметкерлерi, мекеме-трестерден келген жұмысшы мамандар танымады. «Ана бiр қалпақты дәу келсе болды, тиiстi нәрселер табылып, жұмыс жүредi», – деп жұмыскерлер осы кiсiнiң жүргенiне қуанатын. Алматыдағы бiр мейрамханада iстейтiн Жүнiс атты жiгiт бiр топты азық-түлiкпен қамтамасыз етуге жауапты болды. Ол да шаруаларымен күндiз-түнi жұмысшылардың арасында болып, әлгi қалпақты адамды жиi көрдi. Бiр күнi оқыс оқиғаға қалай куә болғаны әлi есiнен кетпейдi. Су көп жиналып, ернеуiнен аса бастаған бөгеттiң үстiнде мамандар жұмыс iстеп жатты. Бiр кезде екпiндi тасқын ернеуден көтерiлiп, оларға қарай шапшыды. Кiмге де болса жан керек қой. Бәрi тымтырақай қашты. 0йткенi тасқын оларды төмен қарай ағызып кетуi әбден мүмкiн едi. Димекең осында жүрген бiреудiң қолындағы дыбыс күшейткiштi алып, су шапшып жатқан бөгеттiң үстiндегi қауiптi жерде «сел суынан» сескенбей халыққа қарап былай дедi:

	«Жолдастар, сабыр сақтаңыздар. Су ана жақтағы арнаға қарай кеттi.



	Мен жаннан безген ақымақ емеспiн. Мiне, көрiп тұрсыздар, мен суға кеткен жоқпын. Ешқандай қорқып, үрейленетiн қауiптi сезiп тұрғам жоқ. Қайта орындарыңызға келiп, жұмысқа кiрiсiңдер». Сөзiнiң соңында өзiнiң аты-жөнiн айтып, кiм екенiн бiлдiрдi. Көптiң бiрi болып жүрген Қонаевты танығаннан кейiн апатқа қарсы әрекет жасап жатқан адамдардың рухы көтерiлiп, олар ендi iске батыл кiрiстi.

	Медеудегi Димекеңе қатысты бұл оқиғадан басқа тағы бiр кездесу Жүнiстiң жүрегiнде мәңгi қалған.

	Төлебаев көшесiне жақын маңда тұратын Жүнiс бiр күнi кешке жақын ұлы Исламбектi қол арбаға салып, қыдыртып жүрген. Қасында iнiсi Асқар бар Димекең көшеде серуендеп келе жатты. Жүнiс: «Ассалаумағалейкүм, аға!» – деп сәлем бердi. Сәлемiн алып, оған iлтипатын бiлдiрген Димекең қол арбадағы балаға қарап: «Iнiм, бұл саған Құдайдың берген сыйы ғой. Балаңның өмiр жасы ұзақ болсын!» – деп тiлек тiледi.





	ДИМЕКЕҢНIҢ ДАРХАНДЫҒЫ



	Димекең мұражайына келмесе көңiлi құлазитын Василий Васильевич Зотов ЦК гаражында қатардағы жүргiзушi болған. Димекеңе қатысты есiнен кетпейтiн үш оқиғаны Василий жиi қайталайды.

	ЦК гаражында М. есiмдi түрiк жiгiт iстейдi. Басқа жерден де табыс таба ма, ақша онда көп болса керек. Бәрi қат, бәрi зәру кезде М. «Волга» машинасын алғысы келедi. Алдымен өтiнiшiн тiкелей бастығына айтып көредi. Бастық сөзбұйдаға салып, нақты ешнәрсе айтпайды. 0йткенi оны жұмысқа аларда: «ЦК-да сұрамшақтық болмайды, үлкен үйден аны-мұны дәметпейсiңдер» деп ескерткен.

	Димекеңнiң алдына келсе кiмдi де болса ренжiтпейтiн кеңдiгi мен дархандығын бiлiп алған М. бiр ретiн тауып, үлкен кiсiге кiредi. Күнде кешкiлiк «Вечерняя Алма-Ата» газетiн баспаханадан алдырып оқитын Димекеңе осы жолы газеттi әкелу М-ға жүктелсе керек. Кабинетiнде жалғыз отырған Димекеңе алдымен газеттi бередi. Ол кiсi амандық-саулық сұрайды. М. шаруасы бiткеннен кейiн кiшкене кiдiрiп, «Димаш Ахметович, өзiңiзге өтiнiшiм бар едi», – дейдi. «Айт, қысылма, не жағдай?» – «Волга» машинасын алайын деп едiм. Соған көмектессеңiз!» – «Оған ақшаң жете ме?» – «Жетедi, ескi машинамды сатамын». Көп өтпей М. «Волга» жеңiл машинасын алады. Қонаевтың өзiне кiрiп «арызданғаны» үшiн бастықтар кейiн оған сыбағасын да бередi.

	Арада отыз жыл уақыт өтiп, Димекең зейнеткерлiк демалыста жүргенде, Төлебаев көшесiндегi гүлзарда М. кездейсоқ Димекеңе кездесiп қалады. Димекеңнiң зейнетте жүргенiн бiлмей ме, «Сiз берген машина тозды, ендi жаңасын алсам деп едiм» дейдi. Сонда жүргiзушi М-ның әлi күнге дейiн түр-түсiн, тiптi фамилиясын ұмытпаған Димекең: «Типанов жолдас, мен қазiр зейнеткермiн. Ендi бұл өтiнiшiңдi орындай алмаймын», – дейдi оған күлiмсiреп.

	Василийдiң енесi Мария Тимофеевна вокзал жақтағы темiр жолдың бойында тұрады. Рельс үйiнiң дәл түбiнен өтедi екен. Пойыз өткен сайын ескi үй дiрiлдеп, көрпе, жастық құлап, ыдысаяқ шылдырлап, кейде жарық сөнiп қалып, дүрсiлдеген темiр жолдан әбден ығыр болады. Арыз, шағым жазбаған жерi қалмайды. Қызы Вера соңында тәуекел қылып, үлкен үйге жетiп, сәтi түскенде бiр төтенше жолмен Димекеңнiң кабинетiне кiрiп келедi. Кең кабинетте көп адам отырады. Оларға айтып жатқан кеңесiн қоя тұрып, Димекең абыржып тұрған қыздың сөзiн тыңдайды. Оның шаруасы сәтiнде тиiстi адамға жүктеледi. Сөйтiп, рельс жолдан азап көрген отбасы Айнабұлақ жақтан үй алады.



	* * *



	Жетiсу жерiндегi бiр совхозда егiн өте бiтiк өседi. Бидай бас алып, масақ байлаған кезде астықты алқапты көруге Димекең келедi. Егiннiң iшiнде тұрып, бiр бидайдың масағын үзiп, дәнiн аузына салады. Қасындағы ауданның бiрiншi хатшысы ол да бiр масақты үзiп, болашақ нанның дәмiн татады.

	Димекең мен хатшы сөйлесiп, дәм татып жатқанда совхоз директоры қалай шыдасын. Ол да бiр уыс көк балаусаны жұлып алып, оны аузына тiстеп Димекеңдерге қарап «жеп» тұрады.



	* * *



	Димекеңнiң ата жұрты Балқаш өңiрiне жиi келiп, аудан орталығы Бақанаста елмен етене жақын кездесу өткiзуi өмiрiнiң соңына дейiн жалғасты. Бiр сапарында Димекең мектеп, балабақшаларды көрiп, малшы балалары оқитын интернатқа келедi. Алдын ала дайындалған басшылар, мектеп директорлары шамалары келгенше «жоқтан бар жасап», бәрiн ұйымдастырады ғой. Интернаттағы бес-алты балаға жаңа киiм кигiзiп, тiптi шұлық, аяқ киiмдерiне дейiн ауыстырса керек. Бiр баланың аяғына тәрбиешiлер асып-сасып жүрiп, размерi үлкен аяқ киiм кигiзiп, алдыңғы қатарда тұратын топтың iшiне қосады. Интернат ауласына кiрiп, қатар тұрған кiшкене балалардың қасына жақындаған Димекең қызық болғанда су жаңа дәу аяқ киiм киген сол балдырғанның жанына келiп, оны жерден көтерiп алып, қалай оқып жүргенiн сұрайды. Осы сәтте қолқылдаған үлкен бәтеңке баланың аяғынан сыпырылып жерге түседi. Көрiп тұрған басшылар қатты ыңғайсызданады. Димекең мұны көрмегенсiп, баланы басынан сипап, оның жаңа киiмiне көз салмай, жанарын басқа жаққа тайдырып әкетедi.



	* * *



	Белгiлi Рақымбай Қаналиев Димекеңмен бiрнеше рет кездесiп, суретке түсiрiп, әңгiмесiн тыңдаған фотограф едi.

	Қазақстанға одақтас республикалардың барлық басшылары келген бiр алқалы кеңесте Медеу жақта қонақтарға арналған демалыс ұйымдастырылады. Әдейi балық жiберiлген бассейннен қонақтар шоршытып шортан аулайды. Қармақты салса болды, шабақ, сазандар iлiнiп жатады. Димекеңнiң бұған онша құлқы болмайды. 0збекстанның сол кездегi басшысы Шараф Рашидов балық «аулаудың» қызығын көрсе керек. Димекең оған iшiнара өзбек сөзiн қосып әзiлдеп, Шараф әканы күлдiрiп жүредi.

	Жаңа тiс салуына байланысты Димекеңнiң сөзi кейде бұзылып, тұтығып шығатын көрiнедi. Асыққанда быдықтап кететiн Рақымбайға бiрде «Қарағым, сен де мен сияқты «кекеш» екенсiң ғой» дейдi. Үлкен адамның құрдасындай әзiлдегенiне қуанып, бойын батылдық билеген Рақаң бiр көңiлдi әңгiме кезiнде «Аға, оттығыңыз жақсы екен. Сiзден маған ескерткiш-тәбәрiк болсын. Осы затыңызды қаладым», – дейдi. «Ей, iнiм, менiң «ауруым» оттық жинау. Қайта сен бер маған қолыңдағы көк оттықты» дейдi Димекең оған күлiп.

	Рақымбай Димекеңнiң «хоббиi» оттық жинау екенiн кейiн бiледi.



	Желтоқсан оқиғасы кезiнде Димекеңмен түскен суреттерi өзiне сор болған Рақымбай да жазаға iлiнiп кете жаздаған.



	* * *



	Димекең бiр туыс-жақындығы бар жасы өзiмен шамалас құрдасымен машина iшiнде әңгiмелесiп келе жатады. Жол ұзақ болса керек. Емен-жарқын әңгiме қызып, арасында әзiл-қалжың да айтылады. Димекеңдi өзiмсiнiп сөйлейтiн құрдасы: – Саған айтатын өкпем көп, – дейдi.

	—Жолда келе жатып өкпе айтпайды, — дептi оған Димекең.



	* * *



	Димекең Алматыдағы өзiне орнатылған бюст-ескерткiштi ашылғанда бiр-ақ рет көрген, содан кейiн қасына жақындамаған.





19-ТАРАУ


	ҚОНАЙ БАТЫРДЫҢ ӘУЛЕТI





	АЛЫПТЫҢ АТА-ТЕГI



	«ЖАНАЙ-ҚОНАЙ» ЖӘНЕ ҚҰНАНБАЙ



	Қазақ әдебиетiнде, оның iшiнде сатира жанрында қалам тартқан Шөкеңдi – Шона Смаханұлын Алматыдағы ұлтжанды ұстаздар айырықша еске алады. Сексенiншi жылдары сол кездегi астана қалада қазақ мектептерi мен балабақшаларын ашу жолындағы Шөкеңнiң азаматтық, ұлттық патриоттық еңбегi аңыз болды. Қазақтар көбiрек қоныстанған мөлтекаудандарда үй-үйдi аралап жүрiп үгiт жүргiзiп, ата-аналардың балаларын қазақ мектептерiне беруiн жан сала насихаттаған Шөкең ұлт болашағын қатты ойлаған едi. «Ертөстiктен» бастап бiраз балабақша, мектептердiң ашылуына батыл ықпал еткен Шөкеңнiң атында қазiр мектеп-гимназия (№ 62) бар. Осы бiлiм ордасының оқу озаттарына Шона атындағы стипендия берiледi.

	«Тiлiмдi түйреуiштей сүйiр қылып, сықаққа қойды менi үйiр қылып» деп сатираның «садағын тартқан» Шөкең «Тотияйын», «Ұры тiс» және «Жүз шымшыма, қырық қышыма» атты сатиралық еңбектерi арқылы кеңестiк дәуiрдегi сұмдар мен қулардың қылығын әшкерелеп, жеке басы ұлт намысы мен рухы үшiн күрестi, мәңгүрттермен астыртын айқасып, шын ұлтжандылық ерлiкке барды.

	Димекеңнiң ата-бабаларын, «жетi ата, жетi пұстысын», атамекенiн жақсы бiлетiн және қариялардан көп дерек, мәлiмет жинаған Шөкең деректi көркем шығарма жазады. Бiтiрген соң қолжазбаны Димекеңе көрсетiп, мазмұнын қысқаша айтып бередi.

	«Кiтабыңның iшiнде Құнанбай қажы бар ма? – дейдi Димекең. – Егер жоқ болса Құнанбайды қос». 0йткенi Қонай батыр Арқаға тобықты iшiне барғанда Құнекеңнiң бiр әдiл билiк шешiмiне риза болған екен. Димекең осыны есiне салады. Сөзiнiң соңында: «Шөке, жинаған дерек, естiген оқиғаларыңыздың денi шындық. Қазiрше кiтапты шығаруға асықпаңыз. Кейiн өзiнiң ретi келедi» дейдi.

	1984 жылы «Жалын» баспасынан Димекеңнiң ата-тегi жайында жазылған Шөкеннiң «Үмiт жұлдызы» атты кiтабы (повесть) шықты. Оқиға, дерегi қызықты шығармада Димекеңнiң бабасы Қонай Жанай деп және төртiншi атасы Азынабай Қазынабай деп суреттеледi. Рулы елдiң ақсақалы Қазынабай (Азынабай) және оның ержүрек ұлы Жанай (Қонай) Балқаш-Желтораңғы өңiрiнен бай-төрелердiң тепкiсiне шыдай алмай Арқаға көшедi. О баста Қаратау жағынан келiп, Төменгi Талас маңына қоныстанған Бәйдiбек ұрпақтары Iле бойына жөңкiп-ауып табан тiрегенде, тағы бұл жерде байыз таба алмай, ендi Сарыарқаны бетке алады. Бұл ежелден үдере көшiп жүретiн көшпендiлерге тән салт болғандықтан, рулы елдiң көшi тоқтамайды.

	Шөкең өмiрдегi шындық, дерек, оқиға және әлеуметтiк жағдайларға байланысты Қонайдың бейнесiн сомдайды. Алдымен Қонайдың бозбала кезiндегi жанкештiлiгi мен қайсарлығы қайран қалдырады. Қонай жылқы суғару үшiн Iле өзенiнен мұз ойып жатып, ойыққа түсiп кеткен балтаны қыстыкүнi су түбiнен алып шығады. Бұл оқиғаны Бақанас өңiрiндегi ыстылар күнi бүгiнге дейiн айтады. Соған қарағанда, Қонайға байланысты ел iшiндегi аңыз, деректердi Шөкең көп естiген. Кеңестiк дәуiрдiң саясатына сәйкес автор Азынабай ауылын кедей етiп суреттеп, Қонайдың еркек-шора Ұлдар деген қызға ғашық болғанын «таптық тұрғыда» баяндайды. Қонай атақты Бөлтiрiк ақынның сөзiн тыңдап, бiрге жүредi.

	Ұлы Жамбылдың ұстазы Сүйiнбаймен кездеседi. Коқан ханына қарсы соғысатын Сұраншының қолына қосылып, Құдияр ханның ел iшiнде жүгенсiз жүрген бек, мырзаларын тұтқындап, оларды жазалайды.

	Арқаға, тобықты елiне бiр қауым жұрттың көшiн бастап келген Азынабай мен оның ұлы Қонай жайлау, жерге таласқан байлар мен олардың ұры-қарақшыларынан тағы қорлық көредi. Басқа жақтан ауып келген кiрмелерге жуандар күн көрсетпейдi. Қиямет пен қысымға және ұрлық пен тонауға шыдай алмаған Қонай бiр күнi аға сұлтан Құнанбайға келiп шағымданады. Бұл жерде ерекше айта кететiн нәрсе – ұлы ақын Абайдың әкесi Құнанбайдың аты-жөнi тарихи тұлға ретiнде өзгертiлмей айтылады. Автор Димекеңнiң ескертпесiн есiне сақтаған болуы керек. Қонай Құнанбайға келiп, сол кездiң заң-тәртiбi бойынша шағымын айтып, ұры жалдаған байдан бiраз малының құнын өндiрiп алады. Соңында Құнанбайға iшiк әкелген Қонайдың қасындағы оның серiгi Құнекеңнен «сыйға сый» дегендей «түлкi iшiк» киiп аттанады. Құнекеңе риза болған Қонай кетерiнде Орта жүздiң ағасы Құнанбайдан Жетiсуға басакөктеп кiрген Қоқан шапқыншылығына қарсы көмек сұрайды. Құнекең: «Сыпатай батырға сәлем айт. Бiз тым алыс жатырмыз» деп салқын жауап бередi. Басы бiрiкпейтiн қазақтардың өзiн кiнәлайды.

	Димекеңнiң ұлы атасы Қонайдың атақты Құнанбай елiмен таныс-бiлiсi және аралас-құралас жегжат-жұрағат болуы Сарыарқада дана тұлғаның бабаларына қатысты көп сырдың жатқанын көрсетедi. Димекең өзiнiң естелiгiнде Қонайды «батыр шалыс» кiсi болса керек деп, онша дәрiптемейдi. Ал шындығында Қонайдың батыр болғаны Шөкеңнiң кiтабынан анық көрiнiп тұр. Димекеңнiң ұлы бабасы Жетiсуға келгенде өмiрден өтедi. Батырды аңдыған жау қапыда мерт етедi. Бұл Димекеңнiң бабалары жөнiнде жұрт жақсы бiлетiн шындық.

	Бойына ұлы бабасы Қонайдан дарыған қасиет – Димекең атса оғы далаға кетпейтiн мерген, аңшылықта құмары тарқамайтын саяткер болған ғой. Қонай киiк қуғанда бәрiн естен шығарып, жер түбiне кетедi екен. Құрал-саймансыз далада кездескен көкжал қасқырдың кеңiрдегiн суырып алатын өте қайратты Қонайды Шөкең қызықты суреттейдi.

	Димекеңнiң мұражайында ол кiсi бiр атқанда жығылған қабан, бұғы, елiк сияқты аңдардың тұлыптары бар.

	Димекеңде аңшылық мылтықтың түр-түрi болған. Тiптi, күндiз-түнi бiрдей аң-құсты қарауылға алатын ерекше (оптикалы) қару ұстағаны белгiлi.





	ҚОНАЙДЫҢ ҚОНЫСЫ ЖӘНЕ «НОҒАЙ ҚАЛАСЫ»



	Жетiсу жерiне, оның iшiнде Алатау етегiне Қонайдың көшi шамамен 1860-80 жылдары келедi. Басында алғашқы көшкен жер Iле бойына келгенiмен, бұрынғы кектенген елмен Қонай сыйыса алмайды. Арқадан аса байып, үйiр-үйiр жылқы, мыңғырған қой айдап келген Қонай байды қызғаншақ ел көре алмай, мүйiздеп түртпектейдi. Ендi Қонай Алатау жақты аңсайды. Ысты мен Шапырашты ежелден ағайын болғандықтан, Қонай осы елдi арқа тұтып, ежелгi атамекенге орнығады. Қыста Кiшi Алматы өзенiнiң төменгi жағын мекендеп, жазда Алатау бөктерiндегi жайлауларда көшiпқонады. Бұл кезде Алматыда (Үш Алматы) отаршылардың Верный бекiнiсi салынып, ол қалаға айнала бастаған едi. Базар, сауда-саттық қызып, сырттан келген орыс, татар, дүнген және ұйғырлардың «мекен-қалашықтары» бой көтерген. Ежелгi тұрғын халықты мекен-қонысынан келiмсектер ығыстырып, Алатау бөктерiндегi жайлаулар солардың иелiгiне өтедi.

	1853 жылы Қырым соғысына барудан қашқан Едiл бойындағы татарлар атажұрттарын тастап, Орынбор, Қызылжар, Семей арқылы олардың да бiразы Алматыға келiп қоныстанады. Қазiргi Татарка аймағында «Ноғай қала» — «Татар слободкасы» пайда болады.

	Қонай ежелгi атамекенi Алатау етегiне түпкiлiктi қоныстанып орнығады. Тасы өрлеп, байыған үстiне байиды. «Алматы базарына Қонайдың малы келгенде шаңнан жұрт адасатын» деп көнекөздер текке айтпаса керек. Қонай татар саудагерлерiмен жақсы байланыс жасап, оларға малының терi, жүнiн өткiзiп, олардан мата-пұл, киiмкешек, үй жињаздарын алып, заманға сай өмiр сүрудiң керектiгiн ұғынады. Ұлы Жұмабайды мұсылман медресесiне оқуға бередi.

	Татарка алғашында «Ноғай қала» атанған. Осы қалаға жақын маңда Қонайдың да ауылы болған көрiнедi, 1854 жылы салынған мұндағы мұсылман мешiтi жанындағы медреседе қазақ балалары да оқыған.

	Татаркада бұрыннан тұратын қариялар «бұл жақта Қонаевтың бабалары тұрған» деп, осындағы көне қорымға ата, әжесiнiң жерленгенiн айтады.





	САЙДАҒЫ САЯБАҚ



	Алпысыншы жылдары Татаркадағы ескi қорым-бейiттi тегiстеп, мұнда құрылыс жүргiзу қолға алынады. Қазiргi бiр емхана тұрған жерден шыққан адам сүйектерi жұртты шошытады. Ал кiшкене өзен бойының жағасында, жарқабақ сайдың жоғары жағындағы бейiттiң тұсын қазып жатқанда қайғылы оқиға болады. Экскаватор өртенiп, iшiндегi адам өледi. Мұны көзбен көрген халық қатты үрейленген.

	Димекеңнiң әке-шешелерiмен араласып тұратын Қырықбай молда мұны Ахмет қария арқылы үлкен үйдегi Димекеңе жеткiзедi. Құрылыс тоқтап, бейiт қоршалады. Жермен-жексен болып кеткен қорым-зираттың үстiне ағаш егiледi. Төңiрегiндегi сыраханалар жабылады.

	Қонай мұнда жерленген бе, жоқ па, ол жағы белгiсiз. Қонайдың немересi Ахмет қария әке-шешесiнiң осы мұсылман бейiтiнде жатқанын есiне жақсы сақтаса керек. Зират жанындағы сырахана, жын-ойнаққа шыдай алмай, оны ұлына хабарлап, басқа жаққа көшiрткен осы кiсiнiң өзi.

	Көне қорым үстiне тiгiлген көшет, шыбық уақыт өте тамаша саялы баққа айналды.





	СӘУЕГЕЙДIҢ БОЛЖАМЫ



	Азынабайдың абыз, дiндар әрi бiр рулы елдiң ақылман ақсақалы болғаны Шөкеңнiң кiтабынан белгiлi. Қадiрлi қария аузынан Алласын тастамайды.

	Қонай Сұраншы елiне кетiп, кешiккенде, Азынабай жауырыншы сәуегейден ұлының хабарын бiлгiсi келiп және ел-жұртының алдағы тағдырын да болжатады. Сәуегей Қонайдың бiр қырдың астында келе жатқанын айтады. Содан соң Азынабайға жақында мал-жанымен көшетiнiн, барған жерiнде көп өтпей оның дүние салатынын жеткiзедi. Соңында барған жақтарынан қайта көшетiнiн есiне салады. Мал-дүниесi қисапсыз көбейiп өсетiнiн, бiрақ одан қайыр болмай, балаларының тауқымет тартып, тағдыры қиын болатынын нобайлайды. Азынабайдың үшiншi ме, төртiншi ме бiр ұрпағының «нұрдың» iшiнде жүрген сұлбасын елестетедi.

	Болашағын сәуегей болжаған сол бала 1912 жылы 12-қаңтарда Алатаудың етегiнде, Алматы қаласында дүниеге келдi. Азынабай абыздың шөпшегi, Қонай батырдың шөбересi, Жұмабай қажының немересi едi бұл сәби. Екiншi рет қажылықтан келген Жұмабай сәбидiң атын құлағына үш рет айқайлап, «Дiнмұхамед» деп өзi қойды. 1921 жылғы Алматыдағы қатты сел тасқыны кезiнде тоғыз жасар бала Кiшi Алматы өзенiнiң бойында болған апаттан үрейленiп, есi шыққан елдi көредi. Бiрде әкесi Ахмет: «Құдай баламды пәлежаладан, осындай «топан су» — сойқаннан сақтасын» деп осы өзеннiң екi су құйылатын төменгi тұсындағы әулие Әлмеректiң басына әкелiп, зиярат еткiзiп, дұға оқыды. 0мiрiн (нұр) сәуегей болжаған Дiнмұхамед — Димаш 40 – 50 жылдан кейiн тау шатқалында (Медеу) ұлы қопарылыс жасап, тау бұзып, осы тасқынды өзенге алып бөгет салып, апат-селге қарсы әлемде болмаған керемет жасайтынын, әрине, бiлген жоқ.

	1912 жылы 31 қазанда Верный қаласында Төменгi Iле болысының қырғызы (қазағы) Жұмабайдың қазасына байланысты оның жетiм қалған балаларына қамқорлық жасау жөнiнде сот шешiмi шығады. Қорғаншы болу жөнiнде марқұм Жұмабайдың жесiрi Хадишаның өтiнiшi қаралады. Жетiм қалған iнi-қарындастары – Ахметжан (13 жаста), Нұрмұхамед (5), Зайна (16), Бибiғайша (11) және тоғыз жасар тағы бiр баланың қамқоршысы болып Жұмекеңнiң ең үлкен ұлы Меңлiахмет заң негiзiнде қорғаншы деген құжатқа ие болады. Сондай-ақ әкесiнен қалған мал-мүлiктi сақтаудың да мiндетi оған жүктеледi. Ахаң бұл кезде өзiнiң де екi-үш баласы бар, жасы жиырмадан асқан жас жiгiт едi. Бiр әулеттiң арқа сүйерi, оларды асыраушы Ахаңның әкелiк мiндетi ерте басталады. 0зiнiң ұл-қыздарымен қосқанда оншақты балаға әке болып, оларды тәрбиелеу, тамақ, киiм тауып беру, оқыту оңай болмайды. Сондықтан Жетiсудағы алпауыттардың бiрi Ысқақ байдың дүкенiнде басында есiк-терезе жуушы, кейiн сатушы, соңында оның сауда шаруашылығын басқарушы болып, етiнiң тiрiлiгi мен еңбекқорлығының арқасында бiр әулеттi жалғыз өзi асырайды. Көргенi көп, түйгенi мол Ахаң туыстарына «Басыңда байдың дүкенiнiң ауласын тазалап сыртында жүретiнмiн, кейiн iшiне кiрiп сауда жасап, балашағамды бақтым» дейдi екен. Ысқақ байда тауар-заттарын жазды күндерi керуен арқылы алыс қазақ ауылдарына апарып, «жәрмеңке базарға» түсiретiн «кiре-керуен» болған. Ахаң «кiре-керуенмен» Орта Азия, Ресейдi түгел аралаған. Алматыдан Жаркентке және Шелек арқылы Қарқараға барған сауда сапарында кейде өзiне көмекшi қылып Дiнмұхамедтi алып жүрген.





	«БАЛАҢНЫҢ ЖЕЛКЕСIНЕН КҮН К0РIНIП ТҰР»



	Оншақты баласы бар Ахмет үшiн оларды асырап-бағып, оқыту оңай болмаған. Бұл кiсi неше түрлi майда кәсiптермен де шұғылданған. Ахаңның ұсталық, етiкшiлiк кәсiптi меңгергенi соншалық — бұл кәсiптiң нағыз шеберi атанған. Димекеңнiң мұражайында Ахмет ата ұстаған етiкшiлiк кәсiптiң мүлiк-заттары (қалып) бар. Ахаң ұлы Дiнмұхамедтi бала кезiнде бәрiн үйренсiн, көрсiн деп базарға әкеледi екен. Етiк тiгiп отырып, оған қалай бiз ұстауды, шеге қағуды, ұлтан ауыстыруды жәйлап үйрететiн көрiнедi. Жүзiнен нұры төгiлiп, әкенiң айтқанын қалтқысыз орындап, етiкшiнiң дүңгiршегiнде отырған жаратылысы бөлек балаға жұрттың назары түседi. Маңдайы жарқыраған баланың мынадай өзiне лайықсыз жерде отырғанына Ахаңды танитын ақсақалдар кейидi. Бiр күнi үлкен қария: «Ахмет, балаңның желкесiнен күн көрiнiп тұр. Ендi балаңды бұл жерге әкелме. Оның орны бұл жер емес. Қырандар ұшатын қия» дейдi. Бұл сөздi ақылға салып зерделеген Ахаң Дiнмұхамедтi ендi қайтып етiкшi дүңгiршегiне отырғызбайды.





	БАЙДЫҢ СЫРҚАТЫ



	Алматыда «Қызыл таң» атты мата-кездемелер дүкенi бар. Бұрынғы көне сәулет құрылысы — қазiр сауда ғимараты болып әлi тұр. Ахмет алғаш осы дүкенде дүкеншi болып, базар-сауда кәсiбiн бастаған. Ысқақ байдың басқа жерлерде де сауда дүкендерi және көпестерге арналған мейманханалары жұмыс iстеген.

	Ысқақ Мәскеу, Новгород, Рязань және Түркiстан өлкесiнде сауда сапарларымен көп жүредi. Үш жүз керуен түйесi Құлжа, Қашқарға дейiн қатынаған. Неше түрлi кездеме, қант, тәттi және киiм-кешек артқан оның сауда керуенi көбiне Ташкент, Бұхарға және Семей бағыттарының барлық апару-әкелу сияқты қиын да қауiптi жұмыстарының басы-қасында қазақша, татарша, орысша және өзбекше судай сөйлейтiн ерекше қабiлеттi Ахаң жүредi. Ысқақ бай Ресей көпестерiнiң жиын-кеңесi өтетiн Мәскеу, Петербургке жиi баратын атақты алпауыттың өзi болған. Алыс сапарлардың бәрiне өзiне өте сенiмдi Ахметтi алып жүредi. Ресей мен Францияның бiр үлкен сауда мәселесiне байланысты Ахметтi көмекшi қылып Парижге де барып қайтқан.



	Ысқақ бай бiр жылы Петербургке келiп, атақты мейманханаға Ахмет екеуi жайғасады. Түнде Ысқақ байдың туа бiткен ауруы қозып, ес-түсiн бiлмей талып жатады. Ертеңiнде талма ауру тағы қайталанады. Үшiншi күнi есiн әрең жияды. 0зiне өзi келген соң, белбеуiне орап, iшiнен байлап алған ақшасын iздейдi. Бай талып, есiнен айырылып жанталасып жатқанда Ахаң мол ақшаның бiр тиынына тимей, белбеуге оралған түйiншектi тығып қояды. Есiн жиғанда бiр жiбi сетiнемеген түйiншектi (ақша) көрiп, бай Ахаңның адалдығына риза болып, сыйлық бередi. Содан бастап күллi сауда жұмысының кiрiс-шығысын есептейтiн, коммерция құпиясын сақтайтын ең сенiмдi адамы Ахмет (Меңлiахмет) болады.





	БЕДЕЛБАЙ МЕН ЖҰМАБАЙДЫҢ ҚҰДАЛЫҒЫ



	Алматыға атақты Медеу бай және оған туыстық жақындығы бар Беделбай, Ахаңның әкесi Жұмабай қажы өзара сыйласып, жегжат құда болған сол дәуiрдiң игi жақсылары едi. «Медеу шатқалы», «Беделбай сайы» деген жер-су аттары бұл кiсiлердiң есiмдерiн күнi бүгiнге дейiн тарихтан өшiрген жоқ. Араға Медеу байдың «сөз салуымен» Беделбай мен Жұмабай Құдай қосқан құда болады. Беделбайдың баласы Мұхаммедкәрiм Жұмабай қажының қызы Бәдiрежамалға үйленедi. Бәкең мен Жұмекеңнiң араларында «дорба емес, жорға» жүрген құдалығы жалғасады. Ахаң қарындасының күйеуi Мұхаммедкәрiммен етене-жақын араласады. Бәдiрежамал жиi бала көтередi, бiрақ тұрмайды. Соңында әулеттегi бiр баланы бауырына басады.

	Беделбай қайтыс болғанда оның байлығының жартысы тоқалы ұйғыр қызы Құрманның еншiсiне, қалғаны тағы басқа туыстарына бөлiнедi. Мұхаммедкәрiм мен Бәдiрежамалға еш нәрсе тимейдi. Бұған Бәдiрежамалдың ағасы Ахмет қатты ашуланады. Қашанда жолға дайын тұратын ат-арбасына екi арғымағын жегiп, Бәдiрежамалдың үйiне келiп, оны-мұны заттарын тиеп, Мұхаммедкәрiмге «келсең кел, келмесең ренжiмеймiн» деп қарындасын көшiрiп әкетедi. Ахметтiң қатты кетсе қайтпайтын мiнезiне қанық құдалар iстi насырға шаптырмауға тырысады. Сөйтiп, соңында Мұхаммедкәрiмге де тиiстi еншiсiн бередi. Ахаң Мұхаммедкәрiмдi қоластына жұмысқа алады. Ол кезде 10 – 15-тердегi бала Дiнмұхамед Мұхаммедкәрiмнiң балаларымен жақын араласып, Мұхаңның өзiн жезде деп кейде әзiл-қалжың айтып жүредi.





	ЖҰМАБАЙ ҚАЖЫ



	ҚОНАЙДЫҢ МЕРТ БОЛУЫ



	Қазақтың «жетi ата» шежiре-үрдiсiне сұңғыла Димекең естелiгiнде өзiнiң түп-тегiн Қазақ-Ақарыстан бастап, бесiншi атасы Азынабайға дейiн әкелiп, Қонайды қосып, оның ұлы Жұмабайға бiраз тоқталады. Димекеңнiң айтуынша, атасы Жұмабай екi рет қажылыққа барған өте дiндар, мешiт салдырып, медресе ашқан дiн ғұламасы.

	Қонай Жетiсудан Арқаға көшкенде Жұмабай, атақты Абайдың әкесi тобықты Құнанбай қажы елiнде туады. Әкесi Қонай кейiн қайтадан Жетiсуға оралғанда, 6 – 7 жастағы Жұмабай атажұрт, өз елiне келедi.

	Нендей себеп болғаны белгiсiз, елге жеткенде кектенген дұшпан Қонайды далада бесiн намазын оқып отырғанда өлтiрiп кетедi. Оқиға Қаскелең мен Iле өңiрiнiң аралығында болса керек.

	Жетiм қалған Жұмабайды Қонайдың iнi-бауырлары бауырына тартып, әпке, жеңгелерi шеше ретiнде тәрбиелейдi.





	АЛҒЫР ШӘКIРТ



	Әкеден ерте жетiм қалып, шешесi бiр себептерге байланысты төркiн жұртынан жете алмай, сонда басы байланған, өзi ағайын қолында күн кешкен Жұмабайдың балалық шағы мәз болмайды. Бiрақ етiнiң тiрiлiгi мен ерен зерек-қабiлетiнiң арқасында жастай ширап, өмiрге бейiмделiп өседi. Алматыдағы (ол кезде Верный) мұсылман мешiт-медресесiнде бiлiм алады.

	Алматының күншығыс жағындағы мұсылман мешiтi ашылады. Осы мешiт жанындағы «медресе-құжырада» оқыған қазақ балаларының бiрi Жұмабай едi. Туа дiндар бала өте жақсы оқиды.

	Димекеңнiң атасы Жұмабай оқыған бұрынғы мұсылман мешiтiнiң орнына тәуелсiздiктен кейiн жаңа ғибадат орны салынды.





	ГАСПРИНСКИЙ МЕКТЕБI



	Жұмекең ғұмырының соңына дейiн мешiт, медреседе ұстаздық жасайды, шәкiрттерге дiн iлiмiн бередi. Атақты оқымысты Гаспринскийдiң үлгiсiндегi «мектеп-медреседе» де бұл кiсi ұстаздық етсе керек. 0йткенi Исмаил бек Гаспиралының (Гаспринский) ұсынысы негiзiнде Алматыда да «мектеп-медресе» (жәдит) ашылған болатын. Бұл Ресейдегi дiн-ағарту саласындағы жаңашыл бағыт ұстанған, яғни, дiн мен өмiрдiң шынайы байланысы негiзiнде бiлiм, тәрбие беретiн бiлiм ордасы едi.

	Димекеңнiң серiгi, қырық жыл ол кiсiмен көршi болған Сұлтан Сүлейменұлы Жиенбаев бiр сөз ретiнде «Мен алғаш «Гаспринский мектебiне барғанмын» деп айтқаны бар.

	Арғы тегi Қырым хандарының бiрiнен тарайтын Исмаил бек Гаспринский жайында Шәкәрiм қажы, Ахмет Байтұрсынов кезiнде жақсы пiкiр айтып, оның дiни-ағартушылық еңбегiн ерекше бағалайды.

	Ескi қадим мектептерiнен өзгеше бұл жәдит мектебiне балалар көп тартылған. 0йткенi жаңа жүйеге негiзделген мектепте баласын оқыту ауқатты ата-аналар үшiн пайдалы болған.

	Жұмекең тек дiн ұстазы ғана емес, Жетiсу өлкесiнде қажылық сапарын ұйымдастырған iскер қазақ болған. Меккеге барушыларға шетел төлқұжатын алудың жолын көрсету, оны рәсiмдеу, қаржы-қаражат мәселесiн түсiндiру сияқты шаруаларды атқарған. Әулиеата (Тараз), Қызылжар арасында ол кiсi талай жүрген. 0йткенi мұсылмандар арасында қажылыққа барудың, жол жүрудiң жағдайы осы қалаларда шешiлетiн болса керек.

	Верный уезi (Алматы) Төменгi Iле болысының қазағы Жұмабай қажы жайында архив материалдары бар. Димекеңнiң мұражайында Жұмабай қажының қайтыс болуына байланысты (1912) оның жесiрi Хадишаның сотқа өтiнiшi бойынша мұрагерлiк, қалған балаларға бас ие-қорғаншы болу құқы ұлы Меңлiахметке берiлгенi жөнiнде сот шешiмiнiң құжат-қағазы сақталған. Онда Жұмекеңдi сол кездегi ресейлiк отарлық құжат заңы бойынша ұлты «қазақ» деудiң орнына «қырғыз» деп жазады.

	Димекең қариялармен болған бiр әңгiмесiнде атасы Жұмабайдың мешiт салдырғанын айтады. Бiрақ қай жерде екенiн ашып айтпайды. Сондай-ақ Жұмабай қажының Меккеде қазақ даласынан қажылыққа келушiлер үшiн тоқтайтын орын, баспана ұйымдастырғаны жөнiнде де әңгiме-дерек бар.





	ЖҰМЕКЕҢНIҢ ЖҰБАЙЫ



	Қажының зайыбы да өте таза, дiнге берiлген, ерiн ерекше сыйлаған «бес биенiң сабасындай» бәйбiше болыпты.

	0ткен ғасырдың бас кезiнде болған Алматыдағы апатты жер сiлкiнiсi кезiнде Хадиша әке-шешелерi опат болған балаларды жинап, оларды тамақтандырып, сауапты iс жасайды. Апатты жылы қас қылғандай Алматыда «қара шешек» қаптап, iндет тарала бастайды. Емшi Хадиша мен Жұмабай қажы бұл пәленiң асқынбауы үшiн тәуiп, бақсыларды жинап, «қара шешекке» қарсы ем-дом жасаудың жолын қарастырады, ауласына киiз үй тiгiп, ауру-сырқаулар үшiн жағдай жасайды.

	Хадиша өр мiнездi, алымды-шалымды, бiр күндiгiн емес, үш күндiгiн ойлайтын ақыл иесi ана едi.

	Отызыншы жылдары Жұмабай әулетi Алматыдан Шелек өңiрiне (Балтабай) жер аударылады. Хадиша бiр әулетке өзi бас-көз болып, осы отызыншы жылдардың ойранын да бастан өткередi. Бұл кез ұры-қарының көбейiп, қарақшылық пен тонаудың белең алған шағы едi. Аштар түнде қорадағы малды қоймайтын. Бiрде түн жарымда Хадишаның қорасындағы малға ұры түседi. Жалғыз сиырды әкетпекшi болып, ұрылар қораның аузын ашады. Үйде ұлы Меңлiахметтiң жоқ екенiн бiлiп, ұрылар қартайған кемпiр не iстей алады деп ойласа керек. Хадиша iлулi тұрған мылтықты оқтап алып далаға шығады. Сөйтiп, аспанға екi рет мылтық атып, ұрыларды қашырады.





	СУРЕТ СЫРЫ



	Жұмабай қажы мен Хадишаның бiрге түскен суреттерi болған. 0кiнiштiсi, неге екенi белгiсiз, Жұмекеңнiң суретi жыртылып, Хадишаның ғана бейнесi сақталған. Меңлiахмет қарияның жас кезiнде түскен бiр суретiнде ол кiсiнiң қолына бiр үлкен адамның көмескi суретiн ұстап тұрғанын көремiз. Мұражай мұрағаттарын жетiк бiлушi Анатолий Иванович Горяйнов суреттегi өте көмескi бейне Жұмабай қажы болуы мүмкiн дегендi айтады. Анық емес сұлба бейне жөнiнде тап басып айту қиын. Қазiр Димекеңнiң аталары жайында дерек iздестiру қолға алына бастады.Мүмкiн суретi де табылып қалар. 0йткенi зайыбы Хадишаның әр жылдардағы суреттерi сақталған.





	САРЫ САМАУРЫН



	Димекең мұражайына ерекше бiр зат қойылды – Жұмабай қажы шай iшкен сары самаурын келiнi Зәуренiң (Димекеңнiң шешесi) үйiнде сақталған екен. 1905 жылы Тула қаласында жасалған самаурынды Зәуре апаның немере-жиендерi мұражайға берген.

	Осы самаурыннан бала кезiнде шайқұмар Димаш та талай рет сүт қатқан тәттi шай iшсе керек.





	ҚАЛИ БАЙДЫҢ МАЛЫ



	Алматыда атағы жер жарған Ысқақ бай Ғабдуалиев пен Жұмабай қажы жақсы қарым-қатынаста болады. Зайыбы Хадишаның төркiн жұртына жақын ағайын-туыстар болса керек. Ұлы Меңлiахмет мешiт-құжырада дiн сауатын ашып, қалада өздiгiнен орыс тiлiн үйренiп, оң-солын таныған соң, оны Ысқақ байға әкелiп, байдың сауда дүкенiне жұмысқа орналастырады. Жұмекең зайыбы татар болған соң, татар көпес-байларымен алыс-берiс жасап, барынша араласады.

	Жұмекең қазақ Қали баймен, Медеу Пұсырманұлымен және Жетiсу өңiрi, Алматы шањарындағы дәулеттi адамдармен де араласып, кейбiреулерiмен құда-жегжат болады. Атақты Балуан Шолақпен күш сынасатын Қали байда мал өте көп едi. Қазiргi Республикалық саз аспаптары мұражайы тұрған ескi сәулет құрылысы Қали байдың ақшасына салынады. Кеңес үкiметi кезiнде байдың күллi малы тәркiленiп, өзi жер аударылды.

	Бiрде Ысқақ абзи Қали байдың бiр қойдың етiн жеп қоятын қуат-күшiн өз көзiмен көру үшiн оны қонаққа шақырып, дәу қойдың етiн түгелдей алдына әкелiп қояды. Қалекең еттiң түгiн қалдырмай жейдi. 0йткенi Қали бай өте iрi, тамақты артығымен жейтiн дәу адам болған. Қазiр Ақши (бұрынғы Күртi ауданы) ауылында байдың рулас туыстары тұрады.





	К0НЕ МҰСЫЛМАН ҚОРЫМЫ



	Татарка жақта көне мұсылман қорымының тегiстелiп, кейiн үстiне ағаш егiлiп, саябаққа айналған орны бар. Жұмекеңнiң бiр ұлы Ахметжан және жұбайы Хадиша осында жерленген. Жұмекеңнiң өзi де осында жатқан болуы керек. 0йткенi кейбiр көнекөздер «бұрынғы қорымда Қонаевтың аталары жатыр» дегендi айтады. Кеңсай ашылмай тұрғанда «ай белгiсi» бар Алматыдағы үлкен мұсылман қорымы осы жер екен. Алматы шањарының генералгубернаторы Колпаковский кезiндегi қала картасына осы «мұсылмандар зираты» да түскен.

	Алпысыншы жылдары көне қорымды тегiстеп, мұнда құрылыс салу жұмысы басталғанда, жер қазған экскаватордың өртенiп, iшiндегi адамның бақытсыз жағдайға тап болуына байланысты құрылыс тоқтайды. Жұмекеңнiң ұлы Меңлiахмет қарияның дабылы бойынша қорымды құртуға жол берiлмей, мұнда ағаш егiледi.





	Б®ЙIТ СОПЫ



	«ТАЙТҰЯҚ АЛТЫН» ХИКАЯСЫ



	Азан шақырып қойған аты Бейсенбi молда пiрәдар ел iшiнде Бөйiт сопы атанып, Шелек, Тескенсу өңiрiне кеңiнен танылған дiндар кiсi едi. Аң-құсы жыртылып айырылатын осы өлкедегi Киiкбай өңiрi Бөйiт сопының жаз — жайлауы, қыс — қыстауы болса керек. Киiкбай деген жер атауы Әз-Тәуке хан тұсында өмiр сүрген әулие Әлмеректiң бiр баласы Құрманнан тарайтын рулы елдiң аты дейдi қазiргi Киiкбай ұрпақтары. Дiн iлiмiн өздiгiнен үйренiп, құран, шариғаттың уағыз-талаптарын өлгенше есiнен шығармаған оның елге белгiлi сопы атануы атақты бiр байдың тайтұяқ алтынынан басталады. Димекеңдерге бiр жақындығы бар байда жұдырықтай алтын болады. Осы тайтұяқ алтынды «байлық киесiне» санап, бай оны өзiмен бiрге алып жүредi екен. Бiрде молдалығы ендi-ендi таныла бастаған Бөйiттiң осы баймен сапарлас болуының сәтi түседi. Екеуi бiр үйге түсiп, қонады. Бай алтынын жастыққа салып, оны жастанып ұйықтайды. Ертеңiнде асығыс шаруамен бай қонған үйiнен тез аттанып кетедi. Бөйiт таңертең тұрғанда жастықтың iшiнде жарқырап жатқан алтынды көредi. Орап қалтасына салып, байдың артынан кетедi. Қайда кеткенiн бiле алмай, ауыл-ауылдан iздейдi. Үшiншi күнi байды әрең тауып, оған жолығады. «Алтыныңызды ұмытып кетiпсiз» деп байға тайтұяғын ұстатады. Алтынын жоғалтып мазасыз жағдайда жүрген бай қатты қуанады. Бөйiттiң өте адал, перiштедей таза екенiн көрген бай «Сен жәй дiндар емес, нағыз сопының өзi екенсiң ғой» деп оның адалдығын елге жаяды. Содан бастап Бейсекең (Бөйiт) сопы атанып кетедi. Алтынға байланысты екiншi оқиға Бөкеңнiң сәуегейлiк атағын шығарады. Тайтұяқтың иесi, Бөкеңмен жақсы жолдас болған бай бiр жағдайларға байланысты алтынын тағы жоғалтады. Ауылаймақты дүрлiктiрiп алтынын iздейдi. Сопы досына келiп, кiм алғанын бiлiп бер дейдi. Бай атын суғарған судың бойынан алтынды бiр келiншек тауып алған екен. Сопы осы үйге келiп: «Сандығыңның түбiнде мына кiсiнiң алтыны жатыр. Оны бұдан бес-алты күн бұрын тауып алыпсың. Қазiр иесiне қайтарып бер, айналайын», – дейдi. Дәл айтқан көрiпкелдiгiне, сопының бәрiн бiлiп отырған қасиетiне қайран қалған келiншек алтынды иесiне қайтарады.





	ЫСҚАҚ БАЙДЫҢ СОПЫНЫ СЫНАУЫ



	Ысқақ бай жайында неше түрлi аңыз, хикая бар. Қазақтармен бiте қайнасып, олардан мал, ет-жүн, терi-серi алып, сауда жасап, базар-байлығын шалқытқан Ысқақ бай Жетiсудағы алпауыттардың бiрiне саналған. Қайтыс болғанда сүйегiн кезектесiп көтерiп, бейiт басына әкелгендердiң бәрiне бiр-бiр етiк кигiзiп, тағы да басқа сыйлықтар берген дейдi Татарка жақта тұратын үлкен кiсiлер. Қазада 50 – 60 адам киiм-кешекке, мүлiк-затқа қарық болған деп жыр қылады айтушылар.

	Бөйiт сопыны сынау үшiн қасындағы өзi сияқты серiгiмен оны Ысқақ бай қонаққа шақырады. Дәл айтылған уақытта Бөйiт сопы серiгiмен Ысқақ байдың табалдырығын аттайды. Iшке кiре бергенде кiлем үстiнде Николай патшаның суретi бар теңге ақшалар шашылып жатады. Аяқ астына әдейi тасталған ақшаға сопы аяғын тигiзбейдi. Еңкейiп қолына ақшаны алып: «Көкте құдай, жерде патша» деген. Тақсыр, мен алдымен патшаны сыйлаймын. Сондықтан патша суретiн басып өтуге менiң хақым жоқ, – деп үйге кiредi. Сопының әсiре дiншiл көрсоқыр емес екенiне көзi жеткен Ысқақ бай жақсы қонақ қылып, Бөйiттi үйiне сый-сияпатпен шығарып салады.





	ЖЕТIМДI ЖЕБЕУI



	Жетiм-мiскiндерге, жоқ-жiтiк ағайындарға қол ұшын берiп көмектесу сопының Алла алдындағы парыз, мiндетi болған. Бұл жайында белгiлi жазушы Мақан Жұмағұлов жақсы әңгiмелейдi. Әке-шешеден жастай айырылған оны тәрбиелеп, оң жолға салған және азамат болып, қалыптасуына бұл кiсi көп септiгiн тигiзген. Бала кезiнде жақсы өнеге, тәлiм алсын деп, ел көрiп, зерде-сезiмi дамысын деп, сопы Мақанды өзiмен бiрге алып жүредi екен.

	Бiр күнi сопы Мақанды қайтыс болған әке-шешесi жатқан жерге әкелiп, марқұмдар жайында айтып, құран оқиды. Бейiт жатқан төбешiкте жалғыз қурай өсiп, құмырсқа қаптап кеткен екен. «Ата, мына жердi құмырсқаның илеуiнен тазалаймын» дейдi ол. Сонда сопы ата тұрып: «Жоқ, тазалауға болмайды. Құмырсқаның илеуi қасиеттi. Сенiң әке-шешең тегiн адамдар емес. Әке-шешеңнiң аруағы түбiнде сенiң iс-шаруасы көп, атақты адам болатыныңды сездiрiп тұр. Сондықтан оған тиюге болмайды» дейдi. Аруақ жатқан жерге қарап сопының айтқан сәуегейлiгi кейiн дәл келедi. Мақан аға кейiн Мәскеуде оқып, атақты жазушы атанды. 1916 жылғы ұлт-азаттық көтерiлiстiң көсемi Амангелдi батыр жайында орыс тiлiнде жазған кiтабы мыңдаған данамен шығып, қалың елге таралды.

	Димекеңе (Қонаев) шеше жағынан жақындығы бар Бөкең Димекең академия президентi болып тұрған кезiнде Мақаңды ұлы адамның сөзiн естiп, әңгiмесiн тыңдасын деп бiр рет үйiне алып келедi.





	СОҒЫС ЖӘНЕ МЕШIТ МӘСЕЛЕСI



	«Бәрi де майдан үшiн» дейтiн соғыс жылдарындағы ұранды ұрпақ ұмытқан жоқ. Майданға Алматы жұрты да аямай көмегiн берiп жатты. Елден көп жылу жиналып, майданға қажеттi заттардың әзiрленгенi тарихтан белгiлi. Ел сыйлаған сопы ата сияқты кiсiлердiң де майданға көмегi аз болмаған. Бөкең халық iшiнде дұрыс үгiт жүргiзiп, жылу жинау сияқты шаруалардың да басы-қасында болған. Атақты Луганский ұшқан ұшақтың елден түскен қаржыға жасалғанын халық бiле бермейдi. Бөкең Алматыда осы шаруаға да араласып, дiндарлар көмегiн өзi ұйымдастырған.



	1943 жылы Сталин мешiттердi қайта ашу жөнiнде нұсқау бередi. Үкiмет нұсқауы шыққанда Алматыдағы барлық мұсылман мешiттерi күйреп бiткен едi. Бөкең әбден бүлiнiп, жұрнағы қалған қазiргi орталық мешiттiң орнындағы көнеден қалған орын-жайды қайта жаңғырту жөнiнде мәселе көтередi. Орталық Комитеттегi Жұмабай Шаяхметовке барып, жағдайды түсiндiредi. Сол кездегi үлкен басшыға Бөкең ол уақытта «совминде» iстейтiн Димекең

	арқылы кiрген көрiнедi.

	Сопының Алматыдағы 150 жылдық тарихы бар мешiттi қайта жаңғыртып сақтап қалудағы еңбегi ешқашан ұмытылмайды.





	ДИМЕКЕҢМЕН ДОСТЫҒЫ



	Бөйiт сопы Алматыға отызыншы жылдардың ойраны кезiнде келедi. 0йткенi әкелерi бай Бөкеңнiң елiнде байларды тәркiлеудiң зобалаңы басталады. Аласапыран дүрбелеңде бас сауғалап, Алматының шығысындағы қазiргi Татарка маңына қоныс аударады. Димекеңнiң шешесi Зәуренiң елi қаңлы болғандықтан, осы рудың Бөйiт сияқты бiраз кiсiлерi саудамен айналысатын Меңлiахметтi сағалайды. Отызыншы жылдары облыстық «заготскот» кеңсесiнде iстейтiн Мекең қайынжұрт туыстарға қолдан келгенше көмектессе керек. Ашаршылық кезiнде қиындық көрмейдi.

	1942 жылы Қоңыраттан Алматыға «совминге» жұмысқа шақырылған Димекеңдi сопы арнайы барып құттықтап, Димекеңе батасын бередi. Ал академия президентi болып тұрған кезiнде Димекеңнiң үйiне жиi келiп, әңгiме, шежiре айтады. 0зiнен әлдеқайда жасы үлкен дiндар қариямен жақсы «дос» болып, ол кiсiден — ел аралаған сопыдан көп нәрселердi бiледi. Жалпы Димекең жасынан қариялардың, үлкен әжелердiң әңгiмесiн құмарта тыңдайды екен.

	«Димаш қариялардың әңгiмесiн тыңдап дана болды, мен шыбықты ат қып мiнiп, бала болдым» деп Бөйiт сопының ұлы Қырықбай молда текке айтпаса керек.





	ҚЫРЫҚБАЙДЫҢ ҚАСИЕТI



	Сопының бойындағы қасиет кейiн ұлы Қырықбайға дарып, бұл кiсi де дiн жолын ұстанады. 0мiр бойы Алматыдағы жалғыз мешiтте қазiргiдей дiни ерекше үрдiс жоқ кезде молда болған осы кiсi болатын. Әкесiнiң iсiн жалғастырып, атеистiк заманда Алладан жақсылық тiлеп, шамасы келгенше намаз-мiнажатты тоқтатпау үшiн қызмет жасаған бұл адамның есiмi ұмытылуға тиiс емес. Қырекеңмен дәмдес-тұздас болған Рәтбек қажы Қырекеңнiң өзi туралы айтқан екi көрiпкелдiк қасиетiне күнi бүгiнге дейiн қайран қалады. 1978 жылы Кеңес үкiметiнiң «дiн-апиын» саясаты кезiнде iшiнде Рекең бар үш адам Меккеге қажылыққа барады. Қажылықтан аманесен оралып, ұлы парызды атқарып келген қажыны Қырекең құттықтайды. Мекке, Мәдинеде, тағы да басқа қасиеттi жерлерде және Қағба, Арафат тауларында қалай қажылық рәсiмдерiн жасағанын көзбен көргендей айна-қатесiз айтып бередi. «Реке, қажылығыңызды жаратқан ием қабыл еттi. Ал жаныңыздағы серiктерiңiз онда терiс қылық көрсеттi. Сондықтан олар сiз сияқты қажы емес. Мұның шындығын кейiн бiлесiз», — дейдi. Арада аз уақыт өткенде өзiмен барған серiктерiнiң қажылықтағы сорақы iстерiн естидi.

	Рекең Ташкентте сексенiншi жылдары Ш.Бабахановтың орнына бiр жарым ай Орта Азия және Қазақстан мұсылмандары Дiни басқармасын басқарады. Осы кезде Қырекең түс көредi. «Сiз, Реке, алдағы уақытта Қазақстанның мүфтиi боласыз» дейдi. Бұл болжамы дәл келiп, Рекең сексенiншi жылдардың ортасында Қазақстандағы дiн iстерiн өзi қолына алады.





	АХАҢДЫ АҚТЫҚ САПАРҒА ШЫҒАРУЫ



	Жұрт көбiне Ахмет деп атайтын Меңлiахмет қариямен Қырекең жиi араласып, туыстық сыйластықтарын өмiр бойы суытпай өтедi. Ахаңның жұбайы Зәуре өмiрден өткенде дiни жоралғыны өзi жасап, жөнелтедi. Кейiн Ахаңның өзi дүние салады. Әкеден дарыған сопылығы мен таза дiндарлығын жақсы бiлетiн Димекең қазаға келген Қырекеңе: «Сiз не айтсаңыз сол болады, аға. Мен соңғы парызымнан құтылу үшiн не iстеуiм керек? Ақтық сапарға әкемдi қалай аттандырасыз?» – дейдi. «Ахаңды Алланың ақ жолымен аттандырамыз», – деп жаназа шығарып, бейiт басына келгенде мәйiттi табыттан алып, аппақ «ақырет шүберекке» орап, қабiрге түсiредi. Сөйтiп, құдайсыз коммунистiк идеология кезiнде Димекеңнiң әкесi мұсылмандық салт бойынша жерленiп, дiни жоралғы жасалады.





	АРАФАТ КҮНI



	Қырекең өзi 73 жасында о дүниелiк болады. Қайтыс боларының алдында аппақ киiнiп, саламат саулығын сұрауға келген Рекеңе «Ертең, қазiрет, менiң жаназамды сiз оқисыз» деген Қырекең сол ертеңiнде көз жұмады. Дәмтұзының қашан таусыларын бiлген Қырекеңдi қалай киелi адам демейсiз. 95 жасқа келiп өмiрден өткен Бөйiт сопының баласы, Отан соғысының ардагерi Қырекең Рекеңе алдын болжап айтқандай, «Арафат күнi» Кеңсайдан топырақ бұйырды.





20-ТАРАУ


	ДИМЕКЕҢЕ ҚЫМБАТ ЖАНДАР



	АЛЫС САПАРҒА ШЫҒАРДА ӘКЕСIНЕН БАТА АЛУ САЛТЫ ЕДI



	Димекеңнiң қасында оққағары болып жиырма жылдай жүрген Анатолий Иванович Горяйнов: «Қонаевтың өмiрiнде екi рет көзiне жас алғаны есiмде», — деп әңгiмесiн бастады. – Алғаш әкесi Меңлiахмет қайтыс болғанда (1976). Содан соң досы, ет жақындай болып кеткен марқұм Брежнев дүние салғанда Димекеңнiң көзiне жас үйiрiлдi. Брежнев көз жұмғаннан кейiн көпке дейiн құлазып жүрдi. 0йткенi араларында шын кiсiлiк, адами қарым-қатынас болды».

	Ұлы Димекеңнiң өз әкесiне деген перзенттiк сүйiспеншiлiгiнде шек жоқ едi. Шетелдерге шығарда сапар жөнiнде әкесiне айтып, батасын алып кететiн дағды-салты болған.

	Ал әкесi баласы Египет, Иран, тағы да басқа ислам елдерiнен оралғанда: «Сен пайғамбарлардың мүрдесi жатқан, рух-жаны жүрген жерлерден келдiң. Қашанда өзiңе Алла жар болып, перiштелер қорғасын» деп қатты қуанып, «пайғамбарлар рухы бiзге де жұғысты болсын» деп киiмiн иiскеп, бетiнен сүйетiн.

	Меңлiахмет әкесi Жұмабай қайтыс болғанда 6 – 7 iнi-бауырын және осы отбасындағы бiр-екi жетiм баланы өзi асырап, оларға заңды түрде қорғаншы болады. 0зiнiң балаларындай көрiп тәрбиелейдi. 0мiр бойы сауда саласында iстеп, зейнетке шыққан жарықтық үйде қарап жата алмайды екен. Базарға келмесе көңiлi көншiмейтiн үлкен кiсi «Көкбазардың» тұрақты келушiсi болып, осында жиi қымыз iшiп, шал-шауқанмен әңгiме-дүкен құрып, уақытын өткiзедi.



	Кеңестiк дәуiрде сауда кәсiбi терiс түсiндiрiлетiн. Саудагер, «алыпсатар» деген сөзден шошитын халық. Әкесiнiң базарға барып, онда кейде күнi бойы қымыз iшiп, қызара бөртiп отыратыны Димекеңе онша ұнамайды. Бiрде әкесiне: «Әке, қымыз iшуiңе қанша ақша керек. Қасыңдағы шалдарға да жететiн ақша берейiн. Базарға бармаңызшы», – деп өтiнедi. Әкесi: «Кезiнде мен сенi сауда жасап оқытқам. Базарға келмесем, қымыз iшпесем басым ауырады. Шалда шаруаң болмасын», — деп қысқа қайырады.

	Меңлiахмет қарияның қанына сiңген саудагерлiк кәсiпке байланысты жиен немересi Айгүлдiң бiрде мынандай қызықты оқиға айтқаны бар. Ол кезде Абай мен Мир (Желтоқсан) көшелерiнiң қиылысында тұратын Мекең жасының келiп қалғанына қарамай ЦУМ-ға (қазiр басқаша аталады) келiп, атақты сауда орнында сауда қалай жүрiп жатыр, тұтынушыларға дүкен қызметкерлерi қалай қызмет жасап жатыр. Яғни, бәрiн бiлiп, көру үшiн арнайы бас сұғады екен. Сөйтiп, өз дәуiрiндегi базар-сауданы кеңестiк көзбен салыстырып, өзiнше ой түйетiн болса керек.

	Алматы мен Семей арасында, Алматы — Бiшкек—Ташкент бағытында және Ресей қалаларына Мекең сауда шаруасымен талай жортып, дүниенi шарлаған, өмiр көрген, тiптi шетелдерде болған.

	«Көп жасағаннан емес, көптi көргеннен сұра» дейдi қазақ. Димекеңнiң әкесi өзi сияқты iрi, көптi көрген, iскерлiгiне ақылы сай, сөзiне iсi сай, мiнезiне парасаты сай, рухына иманы үйлескен өз заманының адамы едi.

	Димекең ержеткен кезде әпкесi Әмина белгiлi қоғам қайраткерi, революционер Айтжан Түркебаевқа тұрмысқа шығады. Осы күйеу баласын Мекең өте жақсы көредi. 0йткенi оқуға қайда барудың, қалай барудың жолын Кеңес үкiметi қайраткерлерiнiң бiрi Айткең жақсы бiлетiн. Алғашқы күннен-ақ Айткең балдызы Димаштың оқуына қатты көңiл бөлдi. Димашқа алдымен комсомолға өтуге кеңес бередi.

	Димекеңнiң мұражайында Мекеңмен жиi әзiлдесiп, жақсылықта үнемi бiрге жүрген құдағиы ол кiсiнiң өмiрiндегi бiр қызықты оқиғаны әңгiмелеп едi. Сауда кәсiбiмен атағы дүркiреген Мекең тоқал алмақшы болады. Сөз байласып жүрген бойжеткен Ташкентте тұрады екен. Болашақ қалыңдығына сөз салуға барады. Қызық болғанда, алмақшы болған сұлудың күйеуге шығу тойының үстiнен түседi. Керней, сырнай тартылып дуылдатып жатқан жерден қалай жылыстап кеткенiн бiлмейдi. Сөйтiп, «құдай қосқан қосақтан» артық адам жоқ екенiне көзi жетiп, бұл қылығына кейiн өкiнсе керек.





	ДАНАНЫҢ АНАСЫ



	«Ол өзi өте қарапайым, өмiрбойы үй шаруасымен айналысқан, отағасын күтiп, соның асты-үстiне түскен, бiртоға момын жан едi» деп бастады әңгiмесiн Нұрлиа әже. Содан соң құдалыққа келгенде өздерiн қалай күткенiн, шалы (Меңлiахмет) екеуi қарапайым тұрғандарын айтты. Пейiлдерi кең, қолы ашық жандардың о бастан тату-тәттi жұбайлық өмiрлерi де ұнаған.

	«Анам Зәуре сiңiрi шыққан кедейдiң қызы едi» деп Димекең өзiнiң естелiгiнде айтқандай, Шелек жақтағы Байыр атты шаруаның Қонай әулетiне келiн болып түскен қызы шаңыраққа бақ болып қонады. Зәуре өте көрiктi әрi ерекше инабатты бойжеткен едi. Ержетiп жiгiт болған ұлына «қыз көрiп» жүргенде Жұмабай қажы осы бойжеткендi ұнатып, құда түседi. Ол кезде әкенiң айтқанын бала орындайтын заман ғой. 0зi де алғашқы көргеннен ұнатып қалған Мекең бұған қарсы болмайды.

	Әке-шешелерi келiскен қалыңдық пен жiгiт мұсылман ғұрпы бойынша некелеседi.

	Зәуре апа екi қыздан кейiн Димашты өмiрге әкеледi. Алты айлығында балпанақтай болып жүзiнен нұр тамған сүйiктi ұл немересiн көрген Жұмекең көп өтпей дүние салады.

	Жұмекең қайтыс болған соң әулеттегi бар ауыртпалық және жетiм қалған жетi баланың күнi ұлы Меңлiахмет пен келiнi Зәуреге түседi. 6 – 7 қайнылары мен өзiнiң бес қыз, екi ұлына бiрдей қарап, қиыншылықтарын мойымай көтерген Зәуре апа бiр қауым жанның жанашыры, шаңырақтың шырағы бола бiлдi.

	Оқымаған, хат танымайтын, қақ-соқпен iсi жоқ, тiптi көп нәрседен бейхабар Зәуре апа туысқа сыйлы едi. «Алып анадан туады» деген. Димекеңдей ұлы адамды өмiрге әкелген шүйкедей ана, тым қарапайым, мектепте оқымағаңдықтан орыс тiлiнен мақұрым болатын. «Қазақы қалып» ана Димекеңнiң орыс күзетшiсi, көмекшiлерiне «Бала» деп қазақша бiр ауыз сөздi айтса болғаны — оның не деп тұрғанын сезiп, Димекеңе хабарласады екен. Сол сәтте баласы анасымен өзi сөйлесiп, қандай шаруа, не жағдай болып қалғанын сұрайтын көрiнедi.



	Зәуре апа ерте, 14 – 15 жасында тұрмыс құрғандықтан, қыздары өзiмен қатар өскен. Сондықтан шешелерiмен кұрдас, тiптi теңтұс сияқты болып сыйласады. Димекең шешесiне қарағанда әже тәрбиесiнде көбiрек болса керек.

	Зәуре апа туралы оның көзi тiрi қыздары: «Шешемiз өте қарапайым, момын, көп сөйлемейтiн адам болды. Бала тәрбиесi мен үй шаруасынан басқаны бiлмей кеттi. Тек отағасын сыйлайтын, соның тапқан-таянғанын ұқсата бiлетiн бiртоға жан едi. Шын аналық сүйiспеншiлiгiн сыртқа шығармай, iште сақтайтын. Нағыз Шығыс әйелiне тән iзеттi қасиет бiздiң анамызда болды» деп еске алады.

	Димекең шешесi төсек тартып ауырып жатқанда: «Шеше, қазiр менiң қолымда бәрi тұр. Анадан перзентi аянбайды. Қайда, қай жерге, қай дәрiгерге барып көрiнемiн десең — саған жол ашық» деп бәйек болады.

	Жас кезiнде бiр рет тiл тиiп ауырған, өмiрiнiң соңында жасының келуiне байланысты әр түрлi сырқат меңдеген ана Димекең алғашқы «Алтын Жұлдыз» алғаннан кейiн бiр жыл өткен соң, 1973 жылы сексеннен асып дүние салды. Ақтық сапарға шығару мұсылман ғұрпы бойынша өтiп, дiни жоралғылар жасалып, Кеңсай зиратына жерлендi.

	Димекең белгiлi журналистке берген сұхбатында ата, әпкелерi жөнiңде айта келiп, бiр жерiнде шешесi туралы: «Ибалы, мейiрiмдi осы бiр ғазиз жан әкеммен бiрге 70 жылдан астам шәй деспей, татутәттi ғұмыр кешiп, 1973 жылы 86 жасыңда көз жұмды» деп еске алады.





	ӘМИНА ӘПКЕ



	Димекең өмiрден өткенде тағдыр теперiшiн ерте көрiп, өмiр бойы жесiрлiк тауқыметiн тартқан Әмина ана қатты қайғырды. Арада көп өтпей өзi де о дүниелiк болды.

	...Үй iшi үлкен аға Нұрмұхамедтi — Нүкеш, Дiнмұхамедтi — Димаш деп еркелететiн едi. Осы екi ұлды әпке-қарындастары өте жақсы көрдi. Әсiресе Әмина әпке бауыры Димашты жан-тәнiмен баурады, оның жолында бәрiне баруға даяр едi. 0йткенi Әминаның жолдасы, белгiлi төңкерiсшiл Айтжан Түркебаев iссапарда қайғылы қазаға ұшырағанда әпкесiн демеп, ауыр қайғыға қабырғасы қайысқан бауыры осы Димаш едi. 0з үйiнде Димаштың ең бақытты сәтi – үйлену қуанышын өткiзген Әмина әлi қырыққа толмаған сүйiктi жарынан айырылды. Он сегiз жасында тұрмысқа шығып, арада көп өтпей жесiр қалған Әмина Димашты өзiне демеу санап, түбiнде тiрлiгi баянды бауырынан жақсылық көретiнiн бiлiп, оның тiлеуiн тiлейдi. Жастай жетiм қалған Едiге мен Едiлдi ешкiмнен кем қылмай, тәрбиелеп оқытып, соңында бауырының арқасында оларды бiрiн ғылым жолына түсiрiп, бiрiн құрылысшы инженер етiп шығарады. Ашаршылық жылдары қос перзентiнiң бiрi аштықтан талмаусырағанда Әмина ананың өлiп қала ма деп үрейленгенi ол кiсiнiң санасынан өлгенше кетпеген.

	Бар болғаны бастауыш сыныпты бiтiрген Әмина әпке өмiр бойы кiтапханада iстедi. Ұлттық кiтапхананың тозаңды, ауасы тар бөлiмiнде халатпен ең қарапайым, жұпыны жүретiн кейуана осы кiсi едi. Елеусiз, қарапайымдылығы соншалық, кiтапханашылардың көбi Әминаның Қазақстанның бiрiншi басшысы Димаш Ахметұлының туған әпкесi екенiн тiптi бiлмеген. Бұрынғы А.С.Пушкин атындағы, қазiргi Ұлттық кiтапхананың өмiрге келуiне осында қалтқысыз қызмет iстеген, кiтаппен көзiн ашып, кiтаппен өмiрi өтiп, зейнетке шығып, соңында осы ұжымның ардагерi болған Әмина апаның да септiгi тиген.

	Димекеңнiң әке-шешесi жастары келiп, қарттықты мойындап, жүрiс-тұрыстары қиындағанда мазасыздықты, көп ауыртпалықты Әмина көтерген. Ал немересi Айгүл жасы тоқсанға жақындаған атаның жанынан алысқа шықпаған. Әмина апа мен оның барлық сiңлiлерi әр апта кезекке тұрып, әкелерiн баладай күтiп, күндiзтүнi жанында болады.

	Мәскеуде оқып жүрген кезiнен бастап, әпкесiн мерекелер кезiнде мiндеттi түрде құттықтап, оған арнайы сыйлық берудi Димаш еш ұмытпаған. Димекең 8-наурыз күнi таңертең алдымен Әминаға мерекелiк тiлек айтып, немерелерiнiң есен-саулығын бiлетiн.

	Зейнетке шыққаннан кейiн Димекең алғашқы шетелдiк саяхатсапарын Түркиядан бастады. Осы елден келгенде әпкесi Әминаға бiр жақсы туфли мен әтiр сыйлайды.





	АЯУЛЫ АҒА НҰРМҰХАМЕД



	Нұрмұхамед жас кезiнде алғыр әрi өжет болып өседi. Димаштан 5 – 6 жас үлкендiгi бар Нүкеш оқуға құмар, шаруаға пысық, өздiгiнен ешкiмге тиiспейтiн, тисе «сыбағасын» беретiн мықты қазақ жастарының бiрi едi. Күнi кiтап оқумен өтiп, қақ-соқпен онша iсi жоқ Димашқа «көше балалары» кейде жөнсiз тиiсiп, қараптанқарап байланысқанда, сом денелi Нұрмұхамед олардың «шайтанын» қағып алатын. Бала кездегi асық ойынында көше ойын-сауықтарында Димаш қасында ағасы Нұрмұхамед жүргенде ерекше арқаланып кететiн.

	Нұрмұхамед отызыншы жылдардың ортасында Ленинградта оқып, техникалық бiлiм алып, сонда қызметке қалады. Ол кезде Мәскеуде оқып жүрген сүйiктi iнiсi Димашқа келiп-кетiп тұрады. Дархан көңiлдi, келбет-кескiнi келiскен Нұрмұхамед Ленинград, Мәскеуде оқитын қазақ жастарының iшiндегi нағыз зиялы, тектiлердiң бiрi едi. Бiр әке, бiр шешеден туғандай болған Меңлiахметтiң iнiсi Нүкеш пен оның ұлы Димаш егiздiң сыңарындай рух-жаны ұқсас, бiрiн-бiрi қимайтын бауырлар едi. Маңдайға сыймай кеткен Димекеңнiң ең аяулы ағасы Нұрмұхамед отыз жасында Ленинградта өмiрден өттi. Сонда жүрек талмасынан 1939 жылы қайтыс болды. Бұл кезде бауыры Димаш Қоңыратта – Қазақстанның бiр қиырында қызметте болатын. Әке-шешесi Нұрмұхамедтiң қазасын арада көп уақыт өткеннен кейiн бiледi.

	Қонаевтар әулетiндегi «аққан жұлдыз» Нұрмұхамедтiң Мәскеуде Дiнмұхамедпен бiрге түскен суретi бар.

	Осы Нұрмұхамед Қонай деген атты орысша «Кунай» дегiзбей, құжатына ата есiмiн тура қалпында жаздырған.





	ЕДIЛ ЖӘНЕ ҚАРАГ0З КЕЛIН



	Әмина әпкенiң әкеден ерте айырылып, жетiм қалған ұлы Едiл ерте есейдi. Димекеңнiң жиенi Ташкентте оқу бiтiрiп, кейiн Қарағандыда шахтада еңбек еттi. Бiрде шахтада жарылыс болып, оның соңы «сот-сүргiнге» ұласты. Едiл өз еркiмен Нижний Тагилге барып, онда тағы ауыр еңбекке араласты. Соңында Алматыға ауысып, АЗТМ-де бас инженер болды. Едiл анда-мұнда қызметтiң соңында жүрiп, жасының отызға келiп қалғанын бiлмедi. Сүрбойдақтың салтбасты өмiрi Ахмет атаға ұнамады. Оны қайткен күнде үйлендiрiп, аяғына «тұсау салу» керек болды. Әмина апаның туыстай жақын болған медбике танысы бiрде театрда Едiлдi мединститутта оқитын Қарагөз атты сұлумен таныстырды. Қарагөз атақты жазушы Зейiн Шашкиннiң қызы едi. Арада көп уақыт өтпей, Қонаевтар әулетi мен белгiлi жазушы Зейiн Шашкиннiң арасында құдалық басталды. Зекеңнiң үйiне құдалық салтын жасап, Ахмет атаның өзi, күйеу баласы Камал мен қызы Майнума және Димекеңнiң зайыбы Зухра апа келдi.

	Зекең барын салып қыз ұзату тойын жасады. Жас жұбайларды қыдырту үшiн Қонаевтарға құда ұлы жазушы Мұхаң (Мұхтар Әуезов) ол кезде санаулы адамдарда ғана бар жаңа жеңiл машинасын жiбердi. Ол кезде Министрлер Кеңесiнiң төрағасы Димекеңнiң «қара сәйгүлiгi» де тойға келдi.Қарагөз үйден шығарыларда осы көлiкке («Чайка» болуы керек) мiнiп, өскен әулеттiң босағасын аттады. Әмина әпкенiң үйi тар (бiр бөлмелi) болғандықтан, той оның сiңлiсi Нейлә мен күйеу баласы Дәулеттiң үйiнде өттi. Ол кезде той қазiргiдей ресторан, кафе, асханаларда өтiп, таң атқанша «даңғаза-дүрмек» болмайтын.

	Едiл зауытта бастық, Қарагөз Онкология институтында қызмет етiп, отбасылық өмiрi жаман болған жоқ. 0мiрге Айгүл есiмдi қыз, Әнуар атты ұл келдi. Айгүл деп жиен қыздың атын Зейiн ағаның өзi қойды. Бұл Зекеңнiң бiр үлкен романындағы қыз кейiпкердiң аты.

	Димекең келiнi Қарагөздi өте жақсы көредi. 0йткенi Қарагөз шәй құюдың шеберi едi. «Шiркiн, Қарагөздiң шәй құйғаны-ай!» – деп мақтайды екен келiнiн Димекең. 0кiнiштiсi, Қарагөздiң жары Едiл ердiң жасы елуден ендi асқанда өмiрден өтiп, қара жамылып қалды.





	ЗУХРА ШӘРIПҚЫЗЫ



	СҮЙКIМДI ДЕ СҮЙIКТI



	Қонаевтарға құда болып, құйрық-бауыр жеп, құдаласқан Нұрила әжеден бiр сәтi түскенде Димекеңнiң құдай қосқан жары Зухра апа жайында сұрағаным бар. «Айналайын, ол бақытты, әрi әйелдiк қасиетiнде мiн жоқ, ақжарқын жан едi. Бiрде Димекең үйiнде қонақ болғанымызда: «Мен татардың қызымын. Бiрақ қазақ салтын ұстанамын. Сондықтан сiздерге арнайы ет асып, алдарыңызға дәу табақ тартып отырмын», – деп дәм бергенi есiмде. Жұбайының сөзiне Димекең жымиып күлiп, бiзге қарап «Ас алыңыздар, қадiрлi құда-құдағи», – дедi. Барлық жағынан жарасқан екi жақсының отбасында қонақ болған Нұрила құдағи бұл iзеттi сыйластықты әлi ұмытқан жоқ, өнеге-тәлiм ретiңде жиi айтады.

	Зухра Шәрiпқызы жiгiт Димаштың шын сүйген, құлай ғашық болған сүйiктi де сүйкiмдi жары едi. Мұны естелiгiнде жақсы айтады. Естелiк кiтаптың беташарында: «Аяулы жарым Зухра Шәрiпқызының аруағына бағыштаймын» деген арнау сөз бар. Соған қарағаңда, өмiрдегi ең жақыны да, жанашыр серiгi де, ахиреттiк досы да осы адам болған ғой. Алғашқы отбасылық шаруа жайында, тұрмыстық харекет-тiршiлiк туралы Димекең Риддердегi отбасылық өмiр тағылымын естелiгiнде жақсы еске алады. Шаруақор, iске тиянақты Зухраның отбасылық әрекетiн Димекең былай суреттейдi: «...Көктем шыға Зухра ертелi-кеш есiк алдындағы үй орнындай жердi айналдырып, қауын-қарбыз, қияр, жуа егiп, ала жаздай көкөнiссiз болмадық» деп соңында көтерме ақшаға сүт-айран үшiн сиыр сатып алғандарын да айта кетедi. Тек бiр-бiрiне деген таза сезiм, махаббат емес, мықты отбасылық одақ қалыптасады Димекең шаңырағында. Жас жұбайлар өте тату-тәттi әрi береке-бiрлiкте өмiр сүредi. Сондықтан Димекең өз отбасындағы отбасылық жарастық пен ынтымақ-сыйластықты айта келiп, «Тату-тәттi тұрған жұбайларда тақсiрет болмайды» деп даналық сөз қалдырады.





	БОЙТҰМАР



	Димекеңнiң жан жары, өмiрлiк серiгi, ақтық демi таусылғанша отағасын құрметтеген Зухра Шәрiпқызы қандай отбасыдан шыққан, әулет-тегi кiм деген сұрақ әркiмнiң көкейiнде тұрады. Зухраның әкесi Шәрiп Құдайды құбыжық қылып, Құранды қорлаған дiнсiз большевиктерге қарсы Ақмолада (Астана) күрес ашқан белгiлi оқығандардың бiрi едi. Ал Зухраның ағасы Ғарiп дiни оқу-iлiмi терең, мүфти дәрежесiне көтерiлген ғұламалардың қатарындағы имам-хазiрет едi. Бұл адам мұсылмандардың дiн мәселесi бойынша Ресейде өткен әлемдiк үлкен мәслихат-жиында сөйлеп, ақыл, имандылығымен белгiлi қоғам қайреткерлерiнiң назарын аударған ғұлама молда болатын. Яғни, Зухра апа дiңдар, бекзат әулеттен шығып, дiни тәрбие алып, иманды ортада өскен iзеттi де инабатты жан болды. Пайғамбар хадистерiнде: «Әйел дiндар болса үйге береке кiредi» деген даналық тәмсiл бар. Зухра апа Жаратқанға сыйынып, ерiн ерекше пiр тұтқан нағыз мұсылман ананың өзi едi.



	Зухра Шәрiпқызы Димекеңмен бiрге Таяу Шығыс пен Араб елдерiне барғанда алатын «асыл заты» Құран кiтаптары мен Мұхаммед пайғамбардың хадистерi екен. Құран аяттары жазылған бойтұмарды өмiрiнiң соңғы күндерiне дейiн тастамай тағып жүрген. Дiн жағынан сауатты Зухра Шәрiпқызы әдебиет пен өнердi де сүйген. Ағылшын тiлiн өздiгiнен үйренген. Сауабы тиедi деп мiскiнғарiптерге садақа берген. Әр мұсылман елiнде шыққан Құранның жиырма шақты басылымын кие, қасиет ретiнде сақтайды. Дiни мерекелерде үйдегi үлкендердi мешiтке апарған сауапты iсiн Димекең естелiгiнде айтып кетедi.

	Димекең де бала кезiнде дiн сауатын ашқан. Екi асыл үйленген кездерiңде мұсылман жоралғысы бойынша неке суын iшiп, некелеседi. Үйлену тойларына Зухраның ғұлама молда ағасы Ғарiп қатысады.





	«ЗУХРАНЫҢ ШАЙЫН ҚАШАН IШЕМIЗ»



	Риддерде кен инженерi, кейiн комбинатта директор болып, соңында «Совминге» қызметке келген Димекең Алматыда жақсыжайсаңдардың отбасыларымен араласты. Көп балалы отбасыдан шыққан Димекеңнiң үйiнде 7 – 8 жан тұрды. Димекеңнiң қызметтестерi де, туыс-жақындары да Зухра келiнге риза едi.

	Бау-бақша өнiмдерi мен жемiс-жидектердi жақсы көретiн Зухра көршiлерiне, Димекеңнiң қызметтес жолдастарына саяжай жемiстерiн тарту ету салты едi. Димекең үйiмен елуiншi жылдары көршi тұрған, ол кезде бала, қазiр белгiлi әншi — Зухра Шәрiпқызының қолы ашық, сыйласа бiлер жан екенiн жиi әңгiмелейдi.

	«Бiрде аулада ойнап жүрген менi шақырып алып, түрлi жемiс-жидек салынған «тор-себеттердi» қолыма ұстатып, «мынаны Жұмекеңнiң, мынаны Нұрекеңнiң (Нұртас) үйiне апар» деп жұмсағаны әлi есiмде. Зухра ол кезде тал шыбықтай сымбатты келiншек болатын.

	Елуiншi жылдардың ортасында Қазақстанға Л.Брежнев бiрiншi басшы болып келгенде Димекең Ғылым Академиясының президентi едi. Екеуiнiң саяжайлары бiр жерде болды. Олардың арасыңдағы қыл өтпес достық-татулық осы көршiлiк сыйластықтан басталады. Брежневтiң бәйбiшесi Виктория мен Зухра Шәрiпқызы ежелден таныс-бiлiс жандардай етене араласады. Брежневтiң қызы Зухра апаны жақсы көргенi соншалық, көбiне осы үйде жүредi.



	Бiрiншi хатшы Брежнев пен ол кезде академик Қонаевтың арасындағы шынайы сыйластықтың соңы кейiн ұлы достыққа айналды. Димекеңмен көршi болып тұрған кезде Леонид Ильич Зухра ханымның қолынан талай шай iшедi. Қазақстанға келгенде ол кiсiнiң: «Димаш, Зухраның шайын қашан iшемiз» деп өзiмсiнiп сөйлейтiнi осыдан болса керек.

	Абылай хан даңғылындағы 107-үйде Димекең мен Зухра алпысыншы жылдардың соңына дейiн тұрды. Осы үйден Димекең жұмысқа жаяу баратын.

	Бас хатшы Брежнев Қазақстанға жиi келiп, Республикадағы жетiстiктердi жоғары бағалады. Ресми кездесу, жиын-салтанат бiткен соң Димекеңнiң үйiне ат басын тiреп, өзi жақсы көретiн Зухра ханымның шайын iшедi.





	ЖҮРЕК ТАЛМАСЫ



	Димекеңнiң қызмет бабында бiрде биiктеп, бiрде құлдыраған сәттерiн халық жақсы бiледi. Хрущевтiң құйқылжыған ұрдажық саясаты кезiнде Димекең бiрiншi басшылықтан кетуге мәжбүр болды. Осы кезде қатты уайымдап, байыз таппаған Зухра Шәрiпқызы ерiне ерекше қамқор болды. Отбасындағы сүйiспеншiлiк пен ынтымаққа қылаң түсiрмедi. Рухани бай Зухра Димекеңе денсаулығын күтiп, рухын түсiрмеудiң қажеттiлiгiн айтып, ақыл мен сабырды серiк қылып, серiгiнiң қиянаттан сенделiп кетпеуiне қамқор болды.

	1973 жылғы Медеудегi жойқын сел кезiнде күндiз-түнi жанын шүберекке түйiп, бiр сәт байыз таппаған Димекеңнiң денсаулығы бұзылып, арада көп өтпей жүрегi сыр бердi. Инфаркт алды.

	«Осы жолы Зухра апаның күтiмi мен Құдайға жалынып, тiлек тiлеуi және дәрiгерлердiң уақытында ем-шипа жасауы ол кiсiнi бiр нәубеттен аман алып қалды» дейдi Зухра апаны жақсы бiлетiн Димекеңнiң қызметтес бiр серiгi.

	1986 жылғы желтоқсан оқиғасы кезiнде Димекеңнiң басына бұлт үйiрiлiп, нағыз сойқанды iс басталды. Ерлi-зайыпты екеуiн күндiз-түнi аңдып, бiлдiрмей тiмiскiледi. Сыртқа шығармай, «үйқамақта» ұстады. «Қонаев жеп қойды» деген өтiрiк жала, қауесетдақпырт таратты. Бұл оңбағандық әрекет Зухра апаның көңiл-күйiн ойрандағанымен, тиiстi нәрселерге байланысты тексерушi сұрақтарының бәрiне Зухра апа орынды жауап бердi. Бiр нәрседен iлiк тауып, Димекең отбасын жазалау iске аспады. 0йткенi барлық iсi таза отбасы жаланы жуытпады. Димекең өзiнiң естелiгiнде, «Бәрiн алдын ала сезiп-бiлгендей Зухра құжат түбiртектерiн ұқыпты сақтап жүр екен. Оның осы сақтығы, ақылдылығы пәледен құтқарды» дегендей сөз ретiн келтiредi.





	ОТАҒАСЫНЫҢ 0СИЕТI



	Димекеңнiң сүйiктi жары, адал серiгi туралы Күләш Қамалқызы: «Зухра әйелдiң бекзаты едi. Қолы ашық, қашан барсаң да дастарқаны жаюлы тұратын» деп еске алады. 0те iсмер, әрi әншi екенiн де айта кетедi.

	Қонаевтың оққағары А. Горяйновтың отбасылық өмiрге байланысты түсiрген суреттерiнiң iшiнде тiгiн машинасында отырған, саяжайда жемiс-жидек жинап жүрген Зухра апа ерекше көрiнедi. Яғни, бұл кiсi сегiз қырлы, бiр сырлы, iсмерлiлiгiне өнерi сай, халық әндерiн нақышына келтiрiп орындайтын әншi де едi.

	Демалыс кездерiнде Димекеңмен түнде «алты карта», шипажайларға барғанда бильярд ойнауды жақсы көрген. Алыс жерлерге саяхат жасауды ұнатқан. Димекеңнiң арқасында жарты әлемдi шарлап, талай елдi, жердi көрген. Димекеңнiң «хоббиi» шақпақ (зажигалка) жинау болса, бұл кiсiнiң құмар заты ыдыс-аяқ екен. Қазiрге дейiн бұрынғы тұрған үйiнде ыдыс-аяқтың небiр түр-түрi, көзе, құмыра, хрусталь шынылар мен кесе, шәйнектер самсап тұр. Дос-жараңдардың қуаныш, жақсылықтарында сыйлыққа хрусталь апару апаның салты болған көрiнедi.

	...Ағынан жарылып сөйлейтiн Димекең бiр туыс-жақындарының арасында отырғанда: «Құдай маған бәрiн бергенде, бала бермептi», – деп қапаланады. Сонда бiр әже: «Олай деме. Қазақстандағы бар баланың әкесi сiз», – дептi. Екi жақсы перзент көрмедi. Бiрақ сәбилерiне «Дiнмұхамед», «Зухра» деп ат қойғандардың саны күн өткен сайын көбеюде. Сондықтан Димекеңнiң артына қалдырған бар байлығы – халқы.

	Димекеңнiң өсиетi бойынша өмiрден өткенде сүйегi сүйiктi жары Зухра Шәрiпқызы жатқан жерге қойылды.





	РУХ ШЫРАҚШЫСЫ



	Соғыс алдында анасынан айрылып, майданда әкесi қаза болған Анатолий Иванович жетiмдiктiң тақсiретiн қатты тартты. Он екi жастағы жеткiншек бұзау бағып, тағдырға налып жүргенде бiрде айдалада бiр ақсақал кезiктi. «Балам, түбiнде сенiң бағың жанады. Сен бiр үлкен адамға қызметшi болып, соның қасында жүресiң» дедi. Айдалада қарны аш, ақыл-естен ада Анатолий Иванович бұл өңi ме, әлде түсi ме — ол жағын ажырата алмады. Арада жиырма жыл өткенде «үлкен кiсi» — Қонаевтың жеке күзетшiсi болып тағайындалғанда, әлгi сәуегейдiң айтқаны есiне түсiп, бұған қайран қалды. «Қонаевқа қалай күзетшi болдыңыз?» – деп сұрағанымда Анатолий Иванович алдымен осы оқиғаны еске алып, жетiмдiк тағдырын айтты. Құдай дейтiн ұлы Құдiрет бар ғой. Дiнмұхамед Қонаевқа Анатолий Ивановичты Құдайдың өзi серiк қылды. Ол кiсiнi Димекеңнiң оққағары немесе күзетшiсi дегеннен гөрi жан серiгi, туысы, бiр ет-бауыр жақыны деп айту дұрыс. 0йткенi Анатолий Иванович Димекеңмен он бес жыл бойы бiрге жүрдi. Үйде де, түзде де және алыс шетел сапарларында да қасында болды.

	Димекең орнынан түсiп, басына бұлт үйiрiлген кезде ол кiсi үшiн жанын шүберекке түйiп, жеке басының қауiпсiздiгiн мойнына алды. Кейiн Колбиннiң заманы туып, Димекеңнiң серiктерi мен сенiмдi достары қуғындала бастағанда А.И.Горяйнов те жазаланып, партия қатарынан шығарылды. Бiрақ Димекеңнен байланысын үзген жоқ.

	О бастан Құдай Қонаевқа серiк қылып «қосақтаған» Анатолий Иванович бұл күнде көзi жоқ Димекеңдi өлдiге санамайды. «Қасиеттi адамның рухы тiрi» деп, қазiр де қызметiн жалғастырып жатыр. Қонаев мұражайындағы құнды мұрағаттардың көбi Анатолий Ивановичтың ақыл-кеңесiмен осында қойылған. Димекеңнiң атааналарының, әже, әпкелерiнiң қолға түсе бермейтiн сирек суреттерi мен бейнелерi де Анатолий Ивановичтың арқасында мұражайға келдi. Димекеңдi қызмет бабында, демалыс сәтiнде, отбасында және аңшылық серуен-сейiл кезiнде түсiрген суреттерi мен кинолентала-

	ры мұражайдағы бiрегей мұрағат, құнды жәдiгерлерге жатады.

	Димекеңнiң оққағары емес, отбасы мүшесiндей болып кеткен Анатолий Иванович келушiлерге қызықты, ғибратты әңгiме де айтады. Қонаевтың отбасынан бастап, Мәскеудегi Брежневтiң, Суслов, Андроповтың, тағы да басқа кеңестiк көсемдердiң тұрмыстағы, қызметтегi өмiр ұстанымдарын, әдет-салттарын әңгiмелеп, көргендерiн қоспасыз баяндайды. Димекеңнiң ғұмыр бойы сыйласып өткен досы Леонид Ильич Брежнев қайтыс болғанда Мәскеуге

	«аза гүлiн» қалай алып барғандарын және Андропов бас хатшы болғанда Димекеңнiң ол кiсiнi қалай бағалағанын еске алады.

	Димекеңе қатысты көп адам бiле бермейтiн нәрселердi жиi әңгiмелейтiн Анатолий аға бiр күнi менi ертiп, Төлебаев көшесiндегi Қонаев тұрған үйдiң жанына әкелдi. Дәл терезенiң алдында өсiп тұрған жапырағы қызғылт күрең ерекше ағашты көрсеттi. « Димекең Алматыны саябаққа айналдырды ғой» деп Анатолий Иванович оңтүстiк астанадағы сәндiк ағаштар мен гүлдер туралы бiраз әңгiмелеп кеттi.

	Анатолий Ивановичтың адалдығы мен кiршiксiз тазалығы өз алдына — бұл кiсi сегiз қырлы, бiр сырлы жан. Керемет ұста, шеберлiгiн Димекең ерекше бағалаған. Бiрде мынандай жағдай болады. Димекеңнiң үйiне шетелдiк төсек әкелiнiп, құрастырылады. Алып денелi Димекеңе шетелдiк кереует тарлық етедi. Сұңғақ бойлы кiсi кереуетке жата алмайды. Арнайы алынған шетелдiк жињаз болғандықтан басқасын ауыстыруға тағы болмайды. Не iстеу керек? Димекең бұл тек Анатолий Ивановичтың қолынан келетiн шаруа деп, оған ерiк бередi. Анатолий Иванович амалын тауып, кереуеттi ұзартып, «жөндеуден» өткiзiп, ыңғайлы қалыпқа келтiредi. Димекеңмен бiрге Англияға барғанда Анатолий Ивановичтың Лондон дүкендерiнен ешнәрсе алмай, тек ұсталық құралдар жиынтығын сатып алатыны осыдан.

	Елу жыл ел ағасы болған Димекең жарты ғасырда Алматы мен Мәскеудiң арасында талай ұшқан. Қызметтен түскеннен кейiнгi Мәскеуге соңғы сапарында (1987 ж.) бұрын топ нөкермен, арнайы ұшақпен ұшатын Димекең зорға билет алып, жеке дәрiгерi және осы Анатолий Ивановичпен ұшты. Мәскеуде елге еңбегi сiңген даңқты қайраткердi, «Политбюро» мүшесiн бұрынғыдай қарсы алу деген болған жоқ.

	Кезектi пленум Қонаевты «Политбюро» мүшелiгiнен шығарды. Қайтарда ұшаққа билет болмады. Бұл жолы Анатолий Иванович шын ашуға мiндi. Кассадағы адамға Қонаевтың кiм екенiн ұғындырып, Алматыға билет алды.

	Анатолий Иванович өзi куә болған осы оқиғаны кейде налып еске алады. Димекеңнiң жағымсыз жағдайда, табалауда сыр бермеген сабырлылығы мен төзiмдiлiгi әлi көз алдында.





ТЫЛСЫМ ТАРАУ


	ӘУЛИЕ ӘЛМЕРЕК ӘЛЕМI НЕМЕСЕ ҚОНАЕВТЫҢ ТАҢҒАЖАЙЫП ҚАСИЕТТЕРI





	ӘУЛИЕ ӘЛМЕРЕК ӘЛЕМI



	РУХЫНА ДИМЕКЕҢ ТАҒЗЫМ ЕТКЕН КИЕЛI КIСI КIМ?



	«Бақ-дәулет бiрлiкте, атқарылған тiрлiкте», «Аз халық едiк, Құдай азғындықтан сақта» деп артына осылай даналық сөз қалдырып, дұға-намазында ел-жұртына Алладан тек жақсылық тiлеген әулие Әлмерек жайында айта берсе әңгiме де, нақыл-мәтел де таусылмайды. Сондықтан жарықтықтың қасиет-киесiн қастерлеп, рухына тағзым ететiн ұрпақтары «Ұлы бабам Әлмерек, шын сыйынсаң – Алла жар болып, әл бередi» деп текке айтпаса керек. Үйсiн ата жұрағаты, атақты Бәйдiбек бидiң ұрпағы, Әз-Тәуке хан тұсында албан елiнiң аруақты дана биi болып, өмiрiнiң соңында Тәңiр тiлек батасына байланысты «Батагөй баба» атанып, аты аңызға айналған. Бозым-Жаншық тегi Әлмерек көзiнiң тiрiсiндеақ «пiр ата», «би ата» атанып, дүйiм елге белгiлi болған қасиеттi кiсi әрi данагөй едi. Жоңғар шапқыншылығына байланысты күллi қазаққа белгiлi Жетiсу елiнiң дарабоздары Мүйiздi 0тегеннiң қасиетiн бiлiп, Райымбек және тағы да басқа батырларға жорық батасын берiп, жауға аттандырған. Қол жайып, Құдайдан тiлек тiлеген әулие Әлмеректiң «ақ батасы» жолы болмағандардың жолын, бағы ашылмағандардың бағын ашқан бiр тылсым дүние. Сала құлаш күмiстей аппақ сақалын тарамдап, бата сөзiн бастағанда әулиенiң құлағына перiште сыбырлап, Алладан аян, Тәңiрден сиқырлы бата сарыны келедi екен. Сондықтан сәуегей-батагөй атаға байланысты «Әлмеректiң құлағында әңгiме бар» деген нақыл қалған. Әулиенiң әр батасында «Жортқанда жолың болсын, жолдасың қыдыр болсын» деген тiлек жиi айтылып, соңы өзiнiң дұға мақамымен бiтедi екен. Мұзбалақ ақын Мұқағалидың Райымбек жайындағы дастанында батырға бата беретiн әулиенiң (Әлмерек) сөзi мен өсиетi жақсы келтiрiледi.

	Әулие аты күллi қазаққа белгiлi болмаса да, Жетiсу мен Алатау өңiрiнде кешеге дейiн оның аруағы жаңғырып тұрды. Қасиеттi Хан-Тәңiрi мен Қарқарада және Үйсiнтау, Құлжа өңiрiнде Әлмеректiң аты ұранға айналды. Ел басына екiталай күн туған кездерде оның ұрпақтары жауға «Әлмерек, Әлмерек» деп шапты. Аруақ-рухы несiбе, ырыс, береке әкелетiн әулиенiң тайқазаны жөнiнде аңыз ұмытылған жоқ. Кезiнде тайқазанның тұғыры болып, уақыт өте кiшiрейiп (ұрпақтары тәбәрiк үшiн жырымдап алған) шеңберi тарылған дәу қазан-ошақтың жұрнағы қазiр оның оныншы ұрпағының үйiнде сақтаулы тұр. Әулие ұстаған қасиеттi құран бiр әулетiнен түс-аян арқылы табылып, қазiр ол да әулиенiң қасиеттi тәбәрiгi, ұстаған құраны ретiнде қастерленiп отыр. Ал әулиенiң алтын асатаяғы мен гауњар тасы жөнiнде әңгiме бөлек.

	Қасиеттi Түркiстанда және Нұх пайғамбардың кемесi қалған Қазығұрт өңiрiнде әулие-абыз Әлмерек Алланың ақ жолын дәрiптеп, шайқы-хазiреттермен кездесiп, жиi сапарда болады. Атасы Бозымның және әкесi Жаншық (көш кезiнде жаншылып туған) өмiр сүрген қара қоныс осы қасиеттi топырақ едi. Кейiн Алатау өңiрiне қоныс аударады. «Көргендi көш бастайды» дейдi. Яғни, Жетiсу жерiне бұрын кеткен жұртын (Айт-Бозым) және бiраз Үйсiн-Албанды қайта көшiрiп әкелген осы Әлмерек едi.

	Құдайдың құдiретiнде шек жоқ. Әулиеге байланысты, оның аруақ-рухына қатысты бiр таңғажайып оқиға 1989 жылы Әлмеректiң қорым-зиратына жақын тұрған Покровка кентiнде болды. Аталары Меккеге қажылыққа барған, атажұрты пiр Бекет-Ата елi, өзi Түркiменстаннан көшiп келген Мұхамедқали ата жиi түс көредi. Түсiнде Әлмерек жатқан жер терезесiнен көрiнетiн қорым-зираттан тосын құбылыстар елестейдi. Қорымнан бес саусақты адамның қолы шығып, жан-жаққа таңғажайып жарық сәуле шашылады. Бұл түс жиi қайталанып, Мұхаң елес-тылсым күштен айыға алмайды. Соңында зайыбы Қымбатқа: «Мұнда бiр қасиеттi адам жатыр. Құрбандық шалып, дұға оқу керек болар» деп, дiни жоралғы жасайды. Үбi қажының ұрпағы соңында Алланың аянын сезiп, түбiнде топырақтың осы жерден бұйыратынын бiлiп, бақи дүниенi де ойласа керек. «Мұнда бiр әулие кiсi, киелi жан жатыр» деген сөздi жиi қайталап өмiрден өткен Мұхаңа топырақ өзi түсiнде көретiн Әлмерек қорым-зиратынан бұйырды. Тәңiрдiң таңғажайып iсiне қайран қалған осы кенттiң тұрғындары бiр жыл өткенде Әлмеректiң басында ата рухына бағышталған асқа қатысып, әулие жайында толық бiледi. Бiр-екi жылда ойламаған жерден демеушi табылып, әулиенiң жермен-жексен болған мазарының орнына ай белгiсi бар күмбез орнатылды. Электр желiсi тартылып, жарық келдi. Әулие күмбезi және оның төңiрегi қазiр түнде жап-жарық болып, жан-жағына сәуле шашып тұрады.

	Әулие басындағы мөлдiр таза ауа мен күннiң шуақ-нұрына рахаттанған және суы бал татыған шипалы бұлақтардан су iшкен адам бұл жерге байланып, айналсоқтап кете алмайды.

	Әулие Әлмеректiң қасиетiн және оның жатқан жерiн жақсы бiлетiн, саясатқа байланысты ұрпақтарына «сыбырлап» айтып жүретiн Дiнмұхамед Қонаев едi. Ол кiсi әулие Әлмерек басына келiп, зиярат етушi дiндарлар тобы кейде бұл жердегi дұға, тағзымдарын бiтiрген соң Кеңсайдағы Димекеңнiң де жатқан жерiне барып, «тәу» ету жоралғыларын жалғастырады.

	Күмбезi жарқыраған кесене өмiрге келген кезде (екi мыңыншы жылдардың басы) ендi әулиенiң мешiтiн салу мәселесi көтерiлдi. Құр сөз болып, бастама созылып бара жатты. Құдай өзi сәтiн салды. Әз-Әлмеректiң тiкелей ұрпағы, Алматыдағы Әлмерек рухани сауықтыру және емшiлiк ордасының жетекшiсi, ұлы көрiпкел Нострадамус атындағы халықаралық байқаудың лауреаты, тағы басқа әлемдiк дәрежедегi марапаттардың иесi Ермек Жақыпжанұлы Мырзагелдi әулиенiң бұрын болған «ақ мешiтiн» оймен жаңғыртып, оны ел-жұртқа түсiндiрiп, жаңа мешiт салуға көп ойланбай кiрiсiп кеттi. Құдай қолдап, тағы әулие рухы жебедi. Былтыр жыл басында құрылысы басталған, 500 адам намаз оқитын жаңа мешiттiң соңғы жұмыстары ораза айының ортасында ойдағыдай бiтiп, Кеген кентiнде ашылу салтанаты болды. Мешiттiң ашылу салтанатына Қазақстан Мұсылмандар басқармасының мүфтиi Әбсаттар қажы қатысып, тiлек тiледi.





	ӘЛМЕРЕК ТАУ



	Рухына ұлы Димекең тағзым еткен әулие ата Әлмерекке байланысты жер-су атаулары бiраз өңiрде бар. Талғар ауданына қарайтын қазiргi Әлмерек кесене-кешенi тұрған өңiр бұрын «Әлмерек бұлағы», «Әлмерек тоғаны» және «Әлмерек ауылы» деп жалғасқан жер-су, кент атаулары Алматы шањарының әуежай және Қотырбұлақ маңында байырғы қоныс, ежелгi мекен ретiнде қазiр елге белгiлi. Кiшi Алматы өзенiнiң Покровка (Iле ауданы) тұсындағы иiрiмдерi бұрын «Әлмерек өзенi» атанып, ауданның жер-су картасына түскен екен.

	Жамбыл ауданында да «Әлмерек сай» деген жер бар. Тау бөктерiнде жатқан бұл жер-су атауы ертеректе «Әлмерек тау» деп аталған сияқты. Аңшылық оқиғасына байланысты халық арасында айтылатын қара өлең шумағында мынандай жолдар бар:



	Екейдiң бiр баласы Қара мерген, Аң атып, «Әлмерек таудан» құлап өлген.



	Ескiлiктi әңгiме, шежiре жырды және қара өлең қайырмаларын жадында түйген Еркiн атты азамат Екей елiнде ежелден айтылатын осы көне жыр шумағын толық жатқа айтады.

	...Әлмерек Әз-Тәуке ханның жазғы хан ордасында болып, ханмен кеңеседi. Жаудан (қалмақ) босатылған жер-суды аралайды. Соңында Алатауды бөктерлеп, Iле өзенi жағасына келедi. Сондықтан жер-судың «Әлмерек» атануы осы көш оқиғасына байланысты шыққаны еш күмән келтiрмесе керек. Атақты Сүйiнбай, Жамбыл атажұртында Әлмеректiң ұрпақтары да тұрады. «Әлмерек» атты шаруа қожалықтары бар.





	ТАСАТТЫҚ-ТIЛЕКТIҢ ТӘҢIРГЕ ЖЕТУI



	1921 жылы жазда Алматы, Алатау өңiрiнде қатты қуаңшылық сезiлiп, жаңбыр жаумайды. Қазiргi Әуежай аймағына жататын Әлмерек өңiрiнде (жазық) халық жиналып, құрбан шалып, тасаттық бередi. Тасаттық-тiлек Құдайдың құлағына шалынып, маусым айында шелектеп жаңбыр жауады. Соңы селге айналады. Халық көп жиналған жерге ел көрсiн, жер көрсiн деп Алматы қазағы Меңлiахмет ұлы Димашты (Дiнмұхамед) ертiп келедi. Тасаттық тарқаған соң, Мекең ол кезде тоғыз жасар бала Димашты ат-арбасына отырғызып, әулие Әлмеректiң басына келiп, құран оқиды. Әлмеректiң басына келiп әкесiнiң дұға оқып, құран қайырғаны бала Димаштың есiнде ерекше сақталып қалады. Кейiн қызмет бабымен атажұрты Бақанас жаққа жолы түскенде, жол үстiндегi әулиеге iштей тағзым етiп, серiктерiне Әлмерек жайында айтып жүредi...





	КЕМЕҢГЕРДIҢ К0РIПКЕЛДIК КЕРЕМЕТI



	Димекең жайында естелiк жазушылар және кемеңгер туралы ағынан жарылып айтушылардың көбi Қонаевтың ерекше қабiлет иесi, таңғажайып адам болғанын жиi еске алады. Мiне, сондықтан Димекеңдi көзiнiң тiрiсiнде қасиеттi кiсiге санап, данадан бата алғандар көп. Абыздан ақ бата алғандардың бiрi Сапарғалиев Жабықбай атты кегендiк жiгiт ағасы едi. Жақаң тоқсаныншы жылдары Алматы төңiрегiндегi ауасы таза, суы тұнық саябақ-ауылға Димекеңдi жақын серiктерiмен қонаққа шақырады. 0зi өнерлi, әншi әрi мырза қазақ қоштасарда данадан арнайы бата сұрайды.

	«Үйқамақта» қиянат көрiп, сағы сынып налып жүрген Димекең құрметтеп сыйлаған арда азаматқа Тәңiрден жақсы тiлек тiлеп, бата бередi.

	Арада аз уақыт өткеннен кейiн бiр ұл балаға зар болып жүрген Жақаң Димекеңнiң үйiне өзi арнайы келiп, сәлем бередi. Жақсы қарсы алған Димекеңе Жақаң қолқа салып, сөз бастайды. «Аға, менiң перзентке байланысты тiлегiм сiз арқылы Құдайдың құлағына шалынсын», – деп бұл жолы Аллаға сыйынып, Димекеңнен тағы бата сұрайды. 0йткенi үш қызы бар Жақаңда ұл жоқ едi. Бiраз ойланып отырып, Димекең былай дейдi. «Әйелiң ендi үш қыздан кейiн ұл туады. Яғни, жетiншi бала өмiрге ұл болып келедi», – деп бiр ерекше ырым-жоралғыларды айтып, «бала туғанда кигiзесiң» деп өзiнiң бiр-екi iшкиiмдерiн бередi. Жақаң: «Егер келiнiңiз ұл туса, атын Димаш қоямын. Аға, ризашылығыңызды берiңiз», – дейдi. Димекең жымиып күлiп, келiсiмiн бередi. Құдайдың құдiретiне қараңыз, соңғы үш қыздан кейiн Димекеңнiң айтқаны келiп, Жақаңның әйелi ұл туып, ұлан-асыр қуаныш болды. Қонаевты әулие, айтқаны Құдайдың құлағына шалынған құдiрет иесi деп айтпасқа шараңыз жоқ. Димекеңнiң сәуегейлiк болжамы бойынша дүниеге келген, әкесi атын «Димаш» деп қойған бала қазiр ержетiп, жiгiт болып келедi. Бала Димаштың өмiрге қашан, қай уақытта келетiнiн Димекең қалай бiлiп айтты. Қонаевқа Алла аян берiп, перiште «әумин» десе керек.





	ҚЫЛАҢДАҒАН «ҚЫЗЫЛ ЖОЛБАРЫС»



	Қазақта аңшылыққа қатысты «Құралайды көзге атқан мерген» деген тәмсiл сөз бар. Димекең де атқан оғы көп мүлт кетпейтiн мерген едi. Аңшылық-саят кезiнде ұшып бара жатқан үйрек, қырғауылды, қашып бара жатқан қасқырды атқанда Димекеңнiң оғы далаға кетпеген. Саяткер мергеннiң қасында (аңшылық кезiнде) бiраз бiрге жүрген Кеңес Аухадиев Димекеңнiң мергендiгiне байланысты өзi куә болған бiр оқиғаны таңдана айтқаны бар. Зейнетте жүрген кезiнде Димекең Кәкеңдi (Кеңес) және Олжасты ертiп, Бақанас өңiрiне қырғауыл атуға шығады. Бiр тоғай iшiнен үлкен қызыл қырғауыл көтерiле ұшады. «Ал, жiгiттер, сендер атыңдар», – деп Димекең жолын бередi. Екеуiнiң де оғы далаға кетедi. Бiраз ұзап ұшқан қырғауылды ендi Димекең атады. Құс жалп етiп жерге түседi. «Мен көз жанары тайған шалмын. Сендерге не болды – жерден ендi көтерiлген құсты көздей алмай», – деп әзiлдейдi.

	Бiр жылдары Димекең Алатау бөктерiндегi саяжайында досы Атымтай Қисановпен бiрге демалып, серуендеп келе жатады. Бiр ұзын еменнiң басына дәу қарақұс келiп қонады. Қатты қалжыңдап, әзiлдесетiн досы: «Димаш, осы сенiң мергендiгiңде мiн жоқ дейдi ғой. Мына құсты атып түсiре аласың ба?» – дейдi. Сонда Димекең саяжайда күзетте жүрген қазақ жiгiтiн шақырып, ондағы өзiнiң мылтығын алдырады. Мылтықты алып, шүрiппенi басып қалғанда ағаштың басындағы құс жерге өлiп түседi. Атекең Димекеңнiң сайыпқыран мерген екенiне көзi жетiп, мойындайды. Димекеңе мергендiк қасиет ұлы атасы Қонай батырдан дарыса керек. Ол кiсi ұшқан құс, жүгiрген аңды қоймайтын мерген болған көрiнедi. Киiкке шалма тастап, қасқырды қылғындырып өлтiретiн Қонайдың аңшылығы аңызға айналған.

	Алпысыншы жылдары Димекең Балқаш өңiрiндегi құмды дала, қыратты өңiрде қатты аңшылық қызығына түседi. Қылтадан шыға келген көкжал қасқырды бiр атқанда сұлатады. Осы аңшылық жорықта Димекеңе «қолғанат бала» болып жүрген бозбала, қазiр бақанастық азамат өз көзiмен көрген осы арлан қасқыр оқиғасын қайран қалып айтады. Атақты Мергенбай батырдың ұрпағы сол күнi кешкiсiн алыста, көз ұшында қылаңдап бара жатқан қызыл жолбарысты көргендерiне таңданады. Iле-Балқаш өңiрiнде қырқыншы жылдарға дейiн жолбарыстың болғанын мұндағы аңшылар жоққа шығармайды. Апақ-сапақ, бейуақ кезде қылаңдап ғайып болған жолбарыс «Қонай-Қанай» ескi жұрты төңiрегiнде, адам түгiл аң-құс бара алмайтын ну қамыстың арасынан көзге шалынады. Ғайып болған аң соңынан сол жаққа Димекең ұзақ қарап тұрады. Бұл шын жолбарыс па, әлде аң киесi ме, ол жағы жұмбақ. Қазақ Тәңiрлiк наным-сенiмiнде қасиеттi адамдардың көзiне «көк бөрi», «қызыл жолбарыс», «ақ бура» сияқты төтемдiк жебеушi күштерi көрiнетiнi бар ғой.





	ЕЖЕЛГI ТҮРКIЛЕРДIҢ ХАНЫ ДIНМҰХАМЕД ПЕН ДИМЕКЕҢНIҢ ҰҚСАСТЫҒЫ



	Бiрде Димекеңнiң 90 жылдық мерейтойына байланысты ашылған мұражайда осындағы бiр қызметкерден Атырау жақта ұлына Дiнмұхамед деп ат қойған бiр адамның баласы «пайғамбар атты» көтере алмай ауырғаны жөнiнде естiдiм. Дiнмұхамед деген сирек есiмде екiнiң бiрi сезе бермейтiн бiр тылсым рух бар сияқты. Сондықтан Димекең Дiнмұхамед деген киелi есiмдi әдейi дабыратпай, жәй есiм «Димашпен» жүрудi жөн көрген. Бiр ерекше нәрсе – құдайсыз Кеңес империясының «хатшы-патшалар» портрет тiзiмiнде (Саяси бюро мүшелерi) Дiнмұхамед аты сол қалпында тұрды. Саяси бюро мүшелерiнiң суретiн көрiп, аты-жөндерiн оқығанда, өзiм Дiнмұхамед деген айрықша есiмге таңданушы едiм. Димаш деген ол кiсiнiң жәй жанама аты екен.

	Ұлы Шыңғыстың ұрпағы, Шығыс әдебиетi мен тарихының асқан бiлгiрi атақты Әбiлғазы бањадүрдiң әлемге әйгiлi «Түрiк шежiресiнде» Дiнмұхамед хан жөнiнде көп айтылады. Қызылбастармен соғысып, Мазандаран, Мерв арасында жортып, Иран шахы Тањмасыбты тәубесiне келтiрген Дiнмұхамед Мервте патшалық құрады.

	Дiнмұхамедтiң бойындағы қасиеттердi Әбiлғазы былай суреттейдi: «Дiнмұхамед хан Мервке барып, патша болды. 0зi жауға батыр, жомарт, дүние жинамайтын едi, нөкерге мейiрбан, кiшiпейiл, бағзы уақыттардағы дуаналарға ұқсар едi, оның қылған iстерiн өз көзiмен көрмей, естiген кiсi нанбас едi». Ежелгi осы түркi патшасы Дiнмұхамедтiң бойындағы асыл қасиеттердiң кейiнгi онымен аттас

	«патша» Димекеңе қалай айнымай дарығанына қайран қаласыз. Димекеңнiң дүние жинамағаны, қоластындағыларға мейiрiмдi, дәруiштей тақуа-таза болғаны көзiнiң тiрiсiнде-ақ аңызға айналған. Мың жыл бұрын өткен бiр патшаның бойындағы ұлы қасиеттiң кейiнгi бiр патшаға айнымай қонғанын «аруақ тылсымы» деп ұққан жөн болар. Тағы бiр таңқалдыратын «тарихи құбылыс» – бағзы түркi ханы Дiнмұхамед парсы шахы Тањмасыбпен сол заманның жағдайларына байланысты келiсiм-шарт жасасса, Димекең (кейiнгi Дiнмұхамед) 1972 жылы Қазақстанға келген Иран шахы Ризе Пехлевимен екi мемлекет арасындағы достық қатынас жөнiнде сұхбаттасады. Бұрынғы Дiнмұхамедтiң құрметiне шах Тањмасыб Абиұрдты деген қалада той жасаса, кейiнгi Дiнмұхамед Иран шахы Пехлевиге Алматыда қонақасы бередi. Бiрiншi Дiнмұхамед Иранға жаугершiлiк заманның жағдайына байланысты келсе, екiншi осы аттас кiсi әлемде тыныштық болса екен деп барады.

	Ежелгi түрiк-қазақ ханы Дiнмұхамед жорықтан келе жатқанда ел бар жерге жақындағанда «менi туыстарым танысын» деп ән салады екен. 0ткен патшаның бұл өнерi жөнiнде: «Көрдiшке келгенде, ол елде сұлтанның қазақтарының бес-алтауы бар едi, сұлтанның даусын танып, қасына келдi» деп жазады Әбiлғазы атамыз. Ал Димекеңнiң ретi келгенде топқа қосылып, қоңыр дауысымен ән салатынын қасында жүрген қаламгер кiтабында айтып кетедi. Димекеңнiң «Едiл мен Жайық» әнiн елтiп тыңдағаны бiр хикая. Дiнмұхамед ханмен бұл кiсiнiң жан дүниесiндегi ұқсастықтар ерекше қызық.

	Бағзы заманның патшасы көбiне сыртта, өзге елде жүредi, Димекең де шетелдiк iссапарда көп болады. Ежелгi Үндi iлiм-танымы өлген кiсiнiң рухы ай өтiп, жыл өтiп немесе араға ғасыр салып өмiрге келетiн келесi адамға қонатыны жөнiнде айтады. Қазiр баспасөзде адамның дүниеге келуiнiң небiр ғажайып, тылсым сырлары дәлелденiп жазылып жүр ғой. Ислам iлiмдерiнде, әрине, бұлай емес, дегенмен ежелгi түркi ханы Дiнмұхамед пен кеңес дәуiрiндегi түбi түркi елағасы Дiнмұхамедтiң арасындағы рухтың ұқсастығы қайран қалдырады. Соңында Димекеңнiң iнiсi Асқар Қонаевтың ұлы Дидардың баласына Дiнмұхамед деп ат қойылуы «рух ауысуын» сездiрiп тұрғандай.





	«ҮШ БАСТЫ» АЙДАЊАР НЕМЕСЕ ДИМЕКЕҢНIҢ ҰЛТ ЕРЕКШЕЛIГI ТУРАЛЫ АЙТҚАНЫ



	Көне дiни кiтаптарда «үш» саны киелi ұғым. Құдай да «үштiктi» ұнатады деседi. Қазақта «үштен» басталатын ұғым-түсiнiк және жер-су атаулары өте көп. Үшқоңыр, Үштөбе, Үшқара, Үшарал деп жалғасып кете бередi. Ал қазақ ежелден «үш жүз» деген этникалық атаумен түп тегiн таратады. Қазақтың «үш жүзi» жөнiнде Димекең бейнелi тiл, шынайы ой арқылы өзiнiң тәмсiлiн айтып кеткен.

	Димекеңнiң айтуынша, қазақтың үш жүзi алып айдањардың үш басы сияқты. Бiрақ бiр-бiрiне өшiгiп, шайнасып, жан-жаққа тартпайды. Кейде өзара алакөз болып, келiсе алмайтын кездерi болады. Үш бас бiр дене, бiр мойын омыртқада болғандықтан, қашанда берiк тұтасып, ешқашан ажыраспайды. Қажет кезiнде үшеуi бiрдей «тiлдерiн ысылдатып», дұшпанына жұмыла сес көрсетедi. Құдай солай жаратқан айдањардың үш басы сияқты қазақ бiр-бiрiне сүйеу, бiр-бiрiне тiреу, бiр-бiрiне туыс болып, ұланғайыр далада мыңдаған жылдар бойы жасап келедi. Қазақтан басқа

	«үш бiрлiктi» халық дүние жүзiнде жоқ. Ақарыс, Бекарыс және Жанарыстан тарайтын бәрiмiз үш жүздiң баласымыз. Бiз үш басты айдањарға ұқсаған сұсты ұлт, алып даланың адамдарымыз. Сондықтан бiрлiгiмiзге бекембiз.

	Димекеңнiң бұл «тәмсiл-даналығы» кемеңгердiң жұлдызы жанып тұрған сексенiншi жылдары кейбiр зиялылар арасында айтылушы едi.

	Ол кезде жергiлiктi жердегi басшы ел ағалары халық көсемi

	«Қонаевты көргенде, құдайды көргендей болушы едiк» деп Димекеңдi асыра дәрiптеп, осылай құрметтеушi едi. Ал ауылдағы әжелер «Мына кiсiнiң пайғамбар аттас «Дiнмұхамед» деген атының өзi қасиеттi ғой» деп, теледидардан көргенде сүйек-сыны ерекше тұлғасына тәнтi болушы едi.

	Димекеңнiң даналық тәмсiлдерiнiң iшiндегi үш жүз туралы айдањарға балап айтқаны айрықша есте қалады.





	Оглавление

	КIРIСПЕ ТАРАУ

	1ТАРАУ

	2-ТАРАУ

	3-ТАРАУ

	4-ТАРАУ

	5-ТАРАУ

	6-ТАРАУ

	7-ТАРАУ

	8-ТАРАУ

	9- ТАРАУ

	10- ТАРАУ

	11-ТАРАУ

	12-ТАРАУ

	13-ТАРАУ

	14-ТАРАУ

	15-ТАРАУ

	16-ТАРАУ

	17-ТАРАУ

	18-ТАРАУ

	19-ТАРАУ

	20-ТАРАУ

	ТЫЛСЫМ ТАРАУ





