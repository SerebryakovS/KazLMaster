	Қажығали Мұханбетқалиұлы

	Тар кезең



	Тарихи роман





	Қазақ даласының Батыс және Орталық бөлегі Ресей протекциясына қарағанына жарты ғасырдай уақыт өткенде, империя енді өзінің отаршылдық бет-бейнесін ашықтанашық көрсете бастаған болатын. Әсіресе, Алаш баласы Елек пен Жайық бойындағы өрісқоныстарынан ысырылып; онымен қоймай, біресе Жайық казак-орыстарының, енді бірде башқұрттар мен Еділ қалмақтарының талауына ұшырап, жан-жақты қысым көре бастады. Ел басындағы хан Нұралы болса, бұл істердің бірде-бірін орнықты шеше алмай, ел билігі де дағдарысқа түсті.

	Міне, осындай қилы кезеңде ел тағдырына деген жауапкершілікті өз мойындарына алған – Байбақты Сырым бастаған қазақтың білікті билері мен батырлары, ақсақалды ағалары еді…

	Белгілі жазушы Қажығали Мұханбетқалиұлының «Тар кезең» аталатын романы халық тағдыры таразыға түскен осынау қиын кезеңнің оқиғаларын кең тыныспен, аса байыпты да байсалды көрсете білген, шын мәніндегі көркем туынды екеніне оқыған жұрттың көзі анық жетер деп ойлаймыз.





	“Бұл жерде ел ұрандасқан, айқайласқан...

	Бұл жерге жау аяғын байқай басқан!

	Ерліктің етегінен ұстап тұрып,

	Еркіндік сонда алғаш тәй-тәй басқан.”



	Қадыр Мырза Әлі





І-тарау


	– Барон мырза, сізді генерал-фельдмаршал шақырады!

	Генерал-фельдмаршалдың лауазымы естілерестілместен-ақ тұла бойы дір етіп орнынан атып тұрған барон Игельстром (өзі бағанадан бері осы бір ауыз сөзді ғана күтіп отырған Игельстром), бүкіл өмірі әскерде өтіп келе жатқан адамдарға тән әбжілдікпен сымдай тартылып тұра қалды да, «шақырып жатыр» деген сөздің мағынасы санасына жеткенде, паркет еденді етігінің темір нәлімен тесіп жіберердей тақ-тақ басып барып, қаусырмалы биік есіктің алтындаған тұтқасынан қалай ұстай алғанын аңдаған да жоқ.

	Бір есіктен соң бір есік... Осип Андреевич мұнда бұрын да болған. Қос қабат емен есіктің ар жағында күн нұрына құбыла ойнақ салған қызылала гүлді, жұп-жұмсақ жолкілем ұзыннан-ұзақ созылып жататыны да есінде. Сол былқылдаған жұп-жұмсақ жолкілемнің бір қиыр шетінде – алыстан қарасаң шап-шағын, қасына келсең – айлапат, – үлкен үстел тұрады... Көз ұшындағы үстелдің басында әуелі үкідей ғана біреу көрінер еді. Сен жақындаған сайын, ол бірте-бірте зорая беретін. Ол зорая түскен сайын, сен өз-өзіңнен бүрісіп, бірте-бірте кішірейе беретінсің. Қасына келгендегі халіңнің мүшкілдігін тіпті айтпа. Атағы да, айбары да күллі әлемге әйгілі болып отырған Ұлы Россияның бүгінгі құдірет-күші қайда екенін басқа жерде білмесең, тап осы арада сезесің; басқа уақытта мән бермесең, тап осы арада өмірі есіңнен кетпестей ұғасың... Өйткені, бұл жер – жаһанның жартысын алып жатқан байтақ Россияның, қазір қаһарынан күнбатыс пен күншығыс түгел тітіреп тұрған Ресейдің аспан асты, жер үстіндегі: күллі құрғақтағы, судағы, аттылы, жаяу әскерлерінің баршасының басшысы отырған орын. Өзі – жай ғана да басшы емес, жастайынан талай өткелектен өткен; басын бәйгеге тігіп, Ұлы мәртебелі патшайым ІІ Екатеринаны таққа отырғызу төңкерісіне тікелей қатысқан; күні кешегі Орыс-Түрік соғысы кезінде өз еркімен майданға аттанып, Хотин түбінде, Фокшаны, Ларга, Кагул, Өлетіде әлденеше ерлік жасап, ел көзіне түскен жаужүрек; заманында Императрицаның жанына ең жақын кісі, әрі граф, әрі күн сәулетті патшайымның қалауымен осыдан сегіз жыл бұрын император Иосиф ІІ қасиетті Рим империясының қадірлі князьдарының бірі атандырған, таяуда ғана генерал-фельдмаршал атағы беріліп, енді осы жерге қызметке келіп отырған Григорий Александрович Потемкиннің қабылханасы еді.

	Игельстром сол қабылханадағы ұзыннан-ұзақ жолкілемнің үстімен жүріп келеді, жүріп келеді... Жол ортасынан аса бергенінде, бұл жақындаған сайын бірте-бірте зорайып, әдеттегіше айбыны аса түскен айлапат үстелдің басындағы адам орнынан қозғалғандай болған. Жүрісін жылдамдата түсіп келіп:

	– Шапағатты князь... – деп аузын ашқанша болған жоқ.

	– Ә, генерал... Келіңіз, келіңіз! – деп кең бөлмені жаңғырықтыра жарқын үн қатқан үстел иесінің өзі де орнынан тұра келіп, мұнымен қолдасып амандасты.

	Генерал-фельдмаршал бүгін әлденеге көңілді секілді; күректей алақанымен қыса есендескенде, баронның быртықтау саусақтары бүйенше сығылып кетті.

	– Ал, отырыңыз, – деді сонсоң, баронның қысылғаннан маңдай тері шып ете қалғанына назар аудармастан. – Аман-есен жеттіңіз бе?

	– Рахмет, шапағатты...

	– Жарар, жарар... қымбаттым! Сіз бен біз бүгін бір-бірімізге сыпайылық көрсетіп, сызылып отыруға шақырғам жоқ. Іс бар. Шынын айтсам, сіздің қызметке деген ыждағаттылығыңыз, Сіздің жұртқа ұсап кеуде соқпай-ақ, өзіңізге тапсырылған жұмысты үндемей тындыратындығыңыз маған көптен мәлім. Қайдан дейсіз бе?!. Қазір арақатынасымыз әр түрлі себептермен алшақтап кеткенмен, жас күндегі жолдастармен сирек те болса ұшырасып қалатын кездер болады. Және олар да бүгінде белгілі адамдар.. Денис Ивановичті... Фонвизинді... Яков Булгаковты білетін шығарсыз... Иә-иә!.. Солардан естігем. Өзіңіздің жеке басыңыздың ерлік істерінен де бейхабар емеспін. Кешегі Түріктермен шайқас кезінде, Ақкерменді аларда көзге түскеніңізді көпшілік ұмыта қоймаған болар деп ойлаймын. Осының бәрі келіп... – Екі иығына екі кісі мінгендей, бойы екі кезден астам ересен ірі генералфельдмаршал енді бойын тіктеп, жалғыз көзімен бұған күлімдей қарады. – Иә, осының бәрі келіп... Сізді босағалы тұрған бір жауапты да, жаманаты да көп орынға ұсынуға мені мәжбүр етіп отыр.

	– Құзырыңызға құлдық, шапағатты князь! – Игельстром орнынан ұшып тұра жаздап, өзіне тесірейе қалған Потемкиннің жалғыз көзіне көзі түсіп кеткенде оқтау жұтқандай отырғышында сіресті де қалды.

	– Иә-ә... Осип Андреевич, сіз әлі генералмайор ғана екенсіз ғой... Жә-жә, жаңа қызметіңізде шеніңізді өсіру туралы да айтқанмын. Александр Андреевич құптаған. Сіз графты... Безбородконы танушы ма едіңіз? Аса қабілетті де, іскер адам. Оның үстіне биылғы жыл – сол кісінің жылы болып тұрған жайы бар. Қалай дейсіз ғой?! Құпия кеңесшілікке қолы жетті – бір... Әулие Александр Невский орденімен наградталды – екі деңіз. Сыртқы істер коллегиясының екінші басшысы деген лауазымға да жақында ие болды. Үш! Ол аз десеңіз, жалақысы – вицеканцлердің жалақысымен теңестіріліп, Малороссиядан үш мың жаны бар жер бөлініп берілді. Бұған қоса қасиетті Римнің императоры ұсынған графтық дәрежені алуға ұлы мәртебелі патшайым тарапынан рұхсат беріліп отыр. Әрине, жер мен жан басына бұрын да кенде емес қой... Қырым ісіне байланысты Белоруссиядан да кең-байтақ жер беріліп, әулие Владимир орденінің І дәрежелісімен наградталғанды. Бірақ, мынаусы енді... ауыз толтырып айтарлық жетістіктер деу керек. Сол кісіге Сіз туралы егжейтегжейлі айтқанмын. Зәузатыңыз Лифляндия дворяндарынан екенін былай қойғанда, арғы тегіңіз – ежелгі Вэнга тайпасының жаужүрек өркендерінен екенін де қалдырғам жоқ. Сенбесе– Лифляндия мен Эстляндия губернияларының матрикулын қарасын! – Еңгезердей Потемкин екі иығы селкілдеп тұрып рахаттана күліп алды. – Жә, сенбей неғылсын, – деді сонсоң. Сабасына түсіп сәл отырды да, байсалды әңгімеге қайта көшті. – Граф Безбородко оншақты жылдан бері ұлы мәртебелі патшайымымыздың хатшысы екенін білетін шығарсыз?!

	– Әлбетте, Ваша светлость! – Әлгінде өзінің тұқым-тұқиянына дейін қалдырмай, тіпті атабабаларының аты-жөні Лифляндия мен Эстляндия губернияларының матрикулында тіркеулі екеніне дейін тәптіштей жөнелген генерал-фельдмаршалдың сөзінен көзі бақырайып кеткен Игельстром осы бір жалғыз ауыз сөзге тілін әрең иліктірді. – Әлбетте, әлбетте! – деп қойды сасқалақтап.

	– Білсеңіз, осыдан бес жылдай бұрын, Сыртқы істер коллегиясының мүшесі болғаннан бері, ұлы мәртебелі патшайымға аса маңызды халықаралық мәселелер жөнінде күн сайын хабарлап тұрушы да – сол граф Безбородко. Хабарлап тұрушы ғана емес-ау, соңғы он шақты жылдың беделінде біздің ұлы империяның ең басты халықаралық актілерін дайындап, соны жүзеге асыруға белсене атсалысып келе жатқан адам. Ұлы мәртебелі патшайым ІІ Екатеринаның оған деген ерекше ықыласының себебін енді түсінген боларсыз?!

	– Әлбетте, шапағатты князь!

	– Иә-ә... патшайым анамыздың оған шексіз сенетіндігі соншалық, граф Безбородко қызметке ұсынған адам өтпей қалған емес. Өзі де өте сақ кісі ғой, қолына алған әрбір ісін жеті рет өлшеп барып, бір-ақ рет кеседі. Сіздің достыңыз Яков Иванович Булгаковты Портаға1 елшілікке тағайындарда арғы-бергісін аударып-төңкеріп, тұқым-тұқиянына дейін түк қалдырмай қарап, ақырында баяғы князь Репниннің бес жүз кісімен Түрік сұлтаны Абдулхамитке келісімге барған сапарында, елшіліктің құрамында Булгаков та болғанын; әсіресе бас уәзірмен келісім кезінде Яков Ивановичтің белсенді әрекеті нәтижесінде ғана Порта Қырымның дербестігін, екі жаққа да тәуелсіздігін мойындағанын біліп алыпты. Өзіңіз білесіз, ол – Тавриданы Россияға қаратудың басы еді ғой... – Ұлы Россия аса мүдделі болған осы бір істің жүзеге асуына өзінің де тікелей еңбегі сіңгені және оның оңайлықпен орындалмағаны есіне түсті ме, баяғы волонтир кезінде түрік қылышы тиген генералфельдмаршалдың айтыртықты кесек жүзіне сұпсуық ызғар кіріп, сұстана қалды. Солайша кіржиіп сәл отырды да, оң жақ қасын ғана керіп: Иә-ә, – деп қойды тағы. – Иә, тіпті Новороссийск губерниясын шляхталық Украинадан бөліп алуға барғанымда, шекара ажыратуға Булгаковтың қатысқанына шейін зерттепті. Көрдіңіз бе... Ол сұрамай жатып, Сіздің күллі зәузатыңыз бен тұқым-теберігіңізді алдын-ала түк қалдырмай айтқанымның мәнісін енді ұққан боларсыз.

	– Рахмет, Ваша светлость!

	– Енді, асықпаңыз, барон мырза. Бүгінше жақсылап тынығыңыз, жолдан шаршап келген боларсыз... Сонсоң графқа жолығып, не болып, не қойғанынан хабар берерсіз.

	– Әлбетте, шапағатты князь! Сіздің әкелік қамқорлығыңызға әрқашан қарыздармын деп білемін.

	– Полноте! Полноте... барон! Асатпай жатып, құлдық демей-ақ қойыңыз. Осымен әзірге қоштаса тұрамыз ғой деймін.

	– Сау болыңыз, шапағатты князь!

	– Көріскенше, барон!

	***

	Мемлекеттік әскери коллегия президентінің аудиенциясынан инфантерия генерал-майоры Игельстромның тізесі ептеп дірілдеп шықса да, екінші жағынан, ақсүйек Игельстромның, – жеті атасынан алпауыт, – барон Осип Игельстромның көңілі келешек күндерге деген тағы бір жарқын сенім мен жастық жігерге де толып шықты.

	Жасыратын несі бар, қырықтың қырқасынан асып, елуге қарай еңкейе бастағанша қатардағы көп генералдың бірі болып қана жүрген ол, ендігі жерде атақ-мансап пен шен-шекпеннен үмітін үзе бастағандай еді. Өйткені, қазір төрт жағы төрт құбыла болып отырған мұның қатарлары өмірден аларларын әлдеқашан алып, берерлерін әлдеқашан беріп, шалқып-тасып тұрмыс кешіп жатса, бұдан бірер жас кішілерді былай қойғанда, ана сүті аузынан кетпеген өрімдей жастардың өзі өмірдегі орындарын табуға өлермендене ұмтылып, бірін-бірі баса-көктей өсіп келе жатқан-ды. Ұлы мәртебелі, күн сәулетті императрица ІІ Екатерина таққа отырған кезден бері келе жатқан: лейб-гвардияның төрт полкын, гренадерлердің алты батальонын, он жеті кирасирлер полкі мен он бес драгундар полкін және сегіз полктан тұратын гусарларды айтпағанда, тек мушкетерлерден құралған жаяу әскердің қырық сегіз полкінде, обсервациялық корпустың бес полкінде, шекаралық гарнизондардың отыз бес полкінде, артиллерия мен инженерлер полктарында, жаяу әскердің офицерлерін даярлайтын кадет корпусында – болашақта үлкен тұтқадан ұстауға қаншама үміткерлер жүр. Тіпті оларды да еске алмағанның өзінде, ұлы мәртебелі патшайымның төңірегінде, сарайдың өзінде және сондағы ұлықтардың маңайында небір «сен тұр, мен атайындардың» бар екенін де барон Игельстром білмейді емес. Солардан өтіп, солардан асып әлі де қолымды бірдеңеге іліктірем деудің өзі кейде оған әрі кетсе астамшылық та, бері кетсе ақымақтық секілді көрінетін. Бұлай ойлағанда, барон Игельстром өзін олардан иә ата-тегім төмен, ия ақыл-қайратым кем деп есептемейді; керек десеңіз, істің мәнісі мен оны жүзеге асыруға келгенде, солардың қайқайсысынан да өзінің түсінігі мен таным-түйсігі кем соқпайтынын да біледі. Бірақ, Лифляндиядан шыққан ат төбеліндей аз ғана дворян әулетінің ұрпағын қолтықтан демер қазір кім бар?! Ал, СанктПетербургте сондай бір қолдаушың болмай, яки салтанатты Сарай төңірегінен бір мықты тірек таппай, дәрежелі орыннан дәмету дегеніңіз – бұл заманда құр қиял екені де аян. Оның үстіне, жеке басыңа аспандағыны алып жеп, жердегіні жұлып жеп жүретін жұлымыр пысықтық та дарымаса қайтерсің?! Өмір болған соң, күрессіз бола ма – талай мықтылар текетіреске түсіп жатқанда, екі арада абырой тауып қалып жатқан әлдебір қатарларына ұсап, бұл кезінде қарама-қарсы партиялардың ия ана жағына, ия мына жағына шыққан да жоқ. Алғашқы кезде ұлы империяның мақсат-мұратына адал қызмет ету ниетінен басқаның бәрі – бекершілік; өтпелі талас-тартыс; өрекпіген әлдекімдердің өзімшілдігінен туған дау-шар секілді көрінсе, келекеле жас шақта араласпаған алмағайып істен енді сыртқары тұрғаны жөн сияқты бола берген. Сөйтесөйте шеттеп қалыпты ақыры. Бірақ, одан арнамысын таза ұстауы, Отанына өле-өлгенше адал қызмет ету ниеті кеми қойған жоқ-ты. Сондықтан да болар, міндетті қызметіне келгенде қандай үлкен бастықтардың да бетіне тура қараудан тайсақтаған емес-ті; қайта өзіне де, өзгелерге де талапшылдығы қатая түскендей көрінетін. Әсіресе, соңғы кезде... Жоғарыдан келген ұлық әкімдер – соның ішінде үлкен лауазымға қолы ерте жеткен, жарқ-жүрқ жарқылға әуес жас мырзалар, – жергілікті жердегі жай-жағдайды өз көздерімен көріп, анық-танығын тергеп-тексеріп қайтудың орнына сән-салтанат күйттеп, ештеңенің байыбына бармай-ақ, «бәрі жақсы, бәрі жөн» ризашылықпен аттанып бара жатқандарына күйініп отыратын мінез тапқанды. Сонда, анау астанада – Санкт-Петербургтегі Сарайда – оңды-солды үлестіріліп жатқан шеншекпеннің қиюазы қалай қайтатынын ойлап, қайран болатын. Гәп тіпті шен-шекпенде де емесау, ана сүті аузынан кетпей жатып бар билікке қолы жеткен, жүрген жерлерінен қадір-құрмет күтуден басқаға аса көп көңіл қоя бермейтін сол мырзаларға ертең ұлы Россияның тағдыры тапсырылғанда не болмақ?! – деген ойға тірелгенде, еріксіз дағдаратын. Сөйтсе... жо-оқ, орыс дворяндары әулеті олар ғана емес екен, келешекте ел тұтқасын ұстар ірілерді іріктеп, олардың тұқым-теберігіне ғана емес, қадірқасиеттеріне де қарай бағалап отыратындар да бар екен.

	«Графқа... Александр Андреичке жолығыңыз», – деді-ау князь. «Жеті рет өлшеп, бір-ақ рет кесетін адам» деді ғой және. Демек, ұлы Империяның сарқылмас қайнарын көзінің қарашығындай қадағалап отырған адамдардың да бар болғаны ғой!.. Бәсе, бүкіл мемлекет билігі тақ иесінің төсек жақындары мен төңірегінен шықпай жүргендерге ғана бөлініп берілсе, және олар – әлдебіреулер айтып жүргендей, әншейін пысықайлар ғана болса, осынша байтақ ел әлдеқашан-ақ ит жыртқан терідей боп талан-таражға түсіп, анталаған шет-жүрттардың бірінің тісінде, бірінің тырнағында ту-талақай болып кетпес пе еді?! Жаһанның картасында бір өзі бір әлем боп, атан өгіздің терісіндей айлапат орын алып жатқан алып Россияны ту-талақай қылмақ түгілі, оның шалғай шет-пұшпағынан иіскеп-тартуға шамалары келіп отыр ма олардың?! Қайта, ендігі жерде қолымызда бардан айрылып қалмасақ деп қалтырауда шығар. Соның бәрі кімнің арқасы? Әрине, ерлігімен де, еңбегімен де ел басқаруға лайық екенін танытқан орыстың өрен ұлдарының арқасы! Александр Андреичті де жүрт сондай жақсылардың санатына бекер қосып жүрмеген болар... Қанша айтқанмен, жөн-жоба көріп қалған кісі ғой. Он тоғыз жасынан әйгілі қолбасшы фельдмаршал Румянцевтің қарамағында қызмет істеген десетін. Жиырма бір жасында Малороссиядағы Бас соттың мүшесі болып жүргенінде, Орыс-Түрік соғысына өзі сұранып кетіпті. Бұғыға жорық кезінде Нежинск полкін басқарған; кейін Лубянск, Миргород, Компания полктарының командирі болды десетін. Жүрттың айтуына қарағанда, сол соғыс кезінде орыc әскерлерінің Бас қолбасшысы болып Румянцев тағайындалғанда, Безбородко фельдмаршалдың қарауына қайтадан келіп, 1770 жылдың 4 июлінде Ларгада, 21 июльде Қағылда өткен ұрыста өзі тіленіп алдыңғы шептегі айқасқа қатынасқан. Ерлігіне, адамгершілік қасиеттеріне риза болған атақты фельдмаршал, соғыс біткен соң да Безбородконы қасынан тастамай, өзінің іс қағаздарын реттеушілердің басшысы, әрі Құпия тапсырмаларын орындаушы етіп ала қайтқан көрінеді. (Содан ұлы мәртебелі патшайымға өтініш әкелушілерді қабылдау қызметіне кіріп, ақыры осы дәрежеге дейін жеткен ғой!) Сыртқы істер Коллегиясының екінші басшысы!.. «Граф Безбородкоға жолық» дегеніне қарағанда, не де болса шекара істері жөніндегі жұмысқа жекпек-ау мені. Қайда жібермек? Нен дей іс тапсырмақ ойлары бар?.. Әлде елшілікке аттандырмақ па? Қайда? Қай жерге? Қай қиянға жол түсіп тұр екен?..»

	Тас көшеге тақ-тақ тиген аттар тұяғының бірқалыпты шақ-шұқ, шақ-шұқ дыбысына елтіп отырып әлгінде ғана Әскери Коллегия кеңсесінен алабұртып шыққан баронның қиялы шартарапты шарлап бара жатыр екен. Өзіне-өзі тоқтау сала қойды. «Осындайда ақылдасар бір адамың болса ғой, – деп ойлады ол енді, әлгі әңгімеден соң өзінің бүгін не істеп, не қоюы керектігін іштей жоспарлап. – Кіммен пікірлескен жөн болар екен?! Қайда барғаным мақұл?! Сыртқы істер Коллегиясының жұмысымен жақсы таныс жолдастардан кім бар еді өзі? Яков Иванович қой, қазір Портада жүр. Қырымды Россияға қаратудың әрекетімен айналысқан бұрынғы елшіліктің ісі әшкере болып, Константинопольдің қара бұқарасынан таяқ жеп қала жаздаған Стахиев әрең аман оралған соң, Императрица оның орнына Портаға Төтенше әрі толық өкілетті Министр етіп Булгаковты жібергенді. 1781 жылы сол жаққа кеткеннен Яков Иванович әлі қайтқан жоқ. Жүрттың айтуына қарағанда, аса маңызды шаруалармен айналысып жатқан ол жуық маңда орала да қоймас. Өйткені, өмір бойы жауығып келе жатқан елмен арақатынас енді-енді түзеле бастаған секілді ме, қалай... Өткен жылы ғана Түркиямен бейбіт сауда келісіміне Булгаковтың қол қойғанын жүрт жер-көкке сыйғызбай мақтасып жүрді емес пе?! Ол аз десе, талай мықтылардың таланына жазбаған бақыт – Қырымды Россияға біржолата қосып алуды да біржайлы еткен Булгаковтың белсенді әрекеті көрінеді. Ұшынып кетіп ұрыс шыға жаздаған сол бір істің тұсында Яков Ивановичтің табандылығына риза болған Потемкиннің: «Ваша твердость, деятельность и ум отвратили войну. Турки были бы побеждены, но русская кровь также бы потекла» дегенін бүкіл Санкт-Петербург сан-саққа жүгіртіп, аңызға айналдырып жіберген жоқ па?! Қазір Қырым мәселесі біркелкі реттеліп, оның ханы Шағынгерей Россия қоластына келіп Воронежде тұрып жатқанда, бастаған ісін біржола аяқтатпай оны кім қайтара қоюшы еді? Жуық маңда оралмаса – оралмайтын да шығар... Айтпақшы, Денис Иванович бар екен ғой. Атақты граф Никита Иванович Панин заманынан күні кешеге дейін ол да Сыртқы істер Коллегиясында істеп келген жоқ па еді?! Иә-иә... Бұл Коллегияның бүге-шігесін бір кісі білсе, Денис Иванович Фонвизин білуі керек».

	Күллі Россия Денис Иванович Фонвизинді комедиограф ретінде ғана білсе, көптен сыйлас болып келе жатқан барон Игельстром оның Сыртқы Істер Коллегиясындағы қызметінен де бейхабар емес-ті. Әуелде бүкіл Петербургті «Бригадир» дейтін комедиясымен шулатып жүрген жас жігіт Денис – Лифляндия рыцарларының тұқымынан екенін естіп, Игельстром онымен Лифляндия дворяндарының ұрпағы ретінде танысса, келе-келе сырлас жолдасқа айналып кеткен-ді. Жас шамаларының едәуір айырмашылығына қарамастан, аралас-құралас болып жүрген соң, талай-талай тамаша кештерді де бірге өткізген. Сондай кештердің бірінде Яков Иванович Булгаковпен таныстырған да – Денис Фонвизин болатын. Екеуі Москва университетінің жанынан ашылған гимназияда оқып, кейін студент болған кездерінде де жұп жазбапты. Алпысыншы жылдардың басында Херасковтың «Полезное увеселение» журналында бозбала Денистің тырна қалды туындылары басылса, сол журналда Яковтың да аудармалары жарық көрген. Бұлардан бұрынырақ, 1757 жылы, Москва университетіне түскен осы Потемкин, келесі жылы таңдаулы он екі шәкірттің бірі ретінде ұлы мәртебелі патшайым Елизаветаның алдынан өтуге барып келіп, содан сабаққа қатыспай қойғаны үшін оқудан шығарылғанда, кемді-күн бұлармен достық қарым-қатынаста болған. (Әлгінде фельдмаршал «жас күндегі жолдастар...» деп еске алып отырғаны сол). «Жауаптырақ та, жаманаты да көп бір жұмысқа ұсынбақпын» дегенде, бәлкім, оған Яков Иванович Булгаковтың бір ауыз сөзі себеп болды ма екен? Қанша айтқанмен, жас күннен бірбірін жақсы білетін адамдар ғой. Әйтпесе, бүгінде Мемлекеттік Әскери Коллегия Президенті болып отырған князь Потемкиннің өзі айтпақшы, «аралары алшақтап кеткелі» қай заман! Және олардың жолдарының айрылуына кінәлі – уақыт қана емес-ті; тіпті әрқайсысының әр салада жүргендігі де бөгет болған жоқ-ты; ең басты кілтипан – елдің басындағы саяси күштердің тартыс-таласында жатқандығын барон Игельстром жақсы білетін. Бір кезде Петр Федорович (ІІІ Петр) патшаны тақтан тайдырып, оның орнына әйелін – Екатерина ІІ отырғызуға осы күнгі үлкен ұлықтардың бәрі бірдей мүдделі болса, келе-келе сонау күндегі сыбайластардың арасындағы сызат– жанды жараға айналған-тұғын. Дау-шардың басы, негізінде, бұрыннан келе жатқан кикілжіңнен шықса керек. Әу баста ағайынды графтар – Никита Иванович пен Петр Иванович Панин бастаған үлкен топ, болашақта тақ иесі болуға тиіс Павел патшазада ер жеткенше ғана Екатеринаның ел билеуіне келіскен екен; бірақ патшазада кәмелетке толса да, ер жеткен ұлдың еркі шектеулі күйінде қала берді. Бұған себеп – бар билікті бір өзінің уысында ұстамақ болған Екатерина патшайымның қарау қылығы болса, сол қараулықты Императрица байырғы гвардия мен граф Орловтардың, кейінірек Потемкиннің және Потемкин сияқтылардың қауырт қимылы арқылы жүзеге асырған да, соған наразы болған Паниндер оппозицияға шыққан. Көңілі де, көзқарасы да әу бастан-ақ ағайынды Паниндер жағында жүретін, әрі ешқандай заң-зәкүнмен шектелмеген самодержавиелік билікке жаны қас Денис Иванович осы соңғы топты қолдап, ағайынды графтар даярлаған «Мемлекет басқарудың бұлжымас заңдары» дейтін Жобаға саяси алғысөз жазғанын барон Игельстром оның өз аузынан естігені бар. Сол ақыры басына тауан болды ма, әлде ата-бабасы атақты рыцарлар болған Денис Ивановичтің өзі де қасарысып, алған бетінен қайтпай қойды ма, әйтеуір осыдан бірер жыл бұрын отыз жеті жасында ол біржола отставкаға кетіп тынды. Бірақ, ұзақ уақыт бойы Сыртқы істер Коллегиясының бастығы канцлер Никита Иванович Паниннің әрі секретары, әрі көмекшісі болған; тіпті мұхиттың ар жағындағы алыс ел – Америкада ағылшын езгісіне қарсы астаңкестең ұрыс жүріп жатқанда, күллі Европа елеңдеп отырған сол оқиғаларға байланысты Париждегі орыс елшісі князь Барятинскийге Паниннің жеке тапсырмасымен барып жолығып қайтқан Денис Иванович бұл мекеменің бүге-шігесін егжей-тегжейлі білсе керек-ті.

	«Иә-ә... Денис Ивановичке жолығу керек екен, – деді Осип Андреевич қарындасының үйінің қасында күймесінен түсіп жатып. – Ертең сөзсіз жолығуым керек!»

	***

	– Біреу-міреулермен алдын-ала ақылдаса да алмадың-ау... Жолың болғай-дағы.

	– Пенде біткеннің ойға алғаны орындала беретін болса, онда мынау өмірде алдын-ала бірдеңеге қам-қарекет қылу дегенің қажетсіз нәрсе болып қалмас па еді... Амал жоқ, графқа осылай-ақ еш дайындықсыз бара беремін-дағы енді, Аннушка!

	– Құдай жар болсын, Отто! – деді қарындасы, бүрістіріп алған үш саусағын Осип Андреевичтің маңдайына, кеудесіне, сонан соң екі иығына кезеккезек тигізіп шоқындырғанның ишарасын жасап. – Сен қайтып келгенше жаным иненің ұшына ілініп тұратынын ұмытпағайсың, тек... Тезірек орал!

	– Қапа болма, көгершінім! Тек сен қапа болмашы... Көптен сырқат жалғызбасты қарындасының қасіретті жүдеу жүзіне, жас үйіріліп жаутаңдай қалған жасыңқы жанарына көзі түсіп, Осип Андреевичтің жүрегі шымырлап кетті де, шыдай алмай сыртқа атып шықты.

	«Иә, тек құдай жар болсыншы... – деді қарындасының әлгіндегі тілегін іштей қайталағаны ма, әлде мынау сапар алдында өзінің шын ниетпен мінәжат еткені ме, белгісіз. – Бір құдай жар болсын!»

	Күймесіне кеп жайғасқан соң да көңіл толқынын тежей алмай, екі қатарлы сарғыш үйдің терезелерін көзімен тінткілеген. Екінші қабаттағы залдың әйнегінен өзіне жәутеңдей қарап, қайтақайта қолорамалын бұлғалап тұрған қарындасының сұлбасын көрді.

	– Қысқы Сарайға! – деді атшысына. – Тарт!

	Төрт ат жеккен жеңіл күйме зыр қаға жөнелген. Тұйық көшелердің бірінен соң бірін артқа тастап, Нева жағалауына шыққан соң ғана Осип Андреевич кең тыныс алды.

	Таң қараңғысынан тіршілік қамына кіріскен астана бұл кезде араның ұясындай гуілдеп кеткен екен. Қай жағыңа қарасаң да қыбыр-қыбыр қозғалыс; ерсілі-қарсылы ағылған адамдар; қай жаққа құлақ түрсең де: зың-зың ағаш кескен ара дыбысы, тарс-тұрс соғылған балға үні, балта шыңылы... Жанжағың жаңадан бой көтеріп келе жатқан ылғи бір ғажайып ғимараттар, сәнді сарайлар.

	Күн көзін бұлт тасалап тұрғанымен, ауа тымық. Ара-тұра Нева беттен судың салқын лебі сезіліп қалғаны болмаса, күз түсіп қалды-ау деген қаперіңе де кірместей. Жұмыр тас төселген теп-тегіс көшелер әлі таза. Жол жиегінде мүлгіп тұрған қадау-қадау ағаштардың бірен-саран сарғайған жапырағы ғана әне-міне ұшуға дайындалып дір-дір етеді.

	Бұл көрмеген бірер жылдың ішінде-ақ Петербург едәуір өзгеріске ұшырапты; басқасы – басқа, кеше өзінің досы Денис Иванович Фонвизиннің Галерная дейтін көшедегі тыныштау бір түкпірге орналасқан үйіне барғанында, талай келіп жүрген жерін танымай қала жаздады. Төңірекке тегіс тас төселіп, айналасының бәрін айнадай жалтыратып қойыпты. Қай жағыңа қарасаң да бір ұсынақты қолдың ұқыпты табы сезіледі. Төңіректегі аяқ басар жердің бәріне тақылдатып тас төсеп тастаған соң, әншейінде де биік үйлердің еңсесі көтеріліп кеткені өз алдына, көшеге көлденең салынған ағылшын елшілігінің үйі тіпті аспандап, Галернаяны тұйықтап тұрғаннан гөрі, осы көшенің абыройын асырып тұрғандай-ақ, кеудесін көтеріп кекірейе қалыпты.

	Игельстром досының үйінің қақпасын қилы-қилы сезіммен қаққан. Негізгі шаруасы – тұңғыш рет өзі табалдырығынан аттағалы тұрған мынау Сыртқы істер Коллегиясы дейтін мекеменің жәй-жапсарын, оның басшылары мен бағыныштыларының не істеп, не қоятынын асықпай отырып Денис Ивановичтен егжей-тегжейлі сұрап, ертең граф Безбородкаға барғанда болашақ бастығының алдында балаша міңгірлеп тұрмас үшін алдын-ала іштей дайындалып алу болғанымен, ойында: елдің ішкі-сыртқы жағдайын да, сол туралы үлкен тұтқаны ұстап отырған ұлықтар не деп жүргенін де, – жалпы Петербургтағы зиялы қауым қандай көзқараста екенін біле кету ниеті де бар еді. Оған қоса, осыдан екі жылдай бұрын көзі ашық деген күллі орыс қауымын дүр сілкінткен – досының «Недоросль» атты пъесасының қойылымын көріп, Денис Ивановичті танымайтынбілмейтін жүрттың өзі Царицын Лугтағы ағаштан салынған жаздық театрдың сахнасына алтын-күміс толы әмияндарын лақтырып, ысқырып-қышқырып жатқанда, бұл да ақша шашқанмен, дұрыстап қолын қысып тұрып құттықтай алмай кеткеніне қапа болып жүрген-ді. Соның бәрінің сәті енді түсетіндей көрінген. Көңіліндегі ойын ешқашан ірікпей, кімкімнің де бетіне тура айтатын Денис Иванович, отставкаға шыққан соң, тіпті ашық сөйлесер, өзінің қашанғы дағдысымен жарқ-жүрқ ойларын жарқыратып жайып салар деп үміттенген... Солай ететініне еш күмәні да жоқ еді. Өйткені, «Недоросль» қойылғаннан кейін: «Өмір сүруімнің өзі қиындап кетті-ау... Фонвизин мырзаға шейін қалай патшалық құруыма кеңес бергісі келген соң, енді не жорық»,– деп Екатерина патшайымның күңкілдегеніне қарамастан, өткен 1783 жылы «Собеседник любителей российского слова» журналында: біресе «Опыт российского сословникасын», біресе «Несколько вопросов могущих возбудить в умных и честных людях особливое внимание» дейтін астарлы шығармаларын жариялатып, Императрицаның өзіне тиісіп жүрген Денис Ивановичтің ешкімнен айылын жимайтын ер мінезін бұрыннан білетін.

	Сөйткен досы... үйде болмай шықты. Әйелі – Роговикова ханым – көптен сырқаттанып жүргенін, сол кісіні бір жаққа апарып емдету керектігін Денис Иванович талай айтып жүретін. Биылғы жазда Италияға аттанып кетіпті. Үй қызметшісі әйелі: «Сәті түссе келер жазда оралатын шығар» дегенді айтты.

	Енді міне... Сыртқы істер Коллегиясының екінші басшысы граф Безбородкоға еш дайындықсыз, екіүш күн турасында князь Потемкин айтқан бір ауыз сәлеммен ғана келе жатыр.

	...Жеңіл күйме зыр қағып Нева проспектісі мен Мойканың қиылысындағы Строгановтың зәулім мекен-жайынан өте бергенінде Қысқы Сарай да жарқ етіп көзге шалынды. Сол-ақ екен, Игельстром басқа ойдың бәрін ысырып тастап, тас-түйін жинақыланып алды да, қазір граф Безбородконың қабылдауына кіргенде өзін қалай ұстауы керектігін, не айтып, не қоятынын көңілінде жұптай бастады.

	***

	«Бүкіл Сарайда бас көтерместен жұмыс істейтін бір-ақ адам бар... Ол – Безбородко», – деп біреулер әзіл үшін, біреулер кекетіп айтқанмен, жүрт бекерденбекер лақап таратпаса керек...

	– Ваше превосходительство, егер мен қателеспесем, Сіз мынау бұратана жүрттардың жерінде бұрын болдыңыз ғой дейім. Солай ма? – деді, граф қысқа қайырым амандықтан соң әңгіменің төтесіне көшіп. Игельстромның екі көзі тас төбесіне шыға жаздағанмен, жағдай оның жеке басының қазіргі күйінен гөрі күрделірек еді – қамыс арасынан қапыда кездескен қабанкөзденіп қарсы алдында көзі шүңірейген граф Безбородко жауап тосып отырған-тұғын.

	– Иә-иә...–деп қалды сасқалақтап. – Сіз мынау башқұрт, мешер, черемистердің жерін айтып отырсыз ғой? – Алдында жаюлы жатқан карта бетіндегі әлгінде ғана Безбородко көрсеткен ізбен жорғалай жөнелген баронның быртық саусағы Орал тауының оңтүстік бетінен солдаттың тізесіне салатын жамаудай жерді дөңгелетіп қоршап шықты. Сонсоң ғана сабасына түскен ол, сөзін енді сабырмен жалғағандай болды.– Әрине, жақсы білем дей алман... Бірақ, болғаным рас. Баяғы жалғаншы Емельканың2 бұліншілігі кезінде Иван Иванович Михельсонның қарамағында атты әскер эскадронын басқарғанмын.

	– Демек, бұл жүрттардың жай-жағдайынан мүлде хабарсыз емессіз ғой? Жақсы-е-е...

	Несі «Жақсе-е» екеніне түсіне алмай қалған барон Игельстром қарсы алдында отырған Безбородконың сәл сәтке әлденеге ойы бөлініп кеткенін пайдаланып, байқатпай ғана бетіне ақырын көз қиығын салған. Екі елі ғана тар маңдайдың жарлауыттана біткен қалың түкті қабағының әр қылшығы әр жаққа шашырап, түу тереңдегі түймедей ғана шүңірек көзі жансызданып, кірпік қақпастан әлдеқандай бір ой жетегіне беріліп кеткен екен. Әншейінде де қалың етті салпы ерні ол ойланып қалған кезінде онан сайын салпайып, жайын аузын жаялықтай жайылдырып жіберіпті.

	Дәл осы арада атақты фельдмаршал РумянцевЗадунайский айтыпты деген бір сөз баронның ойына сап ете қалды... Жоғарыдан тексеріске келген үлкен ұлықтардың бірі, сөз орайында, граф Задунайскийден қарамағындағы хатшылары туралы да сұраса керек. Әскерде аса қатал көрінгенмен, қарапайым тірлікте тым аңқылдақ та кеңқолтық қолбасшы сонда қарқылдап күліп, секретарьлары Петр Завадовский мен осы Александр Андреевич Безбородко туралы: «Один прямо как Адонис,3 но с придурью; а второй – зело умен, но любая жаба его краше», – депті-міс.

	Сонда «кез-келген көлбақаның өзі одан көрікті шығар» дейтіні – осы Безбородко... Жас шамасы отыздың ортасынан енді асқанымен, өңі тозыңқы, өзі кеспірсіздеу, кеспелтек келген тығыншықтай адам. Сөйлеген сөзінен де, қимыл-қозғалысынан да ерте бастан қызмет істеп ысылып қалғандықтың табы айқын сезіліп тұр, бірақ бой-басына онша көңіл аудармайтын кісінің пошымы байқалады.

	– Барон мырза, – деді, кенет граф тесірейген шүңірек көзін мұның көзіне тұп-тура қадап, – шынымды айтсам, шапағатты князь бұл орынға Сізді ұсынғанда, Григорий Александровичтің кісі танитындығына күмәнім болмаса да, іштей:

	«Апырай, қалай болар екен? Ең құрыса, бұрынсоңды ол өлкеде қызмет істеген адам да емес...» деп қиналғаным рас-ты. Документтермен таныса келе, баяғы Орынбор өлкесінен шыққан бүліншілікті басуға араласқаныңызды көріп, қатты қуанғанымды өзіңізден жасырмай-ақ қояйын. Неге дейсіз ғой? Ертең күн сәулетті, нұр сипатты патшайымымыздың алдына Сіздің документтеріңізді апарғанда, «шапағатты князь осылай ет деп еді» дегеннен гөрі, маған да тілге тиек етерлік бір дәлелдер керек емес пе... Сол табылғандай көрінді. Орынбор өлкесінің өзінде болмасаңыз да, оған шектес жатқан жерлерде болдыңыз ғой. Солай емес пе?

	– «...Әңгіме арнасы қалай-қалай құйқылжып барады өзі?»

	–...болдыңыз. Бұратана жүрттардың жайжағдайын көрдіңіз ғой? Көрдіңіз... Одан беріде Орынбор өлкесінде пәлендей өзгеріс болып жарытқан жоқ десем, артық айтқандық емес шығар деймін. Өйткені, әлі күнге Жайықтан, кешірерсіз... ім-м, Уралдан4 әрі бір қадам аттап баса алмай отырмыз. Оны былай қойғанда, қолымыз жеткен шекара шептерінің өзінде бір күн тыныштық жоқ. Мұнда келіп түсіп жатқан хат-хабарларды қарап отырсаңыз, бірдеңе ұғу деген мүлде мүмкін емес – ылғи бір шым-шытырық, қарама-қайшы пікірлер. Дау-дамай!.. бірінің үстінен бірі жазған арыздар, шағымдар. Бірақ, іс жоқ. Түсінесіз бе, іс-с-с жоқ!

	– «...Сонда маған не демек? Әлде Орынбор аттандырғалы отыр ма? Бірақ... ертеректе құрылған Орынбор губерниясы таяу жылдарда таратылып жіберілген сияқты еді ғой».

	–...Берідегі бодан жүрттардың бас асаулығы біраз бастыққандай болған соң, осыдан екі жылдай бұрын, орталығын Орынбор етіп, Уфа және Симбирск әкімшілік аймағын қайта құрғанбыз. Ондағы ойымыз: бодан болғанына жарты ғасырдан астам уақыт өтсе де, жарытымды пайдасын көре алмай келе жатқан әрідегі қырғыз-қайсақ жүртымен жағдайды жақсарту-тұғын. Бірақ, аймақтың әкімі, генерал-поручик Аким Иванович Апухтин бұл істі реттей алмай-ақ қойды мүлде. Бұрын жасының ұлғайып қалғанын, денсаулығының нашарлығы деген секілді... әр түрлі сылтауды тілге тиек етіп жүруші еді; бұдан әрі сөзбұйдаға салуға ары бармады ма, таяуда қызметтен босату туралы өтінішін өз қолымен әкеп, осында тапсырып кетті. Әлгі айтқан қырғыз-қайсақ жүртымен жай-жағдайды біршама реттеу үшін, енді сол әкімшілік аймаққа генералгубернатор етіп Сізді... иә, Ваше превосходительство, мына Сізді тағайындасақ деген ойымыз бар.

	– Честь имею, Ваше сиятельство! Сіздің мұндай әкелік қамқорлығыңызға әрқашан қарыздармын деп білемін.

	– Мархабат, барон мырза! Мархабат... Алғысыңызды алдымен Его светлость Григорий Александрович Потемкинге айтқаныңыз дұрыс болатын шығар. Сізді бұл орынға ұсынған – әуелі сол кісі екенін ашып айтуды өзіме парыз санаймын.

	– Мені Сізге жіберген шапағатты князь Григорий Александрович Потемкиннің өзі екенін ешқашан есімнен шығармақ емеспін, Ваше Сиятельство!

	– Жақсы, жақсы-ее, барон. Мұныңызды құптарлық қасиет деп қабылдады дей беріңіз. Ал, онда... біздің Коллегиядағы Уфа және Симбирск әкімшілік аймағына, оның ішінде әсіресе, Орынбор өлкесіне... қайталап айтайын, әсіресе Орынбор өлкесіне қатысты материалдармен ертеңнен бастап-ақ таныса беруге қалайсыз? Бұл өлке – дау-дамайының өзі шет-шегіне шығартпайтын ұланғайыр шекаралық аймақ... Әйтсе де, ол жұмысқа мен бәрібір үш айдан артық ешкімге де мәулет бере алмаймын. Иә, уақыт тығыз!.. Сол үш айдың ішінде Коллегиядағы күллі іспен танысып, соған байланысты өзіңіздің ой-пікірлеріңізді хатқа түсіріп, менің қолыма табыс етуіңіз керек. Алғашқы аяқ алысыңызды байқап көруге соның өзі аздық етпес деймін.

	– Честь имею, Ваше сиятельство! Ертеңнен бастап іспен таныса беруім үшін тиісті адамдарға тапсырма беруіңізді ғана өтінер едім.

	– Ол жағына қам жемеңіз... Ал, әзірге қадамыңыздың сәтті болуына тілектеспін, барон!

	– Сау болыңыз, Ваше сиятельство!

	***

	Жүрегі алып-ұшып бара жатқанымен, сырт көзге сұп-суық ажар танытып Қысқы Сарайдан сазарыңқы шыққан генерал-майор Игельстром, қаланың Калинкин көпірі жақ шетінде тұратын қарындасының үйіне жеткенше құс боп ұшып кете жаздады.

	«Құдай-ау, сенейін бе, сенбейін бе... – дейді өзінеөзі. – Күні кеше ғана шалғайдағы Польша жерін жаяу шаңдатып жүрген инфантерия генералы бүгін тұп-тұтас бір әкімшілік аймақтың наместнигі... генерал-губернатор, ә? Жо-жоқ, сабыр, барон Осип Андреевич. Сабыр ете тұр!»

	***

	Әншейінде еш өзгеріссіз, бірқалыпты өтіп жатқан бұйығы тірлігіңнің әр күні өзінің бар бітімболмысымен қаншалықты тұрпайы көрінсе, басыңа бақ қонған сәтте өмір шіркін өзгеріп сала береді екен ғой өзі...

	Барон Игельстром мынау жаңа жұмысына жас кезіндегідей әлдеқандай бір қызу құлшыныспен, жалындаған жігермен кірісті де кетті.

	...Күнде таңертең сағат жетіде Сыртқы істер Коллегиясының архив бөлімі алдында сықиып кеп тұрғаны...

	Күнде кешкісін төрт ат жеккен жеңіл күймесімен қаланың шет жағында тұратын қарындасының үйіне қарай кетіп бара жатқаны...

	Күнде осы... Күнде осы...

	Бірақ одан Уфа және Симбирск әкімшілік аймағына қатысты архив қағаздарының әлі мұрты да шағылатын емес. Оған қиналып жатқан Осип Андреевич те жоқ.

	«Жә,– дейді ондайда өзін-өзі қайрай түсіп. – Бұдан әлдеқайда қиын, бұдан әлдеқайда қиямет шаруалардың басында отырғандар да жүр ғой өлмей. Кез-келген сәтте кеудесіндегі басы аяғының астына түсуі мүмкін Яков Иванович, әнеки, Портада. Жыл құрғатпай оба жайлайтын Тавридасына тағы аттанып кеткен князь Потемкин мынау. Тіпті Императрицаның өзі таңғы сағат бестен тұрып қызметке кіріскеннен, түннің бір уағына дейін бас көтерместен қағаз қарайды деседі. Бірдеңе ғып біз де бітірерміз... Тек уақытты барынша ұтымды пайдаланып, қайткенде де бойды босаңсытып алмау керек, беркіну керек...»

	Уақыт жоқтығын сылтауратсаң, уағдадан таю да оп-оңай екен. Өткенде барон осындайдан опық жеп қала жаздағаны бар.

	...Александр Андреевичпен келісімі бойынша, келесі күні-ақ архив ақтаруға кірісіп кеткен. (Қазір де сол архивтен қайтып келе жатқан беті осы...). Сөйтіп қапылып жүргенінде, «графқа жолыққан соң, не болып, не қойғанынан хабар берерсіз», деген өзінің қамқоршысы Светлейший князь Григорий Александровичтің тапсырмасы тарс есінен шығыпты да кетіпті. Ұялғаннан жерге кіріп кете жаздап, келесі күні генерал-фельдмаршалдың алдына әрең барды. «Сақта, құдай!» – деген светлейший князьдің қай жағынан шығып қаламын деп қипақтап. – «Қателескен пендеңді кешіре гөр!» – деген тағы жалбарынып.

	Жан даусы жаратқанның құлағына жетті ме, әлде шапағатты князь шын қамқорлығына алған адамына кешірімді ме, әйтеуір Григорий Александрович оны кірбіңсіз қарсы алды...

	Өзі де сол күні келушілерге керім ықыласты екен. Кере қарыс маңдайы жарқырап, жалғыз көзі жұмсақ нұр шашып, (опат болған оң көзін қара жібектің жұмсақ тінінен термелеп тоқыған таңғышпен қиғаштай тартып тастапты), тіпті күміс тозаңын сепкен жасанды шашына шейін кісіге сүпсүйкімді көрініп, күлімсірей сөйлесіп отырды. Қазіргі сәттегі барша бітім-болмысы: мынау сап-сарыала фельдмаршал формасы да, анау көріктей кеудедегі керіліп жатқан көгілдір түсті Андреев лентасы да, омырауындағы ордендерінде от боп жанған жақұт тастар да – бәрі-бәрі алдына келген адамға мейіршафғат төгіп, еріксіз баурап аларлық күйде екен.

	– Келіңіз, барон мырза, келіңіз!.. – деді кабинет төрінен күркірей дауыстап. – Ал, қалай... граф Сізді жұртқа: «Ваше Высокопревосходительство» дегізе алатын түрі бар ма, жоқ па?

	– Өзіңіздің мейір-шафғатыңыздың арқасында, Уфа және Симбирск әкімшілік аймағының генерал-губернаторлығына ұсынбақ, Ваша светлость! – деді барон барынша ұстамдылық көрсетуге тырысып. – Соған байланысты Сіздің шапағатты құзырыңызға рахметімді айтсам деп едім.

	– Мархабат мұныңызға, барон мырза... Мархабат! – князь әлденеге кібіртіктеп қалып, көзін төмен салған күйі томсарып сәл отырды да, әлден уақытта басын баяу көтеріп, мұның бетінен бірдеңе іздегендей жалғыз көзімен тінте қарады...

	– Сізге көптен-көп рахмет, Ваша светлость! – деді осы сәтті пайдаланып қалмақ болған барон, мынау қолайсыз үнсіздіктен князьді де, өзін де дереу құтқарып алғысы келіп. – Кісіге жасаған жақсылық та, жамандық та жерде қалмауы керек қой... Сіздің бұл қамқорлығыңызды ұрпағымның ұрпағына өсиет қып айтып кетермін деймін.

	– Ім-м-м... Иә-ә-ә! Кісіге жасаған жақсылықтың да, жамандықтың да ешқашан ұмытылмайтынын бәріміз де білеміз-ау, Осип Андреевич... –деді, князь кенет терезесі тең адамдардың әңгімелесу әуеніне көшіп. – Иә, білеміз, – деді сонсоң тағы да даусын қатайтып алып. – Бірақ оның бәрі, барон, кейінгі ұрпақ үшін жәй сөз болып қалады да, олар бізді тек тындырған ісімізге қарап бағалайды ғой. Ұлы Россияға қандай еңбек сіңіргенімізге ғана қарайды олар.

	– Онда... Жыл сайын обадан он мыңдай адам опат болып жатқанына қарамастан, Қырымнан, – ӨЗІҢІЗДІҢ ТАВРИДАҢЫЗДАН... – табан аудармай, қасиетті басыңызды қатерге тігіп жүргеніңізді де кейінгі ұрпақ ұмыта қоймас, Ваша светлость!

	– Білмеймін... білмеймін! – Князьдің көкірегінен күрсініс аралас ащы өксік шыққандай болды. – Кейінгі ұрпақ түгілі, қазірдің өзінде: «...Қой терісінің қолаңсасы мен жылқы етінің жағымсыз иісі мүңкіген сол Қырым кімге керек? Күллі Россияда ақымақ Потемкин мен менің шешемнің төңірегінде ұйлыққан иттей үйіріліп жүрген тобырдан басқа, ол жақты аузына алған адам көрсем, көзім шықсын!» – дейтіндер де бар көрінеді, барон... (Осындай әңгіменің шет-пұшпағын шалғайда жүрген Игельстромның да құлағы шалған. Бірақ, жүрттың айтуына қарағанда, сөздің түп-төркіні Его Высочество Ұлы князь Павел Петровичтен шығыпты дегенді естігендіктен, бұл арада барон үндемей қалуды мақұл көрді).

	– Да-с!.. Пусть говорят! – деді кенет князь даусын қайтадан қатайтып, креслосына шалқая бере. – Токмо не разговоры, а едино дела наши остаются потомкам. Сондықтан, тек қана іс тындыру керек, барон! Іс-с-с... Бізді ұлы істер күтіп тұр! Сол үшін де күні ертең ӨЗІМНІҢ ТАВРИДАМА... Херсонға жүргелі отырмын. Ал, Сіздің мәселеңізге келсек... оны шешілді дей беріңіз! Ұлы мәртебелі патшайым анамыз бүгін болмаса – ертең Указға қол қоймақ. Өйткені, күні кеше күллі Россияда қаулай жаздаған қалың өрттің ошағы – Сіз барғалы отырған шалғайдағы шекара шептерінен шыққаны өзіңізге аян... Ал, ондай қауіпті аймақты бір күн де қараусыз қалдыруға болмайтыны айтпасам да түсінікті шығар. Сондықтан, шешіледі мәселе... тіпті тез шешілуге тиіс. Бірақ, жол жүрер алдында өзіңізге ескертпей кетуіме болмайтын екі түрлі жағдай бар еді... Сізбен, Ваше превосходительство, сол туралы ашық сөйлессем деп едім...

	– Құзырыңызға құлдық, шапағатты князь! Сізді ынта-ықыласыммен тыңдауға әзірмін.

	– Осип Андреевич, Сіз – әскери адамсыз! – деді, князь кенет әлденеге әңгімені алыстан орағытып. (Басқа – басқа, бірақ Потемкиннен мұндай мәймөңкені күтпеген барон біртүрлі ыңғайсызданып қалып, бір заматта қараса, Григорий Александровичтің жалғыз көзі қас қақпастан мұның жүзін бағып қалған екен). – Иә, әскери адам болғандықтан да, Сіз Ұлы Россияның Қара теңізге шығу үшін қаншама қантөгіс шайқастарға барғанын мен айтпай-ақ білетін болуыңыз керек... Баяғы фельдмаршал Минихтің заманында – Сіз бен біз жаңа туып жатқанда...– (князь күлімдей түсіп, түсін суытып ала қойды), – даңқты орыс әскері Азаулыны, Очаковты, Хотин мен Яссыны алып, Қырым түбегінің өзіне екі рет басып кіргені есіңізде шығар. Күні кеше Сіз бен біз араласқан арпалыс сірә белгілі ғой...

	– Әлбетте, Ваша светлость!

	– Өзіңізге белгілі соншама қантөгістерден кейін, ақыры орыс мемлекетінің оңтүстігін сан рет ойрандаған Қырым татарларының тынымсыз шапқыншылығы біржола тоқтатылып; енді Қара теңізге алаңсыз жол ашқан кезімізде, қолға құдайдың өзі әкеп беріп тұрған бақыттан айрылып қалсақ, не болмақ?

	– Ғафу етіңіз, Ваша светлость, әзірге ондай қауіп жоқ секілді емес пе? Әлде...

	– Иә, әзірге көк желкеден төніп тұрған қауіп жоқ! – деді князь сөзін нықтай түсіп. – Бірақ... есесі кеткен Түрік янычарлары ертең де тыныш отыра бере ме... Қазірдің өзінде өлермендене жарақтанып жатқандарымен қоймай, төңірегіндегі жұрттарды да түртпектеп, Кавказдағы мұсылман халықтарды бізге қарсы қоздырғаны өз алдына, енді Орта Азия хандықтарымен де астыртын байланыс жасау әрекетіне көшіпті. Демек, әрідегі Орта Азия хандықтарымен ауыз жаласпақ болып отырғанда, екі ортадағы біздің бодан жұрттарымыздың да пейілін бұзуға тырысуы әбден мүмкін.

	Айтпақшы, барон, өзіңіз білетін 1767 жылғы Комиссия5 кезінде, мен Өждан және азаматтық құқ жөніндегі комиссияның мүшесі, әрі ділі-діні бөтен бодан жұрттардан келген депутаттардың мүддесін қорғаушы болғанмын. Қателеспесем, сондағы байқауым бойынша... мынау Сіз бара жатқан шекара шептерінің бергі бетіндегі татар, башқұрт, мешер, черемистер мен Уралдың арғы жағындағы қалың қырғыз-қайсақтың ділі, дәстүрі, діні, тіпті тілдеріне дейін жақын жұрттар. Егер түріктер де сол ділі мен діні жақындығын тілге тиек етіп, (олар күні кешеге шейін қырымдықтарды да солай айдап салып келді ғой), өздерінің тіміскі әрекеттерін жүзеге асырып кетсе, Уралдың арғы бетіндегі қалың қырғыз-қайсақ бұрынғыша шекара шептерінен мал айдап, адам байлап әкетуі өз алдына, қатерлі-қатерлі соғыс қимылдарына шейін баруы ғажап емес. Ондай жағдайда бергі башқұрт старшындарының қайтадан бас көтермесіне кім кепіл... Сондықтан, барон, барған жеріңізде... сізден бірінші өтінерім– өзіңіздің достыңыз, Портадағы орыс елшісі Яков Иванович Булгаковпен байланысыңызды үзбей, осы мәселе жөнінде үнемі құлағдар болып отырсаңыз екен. Бұл – өзіңізге сеніп тапсырылғалы отырған Уфа және Симбирск әкімшілік аймағының да, сол беттегі күллі шекара шептерінің де тыныштығын сақтау үшін аса қажет деп ұққаныңыз жөн. Сонда Қырымда жатқан біз де алды-артымызға бірдей алаңдап, екі оқты болып отырмас едік... Мынау Қара теңіз бен Азов беттегі шепте – мен өзім; Кавказдан Саратовқа дейін созылып жатқан ұланғайыр аймақта – біздің Павлуша;6 ал оған жалғас Уфа және Симбирск әкімшілік аймағында – мына өзіңіз, Ваше превосходительство... Үшеуміз үш жерде тастабандап отырып алсақ, Росияның оңтүстік шекарасындағы шептер біржола шегенделгендей болар еді.

	– Честь имею, Ваша светлость! Сіздің сеніміңізді ақтауды өзімнің арымның ісі деп білемін.

	– Ықыласыңызға рахмет, Осип Андреевич!.. Рахмет!.. Бірақ, әлгінде айттым ғой: бұл мәселеге мүлде басқаша қарайтын адамдар да бар кезде, ойлағаныңның жүзеге аса қоюы оңай шаруа емес. Естимісіз: «...Қой терісінің қолаңсасы мен жылқы етінің жағымсыз иісі мүңкіген Қырым!!!» – «Іһм» деп, князь кеңсірігімен мырс етті. – Енді келіп: «...етекжеңімізді онсыз да жинай алмай жатқанда, қияндағы Қырымды Россияға қосамыз деп әлектенудің қажеті қанша? Тіпті шыққан шығынды да ақтамайды ғой сол...» – десетін көрінеді. Кімнің аузына қақпақ боларсың? Иә, мейлі, айта берсін. Бірақ ендігі жерде мен «қой терісінің қолаңсасы мен жылқы етінің жағымсыз иісі мүңкіген» сол Қырымды...– ӨЗІМНІҢ ТАВРИДАМДЫ – Ұлы Россияның да, жеке басымның да тағдырынан бөліп қарай алмақ емеспін. Рас, қазір шаңы аспанға шығып жатқан шығар... Рас, қазір кез-келген аларманға қарабақырға сатылып жатқан-ақ шығар. Бірақ, сол ен тегін кең-байтақ жер таяу жылдардың ішінде-ақ Орыс мемлекетінің тыныштығын оңтүстік беттегі дұшпандарымыздан берік қорғап тұратын тас қамалға айналарына мен сенем! Оған күн өткен сайын құлпырып келе жатқан Херсон куә... ондағы зеңбірек құятын алып өндірістің құрылысын былай қойғанда, Қара теңізді жағалай орналасқан мынау тып-тыныш айлақтардағы кеме жасайтын верфтер куә... тіпті болмаса, түріктердің көзіне түрпідей тиіп тұрған Қара теңіз флотилиясы куә.

	...Әлгіндей әңгімені, барон, ағылшындар мен алимандар, яки француздар мен австриялықтар айтса, мен түсінем оларды. Қызғанғаннан айтады. Россиядан ұлылықты қызғанғаннан айтады олар. Бірақ, орыс тағының мұрагері мен орыс Сарайының саясат тізгінін ұстап отырған ұлықтардан шығар сөз бе сол? – Бір басына атақ-абыройы да, тіпті даңқ та жетіп артылатын, айбарынан адам тітірегендей генерал-фельдмаршалдың қабағы қарс жабылып, әп-сәтте әлденеше жылға қартайып кеткендей көрінген. Бірақ, князь бойын тез жиып алып, қайтадан шамырқана сөйледі. – Мен бір жаңа істі қолға алсам болды – істейтіндері ылғи осы... өре түрегеледі бәрі! Тіпті орыс әскерінің киім-кешегі мен қару-жарағына енгізген өзгерістерімді-ақ алайықшы. Мәселен... Иә, екінші айтпағымның өзі осыған байланысты еді, барон.

	– Құлағым Сізде, Ваша светлость!

	– Өміріңіз әскерде өтіп келе жатқан адамсыз ғой, Осип Андреевич... Шыныңызды айтыңызшы, орыс әскерінің киім-кешегі мен қару-жарағына мен енгізген өзгерістер өзіңізге үнай ма, жоқ па?

	– Қалай десем екен... – Бірден жауап бере алмай, барон қипақтай бастап еді.

	Князь:

	– Қысылмаңыз, қысылмаңыз... – деді, даусын барынша жұмсартып. – Маған «қалай десем екеніңіз» емес, шын мәнінде қалай қарайтыныңыз керек. Ұнаса – үнады, ұнамаса – үнаған жоқ деңізші, тек.

	– Ваша светлость... – деді барон бірден ағытылып кете алмай, біртүрлі кібіртіктеп.– Бұл әңгіменің өзі... баяғы генерал-аншеф кезіңізде-ақ, қарамағыңыздағы драгундардың қару-жарағы мен киім-кешегіне өзгеріс енгізгеніңізде біраз дау-шар туғызған. Несін жасырайын, біреулер мақтады, біреулерге мүлде ұнаған жоқ... Менің өз пікіріме келсем, әскери тәртіп бойынша шашын опалап жүруге тиіс солдат байғұстардың опа таппағандары басына ұн шашып, ол жартылай қамыр боп иленіп, ақыры әлгі бір... (барон «бит» деп айта алмай қысылып, саусағының басын жыбырлатып едәуір қипақтап қалды...) – иә, әлгібір жәндіктердің, – деді сонсоң, – пайда болуына қолайлы жағдай туғызатыны үнамайтын. Сол шаш өсіру, айдар қою, оны күту, опалау деген пәлелерді құртқаныңыз дұрыс-ақ болды деп ойлаймын.

	– Солай-солай, Ваше превосходительство! – Потемкиннің жалғыз көзі жалт-жұлт етіп, шынымен қуанып қалды. – Солдат деген – ең алдымен, солдат болуы керек, Осип Андреевич! Төсегінен ұшып тұрды ма, тап-тұйнақтай болып... сықиып қалсын!

	– Әлбетте, әскери адам ретінде мен де солай ойлаймын, Ваша светлость! Әсіресе, шабуылға шыққан солдаттың санына ұрып, аяғына оралғы болатын ауыр семсерді мылтықтың ұшына орнатылатын істікпен ауыстырғаныңыз өте орынды болды. Тағы басқа толып жатқан артықшылықтары бар бұл өзгерістеріңіздің. Тек тезірек әскерге жаппай енгізілгені жөн болар еді.

	– Енгізіледі, генерал! Енді сөз жоқ, енгізіледі! Мемлекеттік әскери Коллегия Президентінің бұйрығын орындамайтын кім? Каска да, жеңіл күртеше де, шалбар да – бәрі-бәрі болады. Өткен 1783 жылдың 4 апрелінде Указ да бекітілген. Тек соған даярланып үлгермей жатырмыз. Бірақ, үлгермей жатқанымызды желеу етпей-ақ, Уфа және Симбирск әкімшілік аймағының наместнигі, генералгубернатор болғалы отырған мына Сіздің өзіңіз, сол жақсы жаңалық деп таныған өзгерістеріңізді осы бастан қарамағыңыздағы әскерге енгізе берсеңіз, мені мықтап қуантып тастар едіңіз.

	– «Мемлекеттік әскери коллегия Президентінің бұйрығын орындамайтын кім өзі?» – Бұл кезде біраз еті үйреніп қалған барон Игельстром, әлгіндегі князьдің өз даусына салып әдейі көтеріңкілеу сөйлеген. Айналасындағылардың жүріс-тұрысы мен қимыл-қозғалысын келтіріп қана қоймай, дауыстарын да айнытпай салып беретін Потемкин, соншалық мәз болады деп ойлаған жоқ-ты. Григорий Александрович кенет орнынан атып тұрып, табиғатынан мол пішілген адамдарға тән кеңпейілділікпен қарқылдап кеп күлді, қарқылдап кеп күлді...

	(Сөйтіп... «өзінің Тавридасына» жол жүргелі отырған қамқоршысымен барон Игельстром біршама түсініскендей болып қоштасқан).

	Қазір қарап отырса, одан бері де бірталай уақыт өтіпті-ау, өзі... Бұл болса, баяғы, архивінен «әне шығам, міне шығаммен» әлі жүр. Алғашқы кезде әрі кетсе бір айда, тіпті бір-екі аптада-ақ қағып тастайтындай көрген мынау жұмысы тым ұзаққа созылып, сіңірүздіге айналып бара жатқан секілді ме, қалай... Сарғайған парақтарға үңіле түскен сайын, себеп пен салдардан сан түрлі ой туып, бір ойды бір ой қуалап, шет-шегіне жеткізер емес. Құдды, артиллерияға жегіліп, әбден илектеліп қалған аттай, өзінің де бұған көндігіп болған сыңайы бар...

	Санкт-Петербургке сентябрьдің аяғында келіп еді, мизан үшқан мамыражай сол күндер әлдеқашан артта қалып, енді сылбыр жауыны толассыз сібірлеген салқын күз де аяқталуға жақындапты. Міне, Балтық беттен бағана көтерілген қарасұр қою бұлттардан әне-міне қиыршықтап қар қылаулап кеткелі тұр.

	Екі жарым айдан бері екі-ақ рет шақырған Безбородко, бірінде: наместниктікке бекітілгенін, сол қызметке тағайындалуына байланысты шені де өсіріліп, генерал-поручик атағы қоса берілгенін айтып, қуанышқа кенелтіп жіберіп еді. Келесі жолы барғанында қатаңдау сөйлесті:

	– «Мынау...– деді шүңірейген қабан көзінің кірпігін қақпастан, әлдеқандай бір қалың пакетті қолына алып салмақтап отырған күйі. – Иә, мынау... Ваше высокопревосходительство, Сіздің генералгубернаторлық қызметіңіздегі ендігі ең басты шаруаңызға – шекара шептерінің қауіпсіздігіне байланысты қағаз... Өткенде айттым ғой, шептің бергі бетіндегі бодан жүрттарымыздың жай-жағдайы қазір біршама реттелген... Енді бүгінгі таңда бізге ең қажетті нәрсе – осы қырғыз-қайсақ істерінің шиеленген түйінін шешу болып отыр. Өйткені, мына қағаздағы хабарларға қарағанда, шекара шептерінде қайтадан шапқыншылық қабындаған сыңайы бар... Бұған нендей себеп түрткі болғанын мүлде түсіне алмай отырмыз. Сондықтан, барон, мүмкіндігінше мұқият зер салып қарауыңызды қатаң талап етемін. Иә... Бұл жөнінде тіпті жеке қағаз жазып берсеңіз, өте жақсы болар еді... Бұл – бір!

	Екіншіден, жаңа жыл да жақындап қалды емес пе, барон мырза? Іспен танысып болсаңыз... (өзі берген мәулетке дейін мазаламайтынын сездіргенмен, артында бәрібір батпан зіл жатқанын граф осы арада тағы да бір байқатып өтті), енді сол туралы өзіңіздің ой-пікірлеріңізді тезірек қорытып, таяу күндерде менің қолыма табыс етуге тырысқаны ңыз жөн. Өйткені, қызметіңізге кіріспес бұрын Ұлы мәртебелі патшайым анамыздың алдиярлық аудиенциясына кіретініңізді де ұмытпағайсыз. Оған да уақытыңыз кетеді... Сонсоң... асыл текті, нұр сипатты анамыз өзін «Қырғыз-қайсақтың да патшайымы – Фелицамын»7 деп жариялағанынан хабардар шығарсыз деймін...»

	«Еһе... генерал-поручик мырза, – деді Осип Андреевич өзіне-өзі,– Уфа және Симбирск әкімшілік аймағының жұмысына қырғыз-қайсақ істері келіп қосылса, артиллерияға жегілген жылқы атаулының неліктен тез жуасып қалатынын енді ұғатын кезің келген шығар...»

	Жеңіл күйменің жауын шайған терезесінен тағы да Безбородконың бұған сынай қараған көмескі кескіні елес бергендей... «Иә, бүгіннен бастап,– дейді граф қалың қабақтың астынан тесірейген шүңірек көзін мұның өңменінен өткізе қадап, – Сіз өзіңізді Уфа және Симбирск әкімшілік аймағының бар билігін қолыма алдым деп есептеңіз. Сондықтан, қазір-ақ Орынбордағы шекара істері әскери экспедициясының бастығы, әрі сол қаланың оберкоменданты генерал-майор Яков Михайлович Зенбулатовқа хат жазып, жай-жағдайды біле бергеніңіз дұрыс болар еді...»

	«Зенбулатовы кім... Қандай адам екен өзі? – дейді Осип Андреевич оберкоменданттың кескінін көз алдына елестетпек болып. Бірақ қаншама тырысқанмен, одан ештеңе өндіре алмады. – Иә, – деді сонсоң, – тек оқ-дәрінің иісін өз мұрнымен иіскеп көрген адам болса жарар еді... Нәйеті, граф айтса айтқандай, шынында хат жазып, хабарласу керек екен. Кейде көрмей-білмей-ақ, кісінің қарапайым сөз саптасынан қандай адам екенін аңғаруға болушы еді ғой».

	...Сол күні кешкі асын ішіп болған соң барон Игельстром бастық боп барғалы отырған жерінің жай-жағдайын білу үшін; қазір не істеліп, не қойылып жатқанын баяндауды талап етіп, Орынбордың оберкоменданты Зенбулатовқа бірінші рет хат жазып жіберді.

	Содан... бір хат екінші хатқа түрткі болды. Өзінің қамқоршысы Григорий Александровичтің анада айтқан бір тапсырмасын тағы да ұмытып кете жаздаған екен... Сол есіне түсіп, өзінің досы, Портадағы орыс елшісі Яков Иванович Булгаковқа да үшбу хат жазып қойды.

	Енді қалғаны – қырғыз-қайсақ даласымен қатынас туралы архивтегі материалдармен танысуын аяқтап, ой-пікірлерін қағазға түсіру ғана-тұғын.

	«Уһ!» – деп, демін бір-ақ алды барон.

	***

	Адамның өмір бойы ойлап келе жатқан көкейкесті ісінің өзі, – соған қаншалықты іштей дайындығым бар деп есептегеніңмен, – оңайлықпен жүзеге аспай жататын кездері жиі болмай ма... оның қасында аяқ астынан тапсырылған мынадай жұмыстың машақаты тіпті көп болады екен. Қанша уақыт сарылып архивте отырды, қанша уақыт көз майын тауысып сарғайған парақтарды аударыстырды... Бірақ, баронға бәрібір бірдеңе жетпейтіндей болды да тұрды. Арада апта өтсе де, (бұл кезде «Уһ» деп архивтегі жұмысының аяғын жерге біржола тигізген), енді ойын қорытуға, оны қағаз бетіне түсіруге жүрегі дауаламай тайсақтап жүргені – сол. Бүйтіп соза беруге уақыт және көтерер емес. «Сонда қайтпек керек? Мұндайда не істеген мақұл?»

	Күні бойы көше кезіп келіп, үш айдан бері үйреншікті орнына айналған үстелінің басына отырғаны осы еді – шым-шытырық баяғы бір шашыраңқы ойлар қайтадан қаумалады да алды.

	«Апырай, осы бір бейберекеттіктен-ақ құтыла алмай қойдым-ау» дегенінше болған жоқ, кенет... баронның жүзі жайнап сала берді... Сөйтсе, (неғып аңдамаған?) санасын шырмап алған сан-сапалақ ойды осы уақытқа дейін бір белгілі жүйеге түсіріп, шым-шымдап шетінен суыртпақтап көрмепті ғой.

	«Міне, гәп қайда жатыр. Міне, қателігі қайда?» Ыбырсып жатқан үстелінің үстіндегі ұсақ-түйек қиқым-сиқым қағаздарды дереу жан-жаққа ысырып, тек конспект дәптерлерін ғана қасына қалдырған барон, осыдан екі жыл бұрын Орынборды қосып қайта құрылған Уфа және Симбирск әкімшілік аймағының жаңа картасын алдына жайып жіберіп, ең әуелі қызметке барғалы отырған өлкесінің жер жағдайымен, оның шет-шекарасымен танысуға кірісті...

	Табиғатынан байқағыш біреулер болмаса, әдетте адамдар өздері өмір кешіп жатқан аймақ түгілі, нақты тұрып жатқан жерлерінің де қуыс-қалтарысын егжей-тегжейлі біле бермейді... «Пәлен жерде пәлен бар, түген жерде түген бар» деп кейін біреу айтып отырғанда ғана «аһ, солай ма еді?» деп таңғалып жататындар көп. Сөйте тұра, кемді-күн бұйырған ырзығын теріп жеп жүрген жерін білмеймін деп ойлайтын құдайдың пендесі болсашы!

	Сол секілді, мынау өлкеге – Уфа және Симбирск наместничествосына – Сізді генералгубернаторлыққа тағайындамақпыз дегенде де, со жаққа баратыны біржола белгілі болғанда да, барон Игельстром «ол жақты білмеймін-ау, бейтаныс жер ғой...» деп ойлаған емес. Бәлкім, әу баста санасында сондай бір ойдың қылаң берген кезі болған да шығар, бірақ «байтақ Россияның қай түкпірі болғанда да, бәрібір бір Империяның іші ғой» деп, жаңа қызметтің желігімен ондай-мұндайды мүлде есінен шығарып жіберді. Оның үстіне, мынау басына қонған бақыт, кез-келген кісіге көрсетіле бермейтін құрмет пен сенім... осының бәрі-бәрі аяқ астынан болғандығы да оң-солын ойлап жатуға мұрса бермеген.

	Және әскери адамның тірлігі деген де – бас еркі басқа біреудің қолындағы мініс атының тірлігі секілді нәрсе ғой, (ал, барон Игельстром бұл уақытқа дейін бүкіл өмірін әскерде өткізген кісі екені құдайға да аян), сондықтан тізгін қайда бұрса – солай тартасың... Бір бұл емес, барон қызмет бабымен бұрын да талай бейтаныс өлкелерге барған, бұрын да талай бейтаныс жерлерге әскери хүкім жүргізген. Бірақ, тапсырма аларында ешқашан «мен ол жерлерді көрмеп едім, бұрын-соңды болмап едім» дегенді айтқан емес. «Жұмсаған екен – демек, бару керек болғаны» деп қана ұғатын. Бұл жолы да сол үйреншікті дағдысымен, мынау сапарын сондай көп жортуылдың кезекті біріне жорыған сыңайы бартұғын. Бірақ бір нәрсені мүлде ескермепті... Бұрын– барып-қайтқан жерлеріндегі барлық іске басымен жауап беретін бір мықты бұған бұйыратын да, Осип Андреевич оның ығында орындаушының ғана ролін атқаратын. Сондықтан, істің басынан-бақайшағына дейін егжей-тегжейлі есептеп, жоспар құру деген – мұның міндетіне кірген емес-ті. Енді осының бәрі өз мойнына ілінгенін, міне, кештеу... кешіректеу аңдап отыр. Әйтпегенде, Уфа және Симбирск әкімшілік аймағының архивтегі істерін ақтаруға кіріскендеақ, жұмысты әуелі өлкенің жер жағдайымен, оның шет-шекарасымен мұқият танысудан бастамас па еді? Сөйтіп, жүйелі түрде жалғастырып әкеткенде, бәлкім мұншалық қиналмауы да мүмкін-ді. Осының бәрі – баяғы «бір елдің іші ғой», «белгілі ғой», деген немқұрайдылықтан, күнде көріп жүрген нәрсеңе көңіл аудармайтын керенаулықтан туады екен-ау, өзі... – Сонымен... Симбирск наместничествосы – мынау... («Симбирск, Симбирск...» – барон конспект дәптеріне көз салған). Апыр-ау, бұл тіпті Орынборды қосып қайта құрған Уфа наместничествосынан да екі жыл бұрын, дербес әкімшілік болыпты ғой... Енді жаңадан құрылған әкімшілік аймаққа әкеп тіркегені несі екен?...

	«...Иә-ә, Сіз Симбирскінің жағдайына көп аса алаң болмаңыз... – деген граф Безбородконың даусы келгендей болды құлағына. – Губернияларды басқарудың 1775 жылы шыққан ережесіне ептеп өзгеріс енгізілгенінен хабарыңыз бар ма еді? Наместник пен генерал-губернатордың қызметі бірбірімен көп жағдайда сәйкес келе бергендіктен, бұдан былай Москва наместнигінен басқаларға ең кемі екі немесе тіпті үш губернияның ісі тапсырылмақ...»

	– Ім... М-м... Ал, жарайды! Мұнысына да көндік. Соның өзінде: мынау Уфа, Бирск, Мензелин, Бүгілме, Бұғыруслан, Балаби, Стерлитамак, Челябі – сегіз уезден тұратын бір ғана Уфа наместничествосының жер көлемі-ақ жалғанның жартысын алып жатырау. Оған енді: Верхнеурал, Бұзаулық, Сергиев, Орынбор – төрт ояздан тұратын Орынбор облысы келіп қосылған соң, не жорық... жер көлемі тым үлкейіп кетіпті. Тіпті үлкейіп кет-ке-е-ен! Шығысы– ту-ту Тобылға тіреліп жатса, батысы – мына тұрған Астрахань, Саратов, Қазан губерниялары... Солтүстігі – сонау Пермь губерниясына шектессе, оңтүстігі – қырғыз-қайсақтың ұланғайыр даласы...

	«СТЕПЬ КОЧУЮЩИХ КИРГИЗЬ КАЙСАКОВЬ» деп толқып жатқан теңіз бетіне жазғандай жоғарылытөмен иректелген нән әріптерге қарап тұрып, Осип Андреевич: «Осы жерге келгенде карта сызған кісінің қолы да... әй, бір... қоса толқыған шығар-ақ, – деп ойлады. – Иә, осы даламен бұл... – барон Игельстром– қайткенде де тіл табысуы керек. Қайткенде де...» Тапсырма солай...

	«Ендігі ойымыз... бодан болғанына жарты ғасырдан астам уақыт өтсе де, жартымды пайдасын көре алмай келе жатқан... көшпенді... қырғызқайсақ жүртымен... – деген граф Безбородконың үзік-үзік даусы тағы да құлағына келгендей болды,– иә, осы жүртпен жағдайды реттеу керек. Реттеу керек!!!»

	Көшпенді қырғыз-қайсақ даласымен жайжағдайды реттеуді (сол сайын далаға осыдан елу жылдай бұрын елші боп барған Алексей Тевкелевтің айтқаны рас болса), Ұлы мәртебелі І Петр ағзамның өзі қатты көксеген екен. Өткенде архив ақтарып отырып, «Орынбор өлкесі мен ҚырғызҚайсақ ордалары жөніндегі генерал-майор Алексей Тевкелевтің әр түрлі жазбалары» деген қағазға қараса: «Петр Великий в (І) 722-м году, будучи в Персицком походе и в Астрахани, чрез многих изволил уведомиться об оной орде, хотя-де оная Киргиз-Кайсацкая степной и легкомысленный народ, токмо-де всем азиатским странам и землям оная-де орда ключ и врата; и той ради причины оная-де орда потребна под Российской протекцыей быть, чтоб только чрез их во всех Азиатских странах команикацею8 иметь и к Российской стороне полезные и способные меры взять», – деп жазылыпты.

	– Иә, көрегеннің аты – көреген-ау! – деп ойлады барон,– Ұлы мәртебелі Император ағзамның көзі қайда түссе де, жарықтық, ең алдымен Ұлы Россияның қамын жегені ғой. Әйтпесе, өзі жорықта жүріп, бір бүйірде қалып бара жатқан бұл даланы басқа елдің аяғы тимей тұрғанда тезірек Россия протекциясына қаратуды ол заманда одан өзге кім ойлапты? Мақсаты да қандай айқын, анықтамасы – қандай дәл! «Қырғыз-Қайсақ дегендерің – құлағына қол апартпайтын, қырдың шу асау жүрты болғанмен, олардың Ордасы – күллі азиялық елдер мен бейтаныс жерлердің қақпасы да, кілті де...»

	Бұдан кейінгі әрекеттердің бәрі әлдеқандай бір әулиенің қолындағы сиқырлы таяқтың сілтеуімен болғандай, бәрі-бәрі «Император ағзам айтып еді» деген әлгі бір тілдей қағаздағы пікірдің төңірегінен өрби беріпті, өрби беріпті...

	«Жайын жатқан бұл Орда өз еркімен бодан болғысы келмесе, онда миллионға жуық қаржы шығындасақ та, әуелі «Россия империясының протекциясына қарағымыз келеді» деген бір ауыз сөздерін қайткенде де олардың өздерінің аузымен айтқызып, бір бет қағазға бармақ бастырып алуға тырысқан жөн» деген екен; көп ұзамай көктен тілегенді құдай жерден беріп, Әбілхайыр деген ханы қарамағындағы елімен қанатымыздың астына өзі келіп кіріпті. (Бірақ, бұл бақытты сәтті өз көзімен көре алмай, Петр ағзам дүниеден көшіп кеткен-ді). Сөйтіп, Хиуа мен Бұхарға, Бадахшан мен Балқыға, тіпті сонау Индияға дейін сауда-саттық жолын ашпақ болған Император ағзамның арманы кейінгілер үшін аяқ астынан оп-оңай жүзеге асатындай жағдай туған. Ол жағдайды туғызып отырған да – осы бір... мінезі беймәлім, құлқы әрпіл-тәрпіл қырғыз-қайсақ дейтін жұрттың Ордасы. «Степь кочующих киргизь кайсаковь!» Және бұл жол – баяғы Астраханнан самсаған сары қолмен аттанып, жат жерде жайрап қалатын Александр Бекович-Черкасский экспедициясының жолынан әлдеқайда жақын, әрі қауіпсіз. Аяқты (қырғыз-қайсақтар «теңіз» деп атайтын) Арал көліне бір іліктіріп алсақ, әрі қарай Бұхара мен Бадахшанға, тіпті Индияға дейін кемемен жүзіп баруға да болады екен.

	Бұл сәттілік дегенді қойсаңызшы... Жолың оңғарылайын дегенде олжаң қолыңа өзі келіп түседі екен ғой; «көкейдегі ойды жүзеге асыру үшін, әуелі сол қырғыз-қайсақтың өзінің жерімен шекаралас аймақтардағы шептерімізді қайтсек бекітіп аламыз» деп жүргенде, әлгі бір Әбілхайыр дейтін ханы:

	«Халқымызды тас-түйін етіп ұстау үшін, сөйтіп ақ патшаға адал қызметімізді көрсетпекке қамал салып берсеңіздер екен» деп өтініш жасапты... Ордың Жайыққа құяр сағасынан қала салу ісі солай басталған.

	Негізінде, көшпенділердің шабуылынан қорғану үшін, осындай бір қамал салуды Арапов дейтін Жайықтың қазақ атаманы Сенаттан 1725 жылы сұраған екен. Сенат сол кезде-ақ келісім беріпті, бірақ шалғай түкпірдегі тас қамал ішкі жақтан қашып барған қара шекпендер мен бұзық мұжықтардың мекеніне айналып кетпес пе екен деп қауіп қылып, біраз уақыт сөзбұйдаға салып келген... Енді мынау қырғыз-қайсақтың ханы да осындай өтініш білдіріп тұрған кезде, мұндай тиімді жағдайды пайдаланып қалудан бұдан әрі бас тарту – үлкен қателік боларын аңғарып, үкімет Ордың Жайыққа құяр сағасынан қамал салуға амалсыз кіріскен. Бірақ, «көңілсізден көзсіз бала туатыны» қашаннан белгілі емес пе, ол қаланың таланына Оренбург болуды тағдыр бәрібір жазбапты. Бірер жылдан соң құрылыс жұмыстары одан жоғарыраққа – өзеннің қабағындағы биік қызыл жардың басына көшірілген. Әйтсе де, қызыл топырақты жалаңаш жар басы – болашақ қала тіршілігіне тіпті де тиімсіз болғандықтан, құрылыс одан да көшіріліп, ақыры баяғы атаман Арапов көрсететін жерге амалсыз қайтып оралған. Бүгінде, «Оренбург» аталып отырған қала – осы. Шындығына келгенде, «Оренбург» деп Ор бойына салынған қала аталуға тиіс болса, нағыз Оренбург – Орск болуға керек. Бірақ Ор өзенінің Жайыққа құяр сағасындағы қалашық – жәй ғана Орск аталып, (тіпті арғы жақтағы қаңбақша көшіп-қонып жүрген қырғыз-қайсақтың өзі оны менсінбей, «Жаманқала» деп мұрын шүйіретін көрінеді), ал жалаңаш жар басындағы бекініс – «Красногор» бекінісі болсын деп қалдырылған да, түу-у Сақмардың Жайыққа құяр сағасынан салынған қала... («сонда Ор қайда, басқа қайда?») Оренбург болып шыға келген. Күні кешеге дейін Орынбор губерниясының, енді жаңадан құрылған Уфа наместничествосының орталық қаласы аталған Оренбургіңіз – осы. (Осип Андреевич «Хо-о-ош!» – деп бір қойды).

	Ол заманда Жайықты жағалай орналасқан бекіністердің мынау Самар беті мүлде қорғаныcсыз екен; Еділ бойын қауіпсіз ету үшін, енді сол Жайық шебінің батысынан: Қызыл Самар, Бор, Елжан, Бұзаулық, Тос, Сорочин, Ново-Сергиев, Переволоцк қамалдары салынып, олардың аралары редуттармен бекітіліп, Самар шекара шебі сол жылдарда біржола шегенделген де, Оренбург – осы екі шептің ортасын жалғап тұрған тірек пунктке айналып кеткен. Сонда Орск мен Красногордың өзі айдалада қалғандай болмай, Орынбор төңірегін бекітуге септігін тигізіп тұрған бекіністер болып шыға келген.

	«Ім-м-м... иә!» – деп қойды барон ыңыранып. Әрине, сонау Верхнеуральскіден бастап, Жайықты жағалай аш ішекше шұбатылып келе жатқан шекара шептерінің ирек-ирек сызығына көз салып отырып, ол әскери адам ретінде бұл шептің әлі де болса ашық жатқан әлсіз жерлері көп екенін көрмей қалған жоқ. Онсыз да шекара шептеріндегі қырық сегіз қамалда, елу редутте, қырық сегіз бекіністе бейберекет шашылып жатқан әскери контингенттің күшін әр тарапқа бөліп, бостан-босқа рәсуа қылып тұрған мынау ирек-иректі ықшамдай түскен жөн болар еді, тегі. (Ертең граф Безбородкоға айтар ұсыныс-пікірлеріне кіргізу үшін, барон бұндай жерлерге қызыл қарындашпен үзік-үзік белгі соғып отырды). Сонсоң... шекара шептерінде тұйықталған бір тұтастықты және көре алмады. Мәселен, Уфа наместничествосының генерал-губернаторына қарайтын бекініс шептері екі мың шақырымдай жерге созылып келеді де, Қараөзендегі қамалға тіреліп қалады. Ал, қырғыз-қайсақпен жапсарлас жер саналатын, бұл қамалдың аржағындағы жеті жүз жиырма шақырымдай шеп – күллі Урал казак әскерлерімен қоса – Астраханға қарап кеткен. Уфа әкімшілік аймағының наместнигі кім болғанда да, қырғыз-қайсақ ісін реттеу – негізінен, соған тапсырылғандықтан, бұл жүртпен шекаралас жердегі шептің бәрі тұтас бір адамға бекітіліп берілгені жөн емес пе! Оның үстіне, сол 720 шақырым ғана шепте тұрақты әскердің едәуір бөлігі тұрғанын айтпағанда, Урал казактарының әскері де түгелімен Астраханға берілгенін әділеттік деуге сияр ма екен? (Барон бұл тұсқа да қызыл қарындашпен белгі соғып қойды).

	«Иә-ә... ойланатын, ойлантатын жайлар кө-ө-өп!» Тұрақты әскер демекші, шекараның бергі бетін жағалай қоныстанған бодан халықтар – қалың башқұрт, мешерлер, қалмақтар – қырғыз-қайсақтармен әзірше қырбай, әрі шетінен жаугер жұрт болғанмен, олар тұрмақ, Уралдың казак әскерінің өзін тұрақты әскери күшсіз тиімді пайдалану – аса қиын шаруа. Оған дәлелді алыстан іздеудің қажеті де жоқ, күні кешегі Емелька Пугачевтің бүліншілігіақ бұл казактарға сенім артуға болмайтындығын көрсетіп кеткен. Сондықтан, мүмкіндігінше Ұлы мәртебелі анамыздың алдиярлық рұқсатымен Орынбор өлкесіне жөнелту үшін жаңадан құрылып жатқан драгун полкі мен мушкетерлерден тұратын алты батальонды тезірек жасақтаған жақсы-ақ болар еді.

	Ең бастысы, Уфа мен Симбирск әкімшілік аймағының наместнигіне жүктеліп отырған міндет – шекарада тыныштық орнату, әлі күнге сырмінез емес, қырғыз-қайсақ дейтін мынау әрпіл-тәрпіл жұртпен жай-жағдайды реттеу болғандықтан, шатақ шекараның арғы жағынан шықса да, бергі жағынан шықса да, ондай келеңсіз оқиғаларды тергеп-тексеру, дереу шара қолдану – бұрынғыдай губерниялық соттың қарауына жіберілмей-ақ, сенім артылған кісінің – наместниктің – еркіне берілсе ғой. Әйтпесе, немене бұл? Үш ай бойы үздіксіз архив ақтарғанда, біреудің үстінен біреу жазған жылауық арыз-шағымнан көз аша алмай-ақ қойды. Қырғызқайсақтар: «Қалың әскермен келіп, атамандар ауылымызды шауып кетті» десе; казак атамандары:

	«Бұзық қырғыз-қайсақтар қамалға шауып, көп адамымызды тұтқындап әкетті, мал-жан алды» деп мәлімдеме жазады. Баронның байқауынша, тұрақты әскерге арқа сүйеген атамандар, әрине, зарар шегіп, қорлық көріп отырған жоқ. Мұны Императрицаның өзі де аңдаса керек, өткен 1783 жылдың 3 июлінде генерал-поручик Аким Иванович Апухтинге хатында: «...Қалай дегенмен де, олардың (қырғыз-қайсақтардың) мұндаймұндай шапқыншылықтары себепсізден-себепсіз шықпайтынын ескертпей кете алмаймын; шатақ – шекарадағы бастықтарымыздың әлдеқайсысының түртпектей бергенінен туып отырған жоқ па екен? – осыған зер салуыңызды қалар едім», – деп жазыпты. Аяғында өз қаламымен: «Шептің бойындағы біздің адамдарымыздың бармақбасты, көзқыстысы жоқ па еді; ондайды байқасаңыз, тиісті шарасын қолданып, тыйым саларыңызға сенемін. Екатерина», дегені тағы жүр. Әлгіндей жыламсақ хаттарды күрт азайту үшін, әрине, әкімшілік аймақтың наместнигіне бұрынғыдан да үлкен билік беру керек-ақ... (Бұны да айтайыншы, – деп, барон бір бөлек қағазға ойын түртіп қойды).

	Шекара шептеріндегі оқиғалар мен соған байланысты түсініктерді, мәлімдемелерді, хат-хабарларды, арыз-шағымдарды, нұсқауларды – бәрбәрін дым қалдырмай барынша мұқият зерттеген барон, әсіресе өзінен бұрынғы өлке бастықтары бұндайда қандай саясат ұстағанына айрықша назар аударған. Бұл өлкеге бірінші рет аяқ басқан Кириллов пен Татишевті айтпағанда, (арнаулы тапсырмамен барған олардың жөні мүлде бөлек), Орынборды билеген бүкіл генерал-губернатор атаулы баяғы бір Иван Иванович Неплюев марқұмның сызып кеткен жолымен жүріпті де отырыпты, жүріпті де отырыпты. Орынбор губерниясы құрылмай тұрғанда ақ, 1742 жылы барған генерал Неплюев, губерния құрылғанда оның тұңғыш генерал-губернаторы болып тағайындалған да, 1758 жылға дейін өлкені он алты жыл бойы бір өзі билеп-төстеген екен. Одан кейін өлкені бірер жыл бірігіп басқарған П.И.Рычков пен А.И.Тевкелев те; 1759-63 жылдары олардың орнын басқан Давыдов та; 1762 жылғы Сарай төңкерісінен кейін шеттетіліп, 1766 жылға дейін Орынборға жіберілген Д.В.Волков та; оны ауыстырған князь Путятин де; тіпті 17691781 жылдар аралығындағы күллі қиыншылықты басынан өткерген И.А.Рейнсдорп та; Уфа және Симбирск әкімшілік аймағы құрылғанда оның тұңғыш наместнигі болған И.Якоби де; қысқасы, генерал-поручик Аким Иванович Апухтинді ауыстырғалы отырған бұған дейін саясат бір мысқал өзгермеген де, оған өзгеріс енгізуге талап қылған ешкім болмаған да. Бәр-бәрінің қайталай беретіні – баяғы бір гөй-гөй... «Ешқандай заң-зәкүн дегенді білмейтін, басыбұзық бұл бұратаналарды қарулы қолмен жиі-жиі жазалап, қалтыратып ұстап отырудан басқа шара жоқ!» – Сонда олардың – қырғыз-қайсақтардың, – ресми түрде, хан арқылы өз еріктерімен бодан болғандығы қайда қалған? Олардың ішкі де, сыртқы да жағдайларын зерттеп, бізге бүйрегі бұратындарын сый-сияпатпен, сылапсипаумен бауырымызға тарту қайда? Бұған көнбеген жағдайда ғана қарулы қолдың қаһарын көрсетсек, болмас па еді? Жо-жоқ, бұлары бодан жұрттарымызды Империяның мүддесіне икемдеу емес, үркіту ғой тіпті. Абайлау керек екен, және де абайлау керек!

	«Айтпақшы, Үкімет бұған қалай қараған екен өзі?»

	– Сенат... Се-нат! (Барон өкілетті Сенаттың шешімдері туралы дәптеріне үңілген).

	...Орынбор губерниясы құрылғаннан кейін, 1744 жылдың өзінде-ақ, болашақта қырғыз-қайсақтарды қалайша ұстап тұру жөнінде марқұм генерал Иван Иванович Неплюев жоспар жасаған екен.

	«И.И.Неплюевтің «Қосалқы жоспары» атанған бұл документте де қырғыз-қайсақтарды қарулы күштің құрсауына алу – (Жайық бойындағы казактар қаласынан бастап, Орынбор, Орск, Верхнеурал шептерінің бойымен өрлей отырып, Жаңа Үй және Сібір бекіністі шептері арқылы бұл даланы біржола қоршап тастау) – мәселесі қойылыпты. «Жоспар»– Сенатта бекітілген. (Іһмм, иә-ә... демек, Үкімет қолдаған болды ғой!) Бірақ... бұл «Жоспарды» жүзеге асыру: «қырғыз-қайсақтар (қазақтар) тарапынан Россияға қарсы қарулы әрекеттер шыға қалса ғана қолға алынсын» деген ескертпе беріліпті.

	«Да-а-с! Бұған Ұлы мәртебелі Императрица мен Сыртқы істер Коллегиясы не айтар екен?»

	Орынбор генерал-губернаторына берілген нұсқаулардың көпшілігінде-ақ (1749ж. 6 ноябрінде; 1760 ж. 18 июлінде; 1776 ж. 25 июнінде; 1779 ж. 4 октябрінде т.б.) Сыртқы істер Коллегиясы: «...бұл әрекеттерің – қырғыз-қайсақтарға сабақ болады және бұдан былай аяқтарын тарта жүрулеріне де жақсы...» деген пікірді жиі айтқан екен. Сондықтан, түсінікті жағдайға көп аса тоқталмастан, барон Императрицаның әлгі бір хатына9 қайта кеп тірелген.

	«Сөз арасында айта кетейін, – депті Ұлы мәртебелі, – егер хан мен сұлтандар Сізден, немесе Орынбор комендантынан хабар алған бойда жазықсыз жапа шеккендердің шығынын орнына салмаса, яки төлем беруден бас тартса, онда қырғыз-қайсақтарға репрессалия жасауға әбден болады...»

	– Иә-ә-ә...– барон терең күрсінді. – Өткенде граф Безбородко да: «...әлі күнге Уралдан бір қадам ілгері баса алмай отырмыз...» дегенді жиі айтып еді-ау. Мен де репрессалия шараларының бірін жүзеге асыруға ұсыныс жасасам ба екен? Ә? Қайткен жөн?

	(Бұл тұсқа да барон қызыл қарындашпен бір белгіні немкеттілеу соға салды).

	Ойы, негізінен, жүйеленіп қалған сияқты. «Жолға шығарда өздері де біраз нұсқау беріп жіберетін шығар-ақ» деп, ол енді кідірместен осы пікірлерін қағазға түсіруге кірісті.

	«Қырғыз-қайсақ Ордасымен шекарадағы жайжағдайға зер сала қарағанда, екі міндет ерекше көзге түседі, – деп бастады барон... 1.Жоғарыда аталған халықпен арамызда қайткенде де тыныштық орнату, сөйтіп сылап-сипап отырып-ақ айтқанымызды істету. 2.Аш ішектей созылып, күні бүгінге дейін әскери күш-қуатымызды бостан-босқа рәсуа қылып отырған, сондықтан да шептің екі бетінде бірдей жөңкіле көшіп жүрген бодан жұрттарымызды жөнге салуға кеселін тигізіп келе жатқан, ирек-ирек шекара шептерін барынша ықшамдау керектігі; өйткені, ол қазір де ашық-шашық күйінде, бір-біріне керек кезінде қол ұшын бере алмастай бытырап жатыр.

	Үшарын жел, қонарын сай білетін, белгілі бір орнықты мекендері жоқ, осынау көшпелі жұрттарды жөнге салып, тыныш-бейбіт өмір сүруге жеткізу үшін, бұлардың тағдыр-талайы кімге сеніп тапсырылса да – ең әуелі сол адамға деген олардың сенімі мен ынта-ықыласын орнықтыра түсуден басқа ылаж жоқ; (Өзіне дейінгі бастықтардың баршасы баяғыдан бері «барымта-сырымтадан» ештеңе өндіре алмағанына анық көзі жеткен барон, бұл мәселеге басқаша қарайтынын осы арада бір аңғартып өткісі келді; бірақ бұрыннан келе жатқан дәстүрді біржола мансұқ етуге де жүрегі дауаламай, ойын екіұштылау қорытты); әйтсе де, өздерінің де, көршілерінің де тыныштығын қамтамасыз етіп тұрған татулықтан таяр болса, ондай тентектерді тез арада тезге салар, тәубесіне келтірер темір тізгін бар екенін ешқашан естерінен кетпестей етіп, тітіретіп ұстап отыру керек.

	Мұны жүзеге асыру: біріншіден, жергілікті жерде болмай тұрмайтын дау-жанжалдар мен әр түрлі арыз-шағымдар, өкпе-араздықтар дереу тексеріліп, сол жердің өзінде жедел шара қолдануға толық өкілеттік берілуіне...

	Екіншіден, әскери күштің саны мен сапасы әлгі жұрттарды «ашсақ – алақанда, жұмсақ – жұдырықта» ұстайтындай етіліп, бұл халықтардың қасиет-құлқы мен олар жайлап отырған жердің ерекшелігіне қарай икемделуіне және жағдай талап етсе, тізгін үзген тентектерді тез арада ауыздықтауға қаншалық ерік берілуіне байланысты деп білемін.

	(«Әкімқұмар әлдебіреулерге ұқсап кетпедім бе?»– деп, барон бір сәт кідіріп қалды да, ойын анықтай түсу үшін, түсінік бере кетуді мақұл көрді!)

	Мұны айтқанда, Сіздің шапағатты құзырыңызға мәлімдемегім мынау еді: егер толық өкілеттілік берілетін болса... онда 1.ШЕКАРА БАСТЫҒЫ аяқ астынан шығып жататын дау-жанжалдарды, ұрлыққарлықтарды және басбұзарлықты, – ондай келеңсіз істер шекара шептерінің арғы жағында көшіп жүрген қырғыз-қайсақтан шықты ма, әлде бергі беттегі Уфа губерниясы, Орынбор облысы, немесе Астрахан губерниясында тұратындардан шықты ма,– мейлі, кімнен шыққанына қарамастан, сол жердің өзінде тергеп-тексеріп шешім қабылдауға; сондай-ақ, әлгіндей тентектерді жер түбіндегі губерниялық сотқа айдатып жатпай-ақ, істің анықтанығына қарап, сол жердің өзінде шара алуға ерікті болса екен; және Шекара бастығы бұл ретте тек өзінің тікелей бастығы алдында, қала берді – өз арының алдында ғана есеп беретін болса! 2.Тығыз-таяң жағдайға душар болып қалғанда, істің ыңғайына қарай, қайырусыз өз бетімен кеткен ауылдар мен ұлыстарға тінту жүргізіп, көштеріне тиюге дейін рұхсат етілсе екен дегім келеді.

	Ал, әскери күшімізді нығайта түсу мәселесіне келсек, бұған мынадай нәрселер қажеттігін мәлімдеймін: Уфа генерал-губернаторының, – немесе сол қызметті атқаруға тиіс адамның қарамағына берілген, көздің қарашығындай сақтауға оған сеніп тапсырылған шекара шептері күні бүгінге дейін Қараөзендегі қамалмен аяқталып, оның заңды жалғасы – 720-ақ шақырымдай жер, Урал өзенінің Каспий теңізіне құяр сағасындағы Гурьев қаласына дейін – көршілес Астрахан губерниясының территориясына кіріп келе жатқандықтан, енді бұл шепті де, сол шептің бойындағы Урал казактарын да бұрынғыша Астрахан губерниясына тәуелді етіп қоймай, (Урал казак әскерін өздерінің ішіндегі земстволық істерге де араластырмай), бар болғаны– әскери адамдар ретінде ғана Уфа генералгубернаторының қоластына қосып берген өте орынды болар еді. Сөйтіп, осы әскер мен шекара шептерін жағалай қоныстанған жаугер жүрттардың басын қосып, барлығына бір орталықтан басшылық жасасақ, әлгі қырғыз-қайсақ дегендеріңізді тыпыр еткізбей ұстап отырар едік; әрі бұдан әскери қимылға араластырылған адамдардың да шаруашылығы шайқалып, яки күйзеліп қалмас еді.

	Ескере жүрер бір жәйт – өмір тәжірибесіне қарағанда, әлгі айтылған жаугер жұрттарды да, казак әскерін де тұрақты әскерсіз тиімді пайдалану мүлде мүмкін емес. Ал, тұрақты әскердің өз жағдайына келсек, Ұлы мәртебелі патшайым анамыздың алдиярлық шарапаты арқасында жаңадан құралып жатқан бір драгун полкі мен мушкетерлерден тұратын алты батальон жеткілікті болатын шығар деп ойлаймын. Тек... (Барон осы арада тағы кідіріп, өткен күндердің өкінішті қателіктеріне ойша көз жүгіртіп кетті... Архив деректерінің айтуынша, бір кезде бұл шепте берік бекіністер мен тастан соққан қаһарлы қамалдар көп болған екен. Оларда атты әскерден де, жаяу әскерден де құралған тұрақты ландмилиция полктары тығыз тұрыпты. Бұған гарнизондардағы әскер мен бодан жұрттардан жиып алынатын қарулы қолды қоспағанда, екі немесе үш армия полкі үнемі көмек беруге және даяр тұрған. Сөйткен мықты шеп күндердің күнінде шетінен сетінеген де кеткен... Қырғызқайсақтың өздері сайлаған ханы өлген соң, «жаңа ханды біз тағайындадық» деп; берідегі башқұрттың бас асаулығы біржола басылды деп; Еділ-Жайық арасы да, Орынбор төңірегі де орыс адамдарымен толтырылып болды деп, не керек, әйтеуір 1767 жылы «енді бұл шепте құрсан әскерді құр босқа ұстаудың қажеті жоқ» деп, ландмилиция әскері таратылып, армия полктары кейін шақырылып алынып, жорыққа шығуға жеңіл жеке-жеке командалар мен гарнизондар ғана қалдырылған. Шекарада тұрған бұл тұрақты әскердің өзі кейін... бірінші орыс Түрік соғысы жылдарында – 1770 жылы – шептен шақырылып алынып, майданға жөнелтілген де, күзет қызметі гарнизондардың коменданттары мен бодан жұрттардан жиып алынатын әскерге ғана аманатталып қалған. Тұрақты әскер түптүгел кетіп, жалаңаш қалған шептерде шікірейген коменданттардың не істегені және оған Жайық қазақ атамандарының озбырлықтары қосылғанда, ақыры 177310 жылы оның аяғы немен тынғаны жалпыға, сірә, аян ғой. Әсіресе, қамалдар түгелге жуық қиратылып, өртелініп, жермен-жексен етіліп жіберілген. Бірқатары қазір қалпына келтіріліп, бірқатары қайта салынғанмен, әлі күнге көпшілігінің күлі желге ұшып жатыр... Сол есіне түскенде баронның қолындағы қауырсын қалам қағаз бетімен сырғи жөнелді)... Тек шекара шептеріндегі қырық сегіз қамалда, елу редутте, қырық сегіз бекіністе күні бүгінге дейін тұрған гарнизондық батальондардың санын сол күйінде қалдырған жөн, – деп жазды ол сүйкектетіп. – Өйткені, әлгі айтылған драгундар полкі мен мушкетерлердің алты батальонын ертең әр түрлі жағдайға байланысты бір орыннан екінші орынға ауыстырғанда, олар тұрған шеп уақытша болса да ашық қалмауы өз алдына, тіпті бір сәтке де әлсіремеуі керек... (Баяғыдан бері келе жатқан шекара шептері бұл бармаса бүлініп қалатындай тым қазбалап кеткенін артық көріп, барон енді не айтсам екен деп ойланып қалған. Көзі карта бетіндегі қызыл қарындашпен соғылған белгіге түсіп кетті... Бірі – Орынбордан, бірі – Урал казактары қаласынан11 Жемнің12 жоғары жағына қарай зулаған қос жебе секілді қос қызыл сызық ысқырынып бара жатып: «...әлі күнге Уралдан әрі бір қадам аттап баса алмай отырмыз...» – деген граф Безбородконың даусын құлағына жеткізгендей болды. Сол-ақ екен, Сенаттың да, Сыртқы істер Коллегиясының да ойынан шығарлықтай бір ұсыныс енгізбекке бел байлады барон).

	Аш ішектей шұбатылып жатқан шекара шебін ықшамдау, немесе (өткенде Өзіңіз айтқандай!) оны бір орыннан екінші орынға ауыстыру мәселесіне келсек, бұл үшін әуелі шепті не себепті өзгертетініміздің мәнісін ұғып алу жөн және жердің ыңғайын да алдын-ала зерттеген мақұл. Сондықтан, Жемнің жоғары жағы мен Ордың бойына бес немесе төрт-ақ деташаментпен13 күтпеген кезде шабуыл жасасақ,– деген ұсынысқа Сіздің алдыңызда тәуекел етіп отырмын.

	Бұдан бізге түсер пайда: біріншіден, шекара шептерін ілгері көшіру туралы шешім дегеніміз – белгілі бір негізге сүйеніліп, соңынан дау-шар тумайтындай, заңды түрде жасалу керек болса, ойламаған кезде Ор бойы мен Жем жағасына орнығып алған біз, бұл жерлерге қырғыз-қайсақтар қайтып келгенде, баяғыдан бері тұрып жатқандай түк білмеген боп отырамыз.

	Екіншіден, шекара шебі Жем өзеніне көшірілсе, қырғыз-қайсақтардың ойында не бар, мұңмұқтажы қандай – соны білер едік; яғни шекара ілгері жылжығанда, олар бұрынғыша Жем мен Урал арасындағы жазық даланы жайлай берер ме екен, әлде Орта Азия хандықтарына қарай қоныс аударып, ауа көшіп кетер ме екен – осы мәселе анықталар еді.

	Үшіншіден, осы жорықтың кезінде, – баяғы бір жылдарда берекемізді кетіргені үшін, – қырғыздардың бастарына әңгіртаяқ ойнатып, таяу уақытта естерін жия алмастай, сазайларын берер едік; сонда олар талай жылдарғы тентектіктен тиылатыны өз алдына, тіпті тезге салғанымыздың өзінен тәңірінің зауалы мен тәубаға келтірушілігін қабат көргендей болар еді.

	Осы айтқандарымыздың бәрі ойдағыдай жүзеге асуы үшін, жаңадан құралып жатқан тұрақты әскер тобын тезірек жасақтау шараларын қарастырған жөн; әр жер – әр жерге азық-түлік пен жем-шөпті алдын-ала даярлай беру керек; жорыққа алып шығуға жеңіл, кіші калибрлі зеңбіректерді сақадай сай етіп, барған жерлерімізде инженерлік жұмыс жүргізуге тиіс офицерлерді, – олардың кейбіреуін бас штабтың өзінен алып, – осы бастан қызметтеріне тағайындай берген мақұл. Азық-түлік пен жемшөпті жол-жөнекей сатып алып отыру, сондай ақ артиллерияны ылғи сүйретіп жүру – бір сөзбен айтқанда, әскердің шеру тартуы – қашанда қалтада қаражат болуын тілейтіндіктен, бұл іске арнайы бөлек қаржы бөлінгені дұрыс болар еді; әрине, шығынның орны – азық-түлікті үнемдеп пайдалану мен артиллерияны күтіп ұстаудың есебінен «қайтадан толтырылатыны» белгілі жәйт қой...»

	Айтары көп секілді-ақ еді, бірақ бүкіл өмірінде қысқа да қасаң сөзбен әскери ақпар жазуға ғана қалыптасып кеткен барон бұдан әрі не істерін білмей, сарқылды да қалды. Әрі ойланып, бері ойланғанда, осы айтқандарынан артық барқадарлы ештеңе таппаған соң: – Жә! – деді, кенет қаламын тастай салып. – Негізгі мәселелер қамтылған жоқ па осы... Жетпесі болса, бастық атаулы бірер пікір қоспай бәрібір жібермес, соларға қалсын!»

	Бойы біртүрлі жеңілейіп сала берген ол екі алақанын құшырлана ысқылап-ысқылап жіберіп, орнынан сергек тұрып кетті.

	***

	Төрт қабырғаға қамалып отыра берсе, кісі тыстағы тірліктен мүлде мақұрым қалады екен... үш ай бойы қағаз қараудан бас көтермеген барон Игельстром басты шаруасын тындырған соң қарындасының үйінде қарап отыра алмай, келесі күні-ақ қалаға шығып кеткен. Көп-көп жаңалыққа қанығып қайтты.

	Біріншіден, Жаңа жылға бірер күн қалса да, граф Безбородко неге қыспақтамай жүр десе, соңғы кезде оның бұған мойын бұруға шақаты болмапты (Александр Ланской14 аяқ астынан опат болған күні қара жамылған императрица мемлекеттік істерді мүлде ұмытқаны өз алдына, тіпті Сарайды тастап, адам аяғы баспаған тоғайдың түкпіріндегі– Пелладағы оңаша саяжайға барып, бірде-бір кісіні қабылдамастан, жекеленіп жатып қалған. Сосын-ақ сыртқы саясатқа байланысты бүкіл ауыртпалық тек өзіне түскен Безбородконың басқа іске мойын бұруға мұршасы қайдан болсын!) Тіпті таяу күндерде мұны шақырарлық шамасы жоқ көрінеді.

	Екінші естігені – Екатерина патшайымның осы қаралы күйіне, қайғылы жағдайына және мемлекеттік маңызды-маңызды істердің тоқыраптоқтап қалуына байланысты, граф Безбородко сонау Херсонда жатқан князь Потемкинге хабар салған екен; Кавказдағы істердің реттелуіне қатты алаңдап отырған Григорий Александрович кішкене кідірістесе де, әйтеуір осыдан бірер апта бұрын астанаға жетіп үлгеріпті. (Бұған барон қуанып қалды). Князь келгенше Безбородконың бір бітірген шаруасы – Күн сәулетті алдияр ананы Пелладан Царское селоға көшіріп әкеліп қойыпты.

	Мұнан соңғы жүрттың гу-гу әңгімесі: Екатерина патшайымның есі ауып кете жаздап, әрең аман қалғандығы жөнінде... және жақында ғана ұйқыдағы қаланы түн ішінде дүрліктірген зеңбіректердің зіркілі туралы екен. Сөйтсе... Царское селода жатқан патшайым түн ортасы ауа әлдеқандай бір күймемен жападан-жалғыз Сарайға келіпті де, күзетте тұрғандардан: бұл келгенде қамал зеңбіректерінің неге үнсіз қалғанын сұрапты. Сасқан күзетшілер дереу бастықтарына хабар береді... Бастықтар дереу зеңбірекшілерге бұйрық қылады... Содан күмп-күмп салют басталады да кетеді ғой баяғы... Әлден уақытта алдияр тақсырдың өзі қайта келіп, түн ішінде неге зеңбірек атылып жатқанын сұрайды.– «Өзіңіздің тапсырмаңыз бойынша...» десе, сенбепті.– «Немене, мені жынданып кетті дейсіңдер ме? Түн ішінде өзіме өзім салют бергізіп...» – дейтін көрінеді. Содан... бөлмесіне барып жатып қалған патшайым, қатты ұйықтап кетіпті де, келесі күні түк көрмегендей, түк болмағандай... тып-тың тұрып, қалыпты қызметіне кірісіпті де кетіпті.

	– Таяу күндерде елшілерді қабылдауға қызу даярлық жүріп жатыр, – десті білетіндер.

	–...Жаңа фавориттің келгенін білесіңдер ме? – деді сол жерде екінші біреу.

	– Жаңа фаворит?! Кім екен?

	– Александр Ермолов!

	– Қай Ермолов?

	– Ит білген бе? Шашы селеудей аппақ, еңгезердей бойы екі метрге жуық, танауы таңқиған ақсары сымбатты жігіт. Ата-тегі Волга бойындағы дворяндардан деседі.

	– Байғұс Ланской!.. Царское селодағы патшайымның сүйікті иті Земирамен15 бірге біржола ұмытылды десеңізші.

	– Айтпақшы, Ланской опат болған соң «босаған орынға» отыра қалмақ болған бір есуастың әңгімесін естіп пе едіңдер...

	– Ол кім тағы?

	– Князь Дмитрий Кантемир... Молдавандық мырзалардың бірінің ұрпағы деседі...

	– Ол неғыпты?

	– Ланской қайтқан күннің ертесіне Ұлы мәртебелімнің алдына барып аяғына жығылған ғой...

	«Босаған орынға мені ала көріңіз! Көңіліңізді қалдырмаймын!» – деп жалынса керек. Алдияр анамыз күзетшісін шақырыпты да: «Мына бетсізге қара су татырмай, қамалға апарыңдар да қамаңдар! Қараңғы үйде, бәлкім, қайтадан ақылы кірер!» – депті.

	– Иә?..

	– Қазір қамал түрмесінде отырған көрінеді...

	– Бәр-ре-кел-ді-і!

	– Иә-әәә! Бәрі құдайдың ісі дағы.

	Жұрт бір-бірлеп тарап, жан-жаққа жылыстап кеткен соң, жалғыз қалған барон Сыртқы істер Коллегиясына барып, Кавказдағы оқиғалардың жайжапсарын сұрастырып көріп еді, осыдан екі жылдай бұрын Павел Сергеевич Потемкин астыртын сөйлесіп қайтқан Грузия ханы Ираклий ІІІ орыс әскерлерін қуана қарсы алып, Самойлов бастаған қалың қол Тифлиске қарсылықсыз кіріпті. Қазір Кавказдан арғы жаққа асып түскен орыс әскерлерінің әрекетіне қатты наразы, әрі Грузияны өз иелігіміз деп санайтын түріктер мен парсылар бұған бұлқан-талқан болып жатса керек. Лезгин князьдары Грузияның шет-пұшпағын қатты шапқыншылыққа ұшыратып та үлгеріпті. Алазаньның бойында олармен орыс әскерлері бетпе-бет келіп, қырғын шайқас өткен. Осында келіп түскен хабарларға қарағанда, Ираклий ІІІ империяның күшіне қатты сүйсінгені байқалады...

	–...Сіз барғалы отырған шекара шептерінде де шатақ аз емес, – десті Сыртқы істер Коллегиясындағылар. – Қырғыз-қайсақтар мен Урал казактарының арасы аса шиеленісті күйде. Атамандардан Әскери істер коллегиясына түскен рапорттарға қарап, князь Потемкин күні кеше оларға (қырғызқайсақтарға...) қарсы репрессалия жасауға жарлық жөнелтті. Егжей-тегжейін білгіңіз келсе, сол Коллегияға барып өзіңіз сөйлесіп шығыңыз...

	Мүнсыз да, князьдің астанаға келгенін әлгінде естігеннен бері Осип Андреевич онымен көріскенше асығып еді; аяқ астынан қосымша себеп табылған соң, қайткенде де қазір кіріп шығуды жөн көріп, сол бойда Әскери коллегия кеңсесіне қарай тартты. Григорий Александрович кабинетінде екен...

	Көңіл күйі бүгін ерекше көтеріңкі ме, әлде Жаңа жыл жақындап қалған соң, күні кешегі Рождество мейрамынан кейін жұрттың бәрі жаймашуақтанып кеткен бе, қара матамен таңып тастаған көр көзіне шейін күлімсіреген сыңаймен орнынан тұра келіп, күркірей амандасқан князь:

	– О-о!!! – деді, жолкілемнің үстінде жалғыз көзімен мұны басынан бақайына дейін тінте қарап тұрып.– О-о, генерал-пору-у-чик... Сіз өте сымбатты жігіт екенсіз ғой. Міне, тамаша!.. Там-ма-ша-а!

	– Премного благодарен, Ваша светлость! – деді барон да дереу кішілік мезіретін жасап.

	Жұмысбасты боп кеткендіктен, шені өсіп – шекпені жаңарғалы мынау су жаңа генерал-поручик формасымен жұрт көзіне жарқырап бір көріне алмай, өзі де пұшайман болып жүрген. Соны бірінші рет байқап, (байқап қана қоймай, бағалай да біліп), бір ауыз сөзімен көңілін көтеріп тастаған князьға іштей қатты риза болып қалды. (Әдетте, іштарлық, көре алмаушылық секілді келеңсіз мінездер көбіне өздері де ұсақ, сөздері де майда адамдардан шығатынын барон бұрыннан да білетін; осы жолы соған тағы да бір көз жеткізгендей болды). – Бәрібәрі өзіңіздің әкелік қамқорлығыңыздың арқасында ғой, шапағатты князь! – деді биязы мінез көрсетіп.

	– Құттықтаймын, барон... құттықтаймын! Жаңа қызметіңізбен, жаңа шеніңізбен, Осип Андреевич! Ал, құлағым Сізде...

	Қысқа қайырым амандықтан соң, князьдың Кавказдағы табыстарын, орыс әскерлерінің Қап тауынан да әрі асып түсіп, Грузияны Россия протекциясына қаратуға қол жеткізгенін – не керек, бар-бар жақсылық пен жаңалықты естіп жатқанын қуана айтып келіп, барон да князьді құттықтап өткен. (Әлгінде естіген хабарының жайына сосын көшпек-ті...)

	– Иә-ә! – деп, желпініп отырған князь әңгімені әрі қарай өзі жалғап әкетті. – Өткенде өзіңізге айтқан бір сөзім есіңізде шығар... Есесі кеткен Түрік янычарлары жайларына қарап отыра ала ма, төңіректерін түртпектеп, Кавказдағы күллі мұсылман халықтарды қайта-қайта бізге қарсы айдап салуын қоймағасын, біз де қол қусырып қарап отыра алмадық... Ғұмыр бойы түріктердің тоқпағынан көз аша алмай келе жатқан Кавказдағы христиандарды: грузиндерді, армяндарды, тіпті бір бүйірдегі гректерге шейін бауырымызға тартып едік; мінеки, Тифлиске қантөгіссіз-ақ кірдік. Саясат қой, барон... сая-са-а-ат! Осының бәрі тек саясатты дұрыс жүргізе білгендіктен деу керек.

	– Әрине, Ваша светлость! Қазіргі жағдайда көп мәселенің түйіні саясатқа кеп тірелгені дау туғызбайтындай дәрежеге жетті ғой. Мені қатты алаң етіп, алдыңызға келуге мәжбүр етіп отырған да – осындай бір жайлардың жай-жапсарын біле кету ниеті еді...

	– Айтыңыз, барон, айтыңыз!

	–...Сыртқы істер Коллегиясындағылардың мәліметіне қарағанда маған сеніп тапсырылғалы отырған аймақтағы шекара шептерінде қазір шапқыншылық қабындап кетіпті, Григорий Александрович. Әсіресе, Урал казак атамандары мен қырғыз-қайсақтардың арасы аса шиеленісті күйде деседі. Соған байланысты болашақтағы іс-әрекеттеріміздің бағыт-бағдары қандай болуы керектігі жөнінде кеңесіңізді тыңдасам деп едім...

	– Іһм-м, иә... Урал шекара шептеріндегі жайжағдайдан шамалы да болса хабарым бар екені рас, Осип Андреевич. (Тұрақты әскер құрамына кірмегенмен, Урал казактары өздерінің әскери канцеляриясы арқылы тікелей бізге – Мемлекеттік Әскери коллегияға бағынады ғой). Жақында қарасам, атамандардан түскен арыз-шағымдар тау-төбе боп үйіліп қалған екен. Таныса келе, жағдайдың онша мәз еместігіне көзім анық жетті. Неге? Әзірге асығыс байлам жасау ағаттық болар, бірақ бір нәрсеге назар аудармасқа болмайды ғой деп ойлаймын... – Князь еңгезердей денесімен ілгері бір итініп қойып, сап-сарала формасымен емен столға еңсесін сала отырды. – Өзіңізге белгілі, баяғы Емельян Пугачевтің бүліншілігінен кейін, казактардың қолындағы зеңбіректер түгелімен тартып алынып, тек қана тұрақты әскер топтары тұрған тас қамалдарға ғана доп қару ұстауға ұрықсат етілген болатын. Содан кейін-ақ, қаһарлы қарудан айрылған казактардың жағдайы күрт қиындап кетті ме деймін... Өйткені, мұның өзі – әскери тұрғыдан қарағанда, казак атты әскерлерінің қырғыз-қайсақ қолынан құйттай да артықшылығы жоқ екенін бір көрсетсе, екіншіден – екі жақтың да қарулы күшін өз қолымыздан теңестіріп бергендей әрекет болып шықты. Осы бір олқылықтың орнын толтыру үшін, қырғыз-қайсақтардың бетін мықтап бір қайтару мақсатымен, жақында ғана мен жаңадан жарлық бергем... Қамалдарда тұрған тұрақты әскер топтарының көмегімен, казактар енді еселерін жібере қоймайтын шығар-ақ!

	– Қамалдарда тұрған тұрақты әскер топтарының көмегі казактарға мықтап тиетініне күмәнім жоқ, шапағаттым! Тұрақты әскердің аты – тұрақты әскер ғой... Бірақ, өз еріктерімен қоластымызға келіп кірген бодан жүртымызға регуляр әскердің күшін қайта-қайта көрсетіп, қаруымызды сұқаңдата берген қалай болар екен? Саясат тұрғысынан да, бұл– өзін-өзі ақтамаған әдіс секілді көрінеді маған.

	– Неге олай дейсіз, Осип Андреевич! Сізге дейінгі генерал-губернаторлардың бірде-бірі бұл әдісті теріске шығарған жоқ сияқты еді ғой?

	– Иә, ешқайсысының теріске шығармағаны рас, шапағаттым! Теріске шығармағандары былай тұрсын, қайта қырғыз-қайсақтарды уысымызда ұстап отырудың бірден-бір жолы – оларға қарсы осылайша жиі-жиі қарулы қол жіберіп, «қыра беру ғана» деп білген... Қырғыз-қайсақтармен арақатынасымыздың жарты ғасырлық архивін ақтарғанымда, көзім анық жеткен бір нәрсе – әуелде бодандыққа өз еріктерімен кіріп қалған бұл жүрт әлі күнге дейін уысымыздан шығып кетуге әрекет жасамағанына қарамастан, осы уақытқа дейін өлкені билеп келген бастықтардың бар бітіргендері– бұдан қырық жыл бұрын, баяғы Иван Иванович Неплюев марқұмның Өкілетті Сенатқа әкеліп, 1744 жылы бекіттіріп әкеткен «Қосалқы жоспарындағы» әлгі бір ойдың етегінен екі қолдарымен тас қып ұстап алып, содан жабысып айрылмау ғана болған...

	– Тыңдап отырмын! Айта беріңіз, барон...

	–...Сөйтіп, ел тізгінін уыста ұстаудың ең басты екі әдісі: телі-тентектерді тез арада жөнге салып отыру және бізге бүйрегі бұратындарды ара-тұра болса да арқадан қағып, қолпаштап-қолдап отыру саясатының біріншісі ғана қолданылған да, екіншісі мүлде ұмыт қалдырылған. Соның салдарынан бодан жұртымыздың жадында ылғи жоғарғы жақтан жасалған зәбір-жапа қалған да, оны ұмыттырарлық бірде-бір жақсылық жасалмаған. Күн өткен сайын қордалана берген бұл қолайсыз әрекеттің ақыры ашынған халықтың айқай-шуын, атыс-шабысын туғызған секілді. Қазір Урал шекара шептерінде шапқыншылық күшейіп кеткенінің бір себебін, Григорий Александрович, мен осыдан ба деп ойлаймын...

	– Бұл ойыңыз, Осип Андреевич, онша қисынсыз емес-ақ шығар. Бірақ, нақты дерек-дәйегіңіз қайсы? Дәлеліңіз бар ма бұған? Әйтпесе... әлдекімдерді айыптау болып шығуы мүмкін ғой мұныңыз.

	– Дәлел-дерек жеткілікті, шапағаттым! Тіпті толып жатыр десем, артық айтқандық болмас.

	– Қане, айтып көріңізші. Тыңдалық... – Князьдің жалғыз көзі жырақта жанып тұрған шырағдандай бұған қарап маздай қалған екен.

	Осип Андреевич қатты қысылғанда беті бозарып кететін де, оның есесіне маңдайы қып-қызыл боп күреңітіп шыға келетін. Қазір де сөйтті.

	Бірақ, сөзінің салмағын жоғалтқан жоқ, байыппен ғана:

	– Рұхсат болса, ондай дәлелдерді документті түрде дәл оқып берсем деп едім, – деді, кішілік мезіретін жасап.

	– Оқыңыз, оқыңыз...

	– Мәселен, мінеки... (Барон былғары папкасын ашқан бойда ішінен әлдебір қағазды тез тауып алды да, іле сөзін байыппен жалғап әкетті). Алдымен, Сыртқы істер коллегиясының Орынбордағы шекара экспедициясына жолдаған Указдарына қарайық...

	...1749 жылдың 6 ноябрінде мынадай жарлық берілген:«Қырғыз-қайсақтартарапынанәлдеқандай бір тентектік шыға қалса, айталық: мал айдалып, бірлі-жарым адам байланып әкетілсе, немесе әлдекім тоналса, яки Россия жақтан олардың ұлыстарына қашып барғандарға қамқорлық көрсетілер болса, дереу ханға хат жазып, ондайлардың тез арада қайтарылуын қатаң талап ету керек... Ханмен хабарласуға жер мойны қашықтық етсе, тіпті оның келісімінсіз-ақ барымтаға шыға беріңдер».

	1760 жылдың 18 июлінде мынадай жарлық берілген: «Біз жақ бетке өткен қырғыз-қайсақтар тентектік жасай қалса, ондай басыбұзықтар жазаланусыз қалмауы үшін, малын айдап, адамдарын байлап әкету керек; егер олар, қырғыздар, қарулы қарсылық көрсетер болса, сол жерде қолма-қол ұрысқа кіріп, тас-талқанын шығарыңдар».

	1776 жылдың 25 июніндегі жарлық мынадай: «Біз жақ бетке өтіп ел шауып, мал ұрлап дәндеп алған қырғыз-қайсақтардың әлі күнге сазайын тартпай жүргендері болса, олардың қолындағы тұтқындарды босатып алу үшін,Орынборға ма, әлде осы жақтың бір елді мекеніне ме, келіп, базаршылап жүрген қырғыз-қайсақтың адамдарын ұстап алып, олардың туысқандары мен ұлыстастары қолдарындағы тұтқындарды босатқанша ауылдарына қайтармай қамап қойыңдар».

	1779 жылдың 4 октябрінде тіпті былайша бұйрық берілген: «Барымтаға шығып жүрген қырғыз-қайсақтарға тиісті соққы беріліп, қуғын ұйымдастырылуы аз; сонымен бірге жапа шеккендердің шығынын орнына салғанша, қолға түспей жүрген кінәлілердің орнына түк кінәсі жоқтарын-ақ ұстап алыңдар да, қамап қойыңдар».

	Ал, 1783 жылдың 3 июлінде: «Бұл жақтағы шекара шептерінде тыныштық орнату үшін, хан мен сұлтандардың ырқынан шығып, өз беттерінше ұрлық-қарлық жасауды қоймай жүрген қырғызқайсақтарға репрессалия жасалсын; адамдары байланып, малдары айдалып алынсын; ол үшін тұрақты әскер күші де, казактар да, башқұрттар да – барбәрі пайдаланылсын» – делінген...

	– Іһм-м, иә!

	–...Көріп отырсыз, князь, ылғи «айда!» «байла!» «қама!», тіпті болмаса «тас-талқанын шығар!» Бірақ бірде-бір рет «тілін тап», «ділін байқа», «тамырын басып көр» деген сөз айтылмаған. Урал шекара шептерінде шапқыншылық күшейіп кеткенінің бір себебін әлгінде мен осындай бұйрық-жарлықтардың салдарынан көріп отырғаным да – сондықтан, шапағаттым! Шынында, шалқып-тасып тыныш тірлік кешіп жатса, ондай шекесі шылқып отырған шағын халықтың шапқыншылықта несі бар? Әлде, әлін білмес әлектің әрекеті ме? Жоқ! Бар бәле – тірліктерінің тиянақсыздығынан, арқа сүйер алып елден тауфих таба алмаған секілді болғандықтан тәрізді көрінеді маған. Сол ойымды Самойлов бастаған қалың қолдың Тифлиске қантөгіссіз кіргені тағы да бір бекіте түскендей болды. Неге? Біріншіден, бұл – Кавказдағы күллі мұсылман халықтарды бізге айдап салмақ болған түріктердің тіміскі әрекетіне қарсы Сіздің христиан халықтарды бауырға тарта білген саясатыңыздың дұрыстығын көрсетсе; екіншіден – арқа сүйеген сол түріктерінен тауфих таба алмай, ғұмыр бойы қиыншылықтан көз ашпаған грузин халқының енді Ұлы Россияға қол созған, тыныштыққа ұмтылған тілегі де емес пе бұл? Сондай-ақ... мынау сайын сахарадан сая таппай, ақыры алып Россияға өз еріктерімен қосылған қырғыз-қайсақтарға да сәл-пәл тыныштық орнатып берсек, саясатпен сылап-сипап отырып сөйлесе білсек, қалайша сөз түсінбейді деп ойлауға болады? Мен ғана емес, Григорий Александрович, мұндай ойды менен бұрын да білікті кісілер талай айтыпты; мәселен, күні кешеге дейін Сыртқы істер коллегиясын басқарып келген марқұм граф Никита Иванович Паниннің өзі алдияр анамызға берген бір мәлімдемесінде... (барон алдындағы қағазына бір көз жүгіртіп қойды), дәлірек айтсам, 1764 жылдың 6 ноябрінде: «...Әрине, ел болған соң телі-тентексіз бола ма... Бірақ, бүтін бір халықтың ішінде жүртына жақсылық тілегендерден гөрі, бұзықтықпен айналысып, бұлғақтап бос жүргендер көп дегенге кім сенеді? Сондай жақсы-жайсаңдар қырғыз-қайсақтың Кіші ордасының да атына кір келтірмей, бодандық шартын берік ұстауға бек күш салады деп ойлаймын», – деп жазыпты. Осындай сенім – мені де бұл жүртпен арақатынасымыздағы саясатқа сәл басқашалау қарауға мәжбүр етіп отыр, шапағаттым! – Осип Андреевич князьдің жүзіне көз қиығын салған; Григорий Александрович қатты ойланып қалғанда өзімен-өзі болып, тырнағын тістелеп отыратын әдеті бар-ды; қазір де бас бармағының қара тырнағын тісімен қарш-қарш қидалап отыр екен.

	Осы сәтті пайдаланып қалмақ болған барон Игельстром өзінің ойына оның да көзін жеткізе түсу үшін, кідірместен:

	–...оның үстіне, – деді, даусын сәл көтеріп,– қол астындағы халқына қайыр-шафғаты мол алдияр анамыздың мен барғалы отырған өлке наместниктеріне жолдаған нұсқау хаттарында да бодан жұрттарымызға ылғи жәбір-жапа көрсете бермей, ара-тұра арқадан қағып қою саясатын ұстауға кеңес берген кездері де бар екен. Мен осыны хош көріп отырмын... Өйткені, Ұлы мәртебелімнің әлгі фәрмандары жергілікті жерде мүлтіксіз жүзеге асырылмай тұрып, жағдайдың түзеле қояр түрі көрінбейді.

	– Сонда Сіз... – Ойы мүлде басқа жақта отырған секілді көрінген князь кенет жалт бұрылып, жалғыз көзімен бұған қадала қарады. – Сіз сонда... алдияр анамыздың нұсқаулары жергілікті жерлерде ескерусіз қалып отыр дегіңіз келе ме?

	– Честь имею, Ваша светлость... ақиқаты осылай болған соң, айтпай өтуге арым бармады!

	– Дәлеліңіз қайсы? Қалайша «ескерусіз қалып отыр», барон мырза?

	– «Қалайша» деймісіз... Жергілікті әкімшіліктің жарлықты мүлтіксіз орындамауының бір себебі– Ұлы мәртебелімнің фәрмандарын ақырына дейін мұқият оқымағандықтарынан ба деймін. Өйткені, «алғашқы кезде қарулы қолмен қырғызқайсақтардың көзін қорқытып қою» керектігі жөнінде алдияр анамыздың хаттарындағы жалғызжарым сөзді малданып, олар ылғи барымтаға шығып отырған да, бодан жұрттарымыздың тыныштығы жөніндегі нұсқаулары мүлде ескерусіз қала берген. Бұған «қатаң жазалау шаралары» жөніндегі Сыртқы істер коллегиясының Указдары қосылған соң, тіпті не жорық...

	– Демек,– шиыршық атып отырған князьдің жүзіне ептеп жылу енген секілденді, – қалай болғанда да, сондай жарлықтың барлығы рас қой, Осип Андреевич?

	– Бары – бар, иә... Оны мен де жасырып отырған жоқпын ғой, Григорий Александрович. Бірақ, «көз қорқыту», әсіресе «...алғашқы кезде көздерін қорқытып қою» деген – қырғыз-қайсақтарға қарулы қолмен қайта-қайта тиіңдер! – деген де сөз емес қой. Солай емес пе?..

	– Иә, мұныңыз рас енді... Осип Андреевич! Бірақ олардың,– жергілікті әкімдердің,– әрекетін де мүлде негізсіз деуге және болмайтын шығар?





– Гәптің өзі сонда болып тұр, шапағаттым! Айтайын дегенім де сол... Сыртқы істер коллегиясының Указдарына арқа сүйеп алған әкімдер, алдияр анамыздың фәрмандарын аяғына дейін мұқият оқымай, (өздеріне тиімді жерлерін ғана теріп алып), Ұлы мәртебелімнің сақтандырған сөздерін мүлде ескермеген. Ал, ондай ескертулер,– есі бар кісіге,– тайға таңба басқандай бадырайып көрініп-ақ тұр. Міне, мәселе қайда!

	– Мысалы?

	(Барон алдында жаюлы жатқан қағаздарына қайта үңілді де, керек нәрсесін тез тауып алып, дауыстап оқи бастады).

	– Мәселен, Уфа мен Симбирск әкімшілік аймағының таяуда ғана орнынан алынған наместнигі, генерал-поручик Аким Иванович Апухтиннің 1782 жылғы 27 декабрьдегі рапортына жауап хатында Ұлы мәртебелім оған былайша тапсырма берген:

	«...Бодандарымыздың арасында бейбіт өмір орнату үшін, күллі коменданттар, дуанбасылар, тәртіп сақшылары әрқашан қырағылық көрсетіп, тыныштық бұзылмауын қас қақпай қадағалайтын болсын; базаршылап жүрген бірде-бір адамның әрлі-берлі қатынауына кесел келтірілмесін... қысым көрсетілмесін; ондайлардан пара алу, қысым көрсету дегендер біржола тоқтатылсын...»

	Көріп отырсыз, Сыртқы істер коллегиясы:

	«...базаршылап жүрген қырғыз-қайсақтың адамдарын ұстап алып, олардың туысқандары мен ұлыстастары қолдарындағы тұтқындарды босатқанша ауылдарына қайтармай, қамап қойыңдар» десе, және жергілікті әкімшілік әлі күнге осылай етіп отырса, алдияр анамыз: «...базаршылап жүрген бірде-бір адамның әрлі-берлі қатынауына кесел келтірілмесін... қысым көрсетілмесін» дейді. Ұлы мәртебелімнің фәрманы мүлтіксіз орындалғаны ма осы? Меніңше, жоқ!

	Урал шекара шептерінде шапқыншылық күшейіп кетуіне байланысты, алдияр анамыз 1783 жылдың 3 июлінде тағы да сол өлке наместнигі Аким Иванович Апухтинге: «...қалай дегенмен де, олардың (қырғыз-қайсақтардың) мұндаймұндай шапқыншылықтары себепсізден-себепсіз шықпайтынын ескертпей кете алмаймын; әсіресе, шатақ... шекарадағы бастықтарымыздың (ал, олар – негізінде, ең адал, ең таза, қызметке жанын салып кірісетіндерден іріктеліп алынуға тиіс екені сірә белгілі ғой), солардың әлдеқайсыларының түртпектей бергенінен туып отырған жоқ па екен?– осыған зер салуыңызды қалар едім... Шептің бойындағы біздің адамдарымыздың бармақбасты, көзқыстысы жоқ па еді?– ондайды байқасаңыз, тиісті шарасын қолданып, тыйым саларыңызға сенемін», – деп жазған.

	Осыдан-ақ қарауындағы пенделеріне қайыршафғаты мол алдияр анамыздың әділетсүйгіш қамқор көңілі көрініп тұрған жоқ па? Бірақ, жергілікті әкімшілік істің байыбына барудың орнына, әлі күнге қырғыз-қайсақтардың «айыбына» ғана назар аударып, кінә қай жақтан екеніне мән берместен, ақ-қараны айырмай, бодандарымызға тек «еруліге– қарулы» жасаумен ғана шектеліп отыр... Мұны да Ұлы мәртебелімнің ұлық фәрманының орындалуына жатқыза қоюға болмас...

	Тіпті биылғы жылдың май айының екісіндегі рескриптісінде де Императрица өлке наместнигіне былай деп жазған:

	«Әскер бастықтары, далалық және гарнизондық бөлімдердің басшылары әскери тәртіпті мүлтіксіз сақтауын қатаң талап етуді Сізге бұйырамыз; ал, олардың әрқайсысы өздерінің қарамағындағылардың: қырғыз-қайсақтарды да, басқаларды да тонауына, атып-шабуына, тағы басқа бұзықтық жасауларына жол бермесін; бұған бағынғысы келмегендердің кез-келгені – бодан жүрттарымыздың тынышын алушы, сөйтіп өздерінің жөнсіз істерімен жүртты тәртіпсіздік жасауға итермелеуші қараниет қылмыскер ретінде сотқа тартылып, қатаң жазаланып отырсын; өйткені, өткен жылдарда өлкені билегендердің өздерінің жолсыз әрекеттері – ашынған қырғыз-қайсақтардың кек қайтару үшін барымтаға шығуына, ұрлық-қарлық жасауына себепкер болғанына біздің титтей де күмәніміз жоқ». Көріп отырсыз, Урал шекара шептерінде ұзақ жылдар бойы шапқыншылық тоқтамай келе жатқаны, соңғы кезде тіпті күшейе түскендігінің себептері осыдан-ақ біршама байқалып тұр. Бірақ, сол себептерді ашып айтқан алдияр анамыздың ескертпелері жергілікті жерлерде мүлтіксіз орындалып жатыр деуге мүлде ауыз бармайды.

	Осындай жағдайда... кінәнің бәрін тағы да қырғыз-қайсақтарға аударып, регуляр әскердің күшімен қайта-қайта қаруымызды сұқаңдата берсек, алдияр анамыз айтқандай, мұның өзі: «ашынған қырғыз-қайсақтардың кек қайтару үшін, Урал шекара шептеріндегі шапқыншылығын қайтадан күшейтіп жіберу мүмкін». Бұл – бір!

	Екіншіден, шайқаса-шайқаса шаршаған күннің өзінде, арқа тұтып келген алып елден тауфих таба алмай түңілген жұрт тілі, ділі, діні жақын аржақтағы Орта Азия хандықтарына қарай ауа көшіп кетсе де, бізге жақсы бола қояр ма екен? Өткенде өзіңіз айтқандай, олармен (Орта Азия хандарымен) ауыз жаласпақ болып отырған түріктердің жағдайын өз қолымыздан жақсартып берген боп шықпаймыз ба онда?!

	Сондықтан, қайта-қайта қаруды қоқаңдата бергеннің арты – күні-бүгінге дейін тек ашынған халықтың кек қайтару үшін шапқыншылық жасауына себепкер болып келсе, енді бұдан былай саясат тұрғысынан да теріс әдіс секілді болып көрінеді маған. Кеңес сұрай келгенімнің де мәнісі осы еді, шапағаттым!

	– Ім-м, иә-ә-ә. Қисындарыңыз орынсыз емес секілді, Осип Андреевич! Ойланайын... ойланайық. Жауабын сосын естірсіз. Басқа не айтарыңыз бар?.. Князьдің қабағының жадырағанын көріп, өзінің қисындарына іштей қарсы емесін сезген Осип Андреевич қуанғанынан құпия сақтап жүрген бір ойын да осы жерде айтып қалуға бекінді. Сол-ақ екен:

	– Ваша светлость! – деді біртүрлі тұтыға сөйлеп,– м-м-мен... мұның бәрін өз ойымнан шығарып отырғаным жоқ; алдияр анамыздың менен бұрынғы өлке бастықтарына берген бұйрық-жарлықтарынан ғана қорытқан ойларым бұл. Ұлы мәртебелі алдияр анамызға тек осыны жеткізсеңіз екен... Және бодан болғанына жарты ғасырдан астам уақыт өткен бұл жүртты қатарға қосудың бірден-бір жолы – губернияларды басқарудың 1775 жылғы Ережесіне сәйкес, Орынборда да Шекаралық сот құру керектігі туралы осы жылғы май айының екісінде менен бұрынғы наместник генерал-поручик Аким Иванович Апухтинге берілген тапсырманы жүзеге асыру; сөйтіп, бодан жүртымызды да бүкіл Ресейге ортақ Заңға жүгіндіру екенін, менің ұстанар басты бағытым осы болмағын айтсаңыз екен.

	– О-о-о, Осип Андреевич, Сіздің тіпті тым алысқа сілтейтін түріңіз бар ғой. Жарайды, жарайды... бек қуаныштымын бұныңызға. Сәлеміңізді жеткізуге тырысармын. Иә! Айтпақшы, жақында Сарайда салтанатты кеш болмақ. Сіз шақырылып па едіңіз?.. Қатысыңыз. Сөзсіз қатысыңыз, барон мырза...

	– Премного благодарен, Ваша светлость! Бұл қамқорлығыңыз үшін Сіздің шапағатты құзырыңызға тағы да бір құлдық ұруға рұқсат етіңіз, –деді барон басын иіп.

	– Ал, онда әзірге...

	– Сау болыңыз, шапағаттым!

	***

	«...Қандай қарбалас күн еді, құдайым-ай!» – Көзі ілініп бара жатқан баронның сол күнгі түнде басына келген жалғыз ой осы ғана болды.

	***

	Мереке қарсаңында әдеттегіше әлекей-кұлекейге малынып, жасанып-жаңғырып кеткен мынау салтанатты Санкт-Петербургтен бастап, байтақ Россияның барша түкпірінде: шалғайдағы шағын деревнялар мен шошайып-шошайып тұратын жалғыз үйлі бекеттерге шейін Жаңа жыл мейрамын жаппай тойлап өтісімен, тауқыметті тірлікті бірер күнге ұмытқандай болған бұқара жұрт: ауыр өндірістегі жұмыскерлер, бейнетке белшесінен батқан басыбайлы шаруалар, көзінің сорасы кеппеген малшы-жалшылар, қожайынға құрақ ұша қызмет қылып жүрген малайлар, атшылар, арбакештер, отыншылар, сушылар, кір жуушылар, күллі үй қызметшілері таландарына тағдыр жазған қайыс қамытқа қайтадан лажсыз бас сұққан. Күні кеше қуана қарсы алған Жаңа Жылдары – мынау 1785 жыл – келмей жатып келін боп түскен жеріне құтсыз болған қалыңдықтай, бұлардың босағасынан ә дегеннен-ақ жайсыз аттады.

	Әр үйге үстеме салық салынатыны туралы хабар шықты...

	Тіпті тұздың бағасына шейін шырқап шығып кетті.

	Жыл сайын жер жыртып, егін егіп; шөп шауып, мал өсіріп; жыл сайын болат балқытып, шойын қорытып, одан зеңбірек құйып; қысы-жазы, әйтеуір, қолдан айыр-күрек, кетпен-қайла түспей, қаншама тыртысса да, обыр өңеші бітеліп болмас бұл Үкіметтің ара-тұра алқымнан қысып қоятын әдеті бәрібір қалмайтынына көздері әлдеқашан жетіп, еттері үйреніп кеткен орыс адамы бұрынғыша тірлік қамымен еңбек етіп, бұрынғыша жар сүйіп, бала өсіріп; ата-баба дәстүрімен: дүниеге перзент келсе, шоқындырып; жақын-жуығы дүниеден озса – ақ жуып, арулап қойып, не керек, бұдан мыңдаған жылдар бұрынғы тірлік тәртібімен тіршілігін кеше берді...

	Ал, Санкт-Петербург болса, әрине, астанадағы алпауыттардың бұған қылшығы да қисая қойған жоқ. Бұрынғыша – «жағалары – жайлау, етектері – қыстау»... жүріп жатыр.

	Осы күндерде Осип Андреевичті Сауда-саттық істері жөніндегі коллегияның президенті Александр Романович Воронцов шақыртқан. Баронды жаңа қызметімен, шенінің өскенімен сыпайы ғана құттықтап, (Александр Романовичті жүрт өте сырбаз адам десетін), граф біраздан соң жайымен ел ішіндегі жағдайға қарай ойысты:

	–...Үстеме салық салу – Үкімет қазынасының қатты ортаюына байланысты болып отырғаны өзіңізге түсінікті шығар, – деді Президент нәзік өңіне кірбің ұялап. – Ал, оның орнын толтыру, барон мырза, енді мына Сіз бен біз сияқтыларға жүктелмек...

	– ???

	–...Қалай дейсіз бе? (Өмір бойы қолына қаламнан басқа ауыр нәрсе ұстап көрмеген графтың жіпжіңішке салалы сұлу саусақтары алдында жатқан әлдеқандай бір қарындашқа қарай созыла түсті де, сол күйі тоқтап қалды). Ол үшін... мына Сіз бен біз... орыс саудасын, әсіресе сыртқы сауданы жандандыруымыз керек болып отыр.

	– Честь имею, Ваше сиятельство!

	– Барон мырза! Өзіңіз барғалы отырған шекаралық өлкелер арқылы Орта Азияға, – әсіресе Хиуа мен Бұхараға, – бұрын да орыс сауда керуендері қатынағанынан Ваше высокопревосходительство хабардар шығар?

	– Хабардармын, Ваше сиятельство.

	– Ендеше, Орынборға барған соң өзіңізден бұрынғы өлке бастықтарының жинаған материалдарымен, Орынбор Шекара экспедициясындағы, Орынбор мен Троицк таможняларындағы, сондай-ақ орыс және Бұхар көпестерінің есепқисап қағаздарындағы пайдалы да маңызды деген документтермен мұқият танысып, Ваше высокопревосходительство, Сауда-саттық істері коллегиясына келелі кеңес бере алатынына сенуіме болар ма екен?

	Мына сауалға бірден жауап бере алмай, барон қипақтап қалып:

	– Ваше сиятельство... – деді, тайғанақтата сөйлеп,– бұл жөнінде қалай десем екен? Шынымды айтсам, мен... сауда-саттық, есеп-қисап істерімен осы уақытқа дейін арнайы шұғылданбаған адам едім... Сондықтан, қитұрқысы көп бұл істен, әсіресе, сыртқы сауда саясатынан әлі шалағай екенімді жасырғаным жөн болмас деп ойлаймын. Мұндай жағдайда кісіге кеңес беру, әсіресе мемлекет мүддесіне пайдасы тиер «келелі кеңес» беру – бұл істе азуын алдырған адамға болмаса, маған жол емес сияқты. Бірақ... (барон тағы да сәл кідіріп, сөзін сабырмен жалғады) ... иә, бірақ ешкім де іштен бәрін біліп тумайды ғой, «басқа түссе – баспақшы» дегендей, бәлкім міндетті қызметімізге байланысты біз де меңгеріп алуымызға тура келетін шығар. Ондай жағдайда...

	– Әрине, мен Ваше высокопревосходительство бармай жатып бәр-бәрін таптұйнақтай қылады деп отырғаным жоқ. Жергілікті жердегі істің мәнжайымен мұқият танысып барып, өз пікірін білдірсе деген ойым ғой.

	– Честь имею, Ваше сиятельство! Расын айтсам, Орынбордағы айырбас және сауда істері жөніндегі документтермен аз да болса мен де танысып көргенмін. Соңғы төрт жылдағы сауда-саттық ведомостілеріне қарасақ, тап-таза пайда біздің жақта екені тайға таңба басқандай айқын көрініп тұр. Табысымыз бұдан былай да жылдан-жылға арта түсетіні күмән туғызбайды. Әйтсе де, бұл істің бүгешігесі түгел зерттелген десек, артық айтқандық болар еді...

	– Иә-иә, маған міне, осы жөніндегі пікіріңізді таратыңқырап айтыңызшы. – Граф алдында жатқан әлгі бір қарындашты кербез де әсем қимылмен алып, жіп-жіңішке салалы сұлу саусақтарымен қыса ұстаған күйі, мұның сөзін күтіп қалды.

	–...Мәселен, орыс саудасын Азияның шалғай облыстарына дейін кең өрістету үшін, Үкіметіміз қаншама күш салған, қандай шаралар жүргізген – мұның бәрі марқұм Құпия кеңесші Иван Иванович Неплюев пен бригадир (кейін генерал-майор атағы берілген) Тевкелевтің Сыртқы істер коллегиясына, ал Сыртқы істер коллегиясының оларға жолдаған қатынас қағаздарынан айқын көрініп тұр. Әйтсе де, бұл қағаздарда: тек алыстағы елдермен сауда-саттық жасауды қайтсек қамтамасыз етеміз, яғни оларға орыс товарын қалай жеткізуге болады? – деген бір ғана мақсат қойылған да, ал сол Хиуа мен Бұхараға, Бадахшан мен Балхыға, тіпті сонау Индияға дейін товар апарғанда, бұдан Россия айтарлықтай пайда таба ала ма, жоқ па? – деген мәселе мүлде ескерусіз қалып келген. Күні бүгінге дейін бұл мәселенің жауабы әлі жоқ; оған көңіл бөліп, әдейі зерттеп жатқан да ешкім көрінбейді.

	– Қалайша «көңіл бөліп, зерттеген ешкім жоқ?» Менің байқауымша, әлгінде өзіңіз айтқан Құпия кеңесші, марқұм Иван Иванович Неплюев пен бригадир Тевкелевтің Азиядағы сауда-саттықты жолға қою үшін арнайы жасаған Жобасы бар сияқты еді ғой, барон мырза?!

	– Иә, ондай Жобаның бары рас, Ваше сиятельство. Бұдан отыз төрт жыл бұрын, дәлірек айтқанда 1751 жылдың 29 январында, Азиямен сауда-саттықты жандандыру үшін, ірі-ірі көпестердің басын біріктіріп, арнайы Сауда компаниясын ұйымдастыру керектігі жөнінде және оларға сауда-саттықтың бар билігін, – монополиялық право, – беру туралы марқұм Неплюев Сыртқы істер коллегиясына Жоба әкеп тапсырған. Компания құрамына енетін көпестердің тіпті аты-жөндері де көрсетіліпті сонда. Ұмытпасам, үшеуі москвалық: Гаврила Журавлев деген орыс, Василий Макаров дейтін армян және Иван Мавродий деген грек. Төртіншісі – сібірлік көпес, ірі завод иесі Иван Твердышев, сонсоң ростовтық – Алексей Кекин мен (аты-жөні дәл қазір есіме түспей отыр...) тағы біреу – небары алты адам. Бұларға Хиуа мен Бұхарада тұрақты өкілдік ұстау туралы да нұсқау берілген. Бірақ, осы монополиумның сауданы өсіргенінен гөрі, өшіргені басым секілді көрінеді маған.

	– Неге олай дейсіз?.. – Жіп-жіңішке саусақтары майысып, әрбір сөзді ақ қағаздың бетіне маржандай түсіріп отырған граф қарындашын сүйкектеткен күйі: – Пікіріңізді тарата түсіңізші! – деді жазуын тоқтатпастан.

	–...Өйткені, документтерге қарасақ, осы кезге дейін Орта Азияға бара жатқан, яки ол жақтан қайтып келе жатқан олардың сауда керуендерінің орыс шекарасына аман жеткені некен-саяқ. Ал, әлгі монополиум мүшелері де, Шекара экспедициясының бастықтары да керуендердің қауіпсіздігін қамтамасыз ету жөнінде ешқандай пәрменді шара қолданбай, бар болғаны – қырғыз-қайсақтың ханына хат жазып, керуенді аман өткізіп жіберуге өтініш жасаумен, яки кепілдік сұраумен ғана шектеліп келген. Сонда ылғи тоналудан көз ашпаған сауда керуендерінен керемет пайда түсті дей қою қалай болар екен?

	...Әрине, сауда-саттық істерінен әлі шалағай екенімді әлгінде өзіңізге айттым ғой. Сөзім қате болса, ғафу етуіңізді өтінемін, Ваше сиятельство!

	– Жо-жоқ, ой-пікірлеріңізден оғаш ештеңе көріп отырғаным жоқ, – деді граф біресе жазуына, біресе бұған қарап қойып, – қайта ойлануға тұрарлық, орынды-орынды жағдайларды қозғадыңыз ба деймін... Менің айтпағым, Ваше высокопревосходительство әскери адам ретінде өзі барғалы отырған өлкелердегі шекара шептерінің тыныштығын ғана ойлап қоймай, енді генералгубернаторлыққа тағайындалған соң – елдің ішкі жағдайына да назар аударса, әсіресе сол аймақтағы бодан жүрттарымызбен қарым-қатынасқа, алысберіске, сауда-саттыққа көңіл бөлсе... дегім келіп еді. Шынтуайтқа келгенде, ұлы Россия әсіресе қазір қатты зәру болып отырған мәселе ғой бұл. Тек осы әрқашан есіңізде жүргей...

	– Әлбетте, Ваше сиятельство! Анамыз Россияның әр мұқтажы – азаматтық парызымыз екенін ешқашан есімізден шығармаспыз дейім.

	– Мархабат мұныңызға, барон мырза... Мархабат! Ал... ендеше, Ваше высокопревосходительство өзі барғалы отырған өлкелердегі айырбас және саудасаттық істері жөнінде біздің коллегияға үзбей хабарласып тұрады деген сеніммен қоштасамыз ғой? Солай ма?

	– Честь имею, Ваше сиятельство!

	Граф әдейі орнынан тұрып келіп, жолкілемнің үстінде сыпайы ғана қол қысысып қоштасқан. Жіп-жіңішке, сүйріктей сұлу саусақтары баронның быртықтау қолына біртүрлі сұп-суық боп, қатқыл тиді...

	Бүкіл бітім-болмысының нәзіктігіне, әрбір кимылы мен әр сөзінің аса сыпайылығына қарамастан, графтың соншалықты суық көрінуінің себебін барон Игельстром Сарай алаңына, сыртқа шыққан соң ғана аңдады. Сөйтсе, ол кісінің бойынан мынау солтүстіктің суық деміндей салқын леп есіп тұратыны – қызмет бабымен ұзақ жылдар бойы Россиядан жырақта жүріп, ресми қарым-қатынасқа, әсіресе англо-саксондық дипломатиялық сөйлеу мәнеріне қалыптасып кеткендігінен екен («Әй, бәсе...– деп ойлады барон, – бір-бірімізді бірінші рет көріп отырсақ та, ә дегеннен-ақ арамызда әлдеқандай бір салқындық бар жандарша сөйлесіп едік-ау! Петербург зиялы қауымының қанына сіңген сантиментті француз рухы бұл кісіге дарымағаны ғой, шамасы... Оның орнына, ағылшындарша ыздиып келіп... (қанша дегенмен, Англияда бірталай уақыт толық өкілетті министр болған адам ғой!) қарсы алдында отырған кісінің өзін айдаладағы біреу сияқтандырып: «Сіз хабардар шығарсыз?» Яки «...хабарласып тұрарсыз!» деудің орнына – «Ваше высокопревосходительство хабардар шығар?»,

	«Ваше высокопревосходительство хабарласып тұрады деген сеніммен қоштасамыз ғой?» – деп, үшінші жақпен сөйлеп отырғанын көрмеймісіз...»

	– Әйтсе де, қызық адам екен өзі! – деді барон, неге екені белгісіз, басын әнтек шайқап қойып. – Сөз саптасын былай қойғанда, тіпті киім киісінің өзі біртүрлі ғой.

	...Бүкіл өмірі әскерде өтіп келе жатқан адам болғандықтан, осы уақытқа дейін Осип Андреевич мундирден басқа киімге көп аса көңіл бөлмеген кісітұғын. Рас, мундирдің өзі әр түрлі еді... мәселен, инфантериянікі – ашық жасыл түсті; кавалериянікі – көк; артиллерия формасы – қызыл. Ал, флоттың ақ шаңқан мундирі тіпті ерекше – күн сәулесі су бетінде құбыла ойнақ салған тымық күндері қарасаң, көзіңді қарықтыратын. Бірақ оның бәрі – мундир ғой! Ал, Санкт-Петербургке келгелі, барон бұдан бірер жыл бұрынғыдан мүлде бөлек, сан түрлі киім үлгісін көріп, қайран қалып жүрген. Әйтсе де, Александр Романовичтің үстіндегідейді бірінші рет байқап отыр... Тік жағалы, етегі – қарғаның қанатындай қайқайып барып қайырылған кафтанды көруі осы. Жеңі де – білегімен білек боп, сыптиып тұр. Ішінен қамзол секілді бірдеңе киген екен; оның да етегі шолтиып, кіндік тұсын әрең көлегейлеп тұрған сыңайы бар. Мынау тылтиған киімнің тарлығын тек графтың талдырмаш та нәзік тұлғасы байқатпай тұрған сияқты.

	Киім үлгісі дегеннен шығады... барон бұдан аз ғана жыл бұрын, – Россияда алғаш рет, – әйелдерге арналып шыға бастаған «Библиотека ради дамского туалета» дейтін журналдан болашақтағы әйелдер киімінің әлденеше атасын көріп, жағасын ұстағаны барды. (Журналдың айтуына сенсе, соның бәрі «соңғы мода» деп аталатын лыпаның түрлері екен). Содан қайтып ол бәленің бетін ашып көрген емес-ті. Ал, мынау... Мынау енді еркек киімі емес пе? Оның осынша тылтиғаны ақылына симады.

	...Бұл кезде байтақ Россия үш белдеуге бөлініп, шартты түрде: Солтүстік, Орта және Оңтүстік деп аталған сол үш белдіктің чиновниктері үш түрлі киім киюге тиіс болғанын барон, әрине, білетін. Бірақ, ол да мундирдің мазмұны мен формасының өзгеруі емес, тек түсіне қарай бөліну еді. Мәселен: Солтүстік жақтың чиновниктері көгілдір түсті мундир кисе, Орта белдеудің чиновниктері қызылкүрең мундир; ал Оңтүстіктегілер – күлгін мундир киюге міндеттелген болатын. Соған сәйкес, олардың бибілері мен бикештері де өз губернияларының түсін ардақтап, салтанатты кештерге барғанда тек өз белдеулерінің түсіне тән туалетпен ғана келуге тиістұғын.

	Әйтсе де, мынау енді... Александр Романовичтің граф басына біртүрлі ылайық емес секілді көрінді баронға.

	(«Әрине, оғаш шығып тұрған ештеңесі жоқ,– деді ол әлгі киімі түскірдің графқа жарасып тұрғанын іштей мойындаса да, барынша қарсыласып бағып. – Бірақ, басқа – басқа да, мемлекет басындағы белгілі адамның, Президенттің бойына тап онша қонып тұрған жоқ-ау!»)

	Коммерц-коллегия президентінің үсті-басына Осип Андреевичтің осынша шұқшиюы – оның киімінің бұған оғаш көрінгендігінен ғана емес-ті; тап осы сәтте ол өзі де салтанатты кештерге киіп баратын сәнді киімге заказ бермекші болып, Петербургтегі атақты тігіншілердің бірінің үйіне бара жатқан...

	Жол бойы ойланумен болды, ойланумен болды.

	***

	«Тойдың болғанынан да, боладысы қызық» – деген, тегі, рас сөз...

	Жыл басында әр түтінге салық салынатыны туралы Указ шыққан соң, енді «жұрт қайтер екен?» деп, әдеттегіше аужай бағып қалған Үкімет басындағы үлкен ұлықтар әр сыбысқа құлақ түрумен болған; бірақ күн артынан – күн, апта артынан – апта өтіп жатса да, халықтан бұлар күдіктенгендей айқай-шу естіле қоймады... Орта толы болса, опырып жеп; дастархандары тақыр болса – түлкі құрсақ тәлтірек тірлікке де тәубе етіп жүре беретін төзімді орыс адамы бұл жолы да өзінің сол қайсар шыдамдылығына бағып, (не бәле болса да іштерінде шығар), әйтеуір тістенген күйлерінде қарысты да қалды («Э-эх! Егер Россияның қаражаты – біздің орыс адамының өзінің төзіміндей таусылмас та мол болса ғой, шіркін... – депті-міс князь Потемкин, – дүниеде бізге тең келер жұрт болмас еді!»). Содан кейін ғана, қатты ойсыраған мемлекет қазынасын қалпына келтірудің тағы қандай жолдары барын ойластыруға сановниктер қайтадан кіріскен.

	Оған бірталай уақыт кетті...

	Мұнан соң, Салтанатты Сарайдың ежелгі дәстүрі бойынша, ертеден бері араласып-құраласып келе жатқан Еуропалық елдердің елшілерін қабылдау рәсімі басталған. Россияның ішкі-сыртқы саясаттағы әрбір қадамын аңдумен отырған аққаптал дипломаттардың: Пруссия елшісі Герцтің, Швеция елшісі барон Фридрих фон Нолькеннің, ағылшын елшісі милорд Аллен Фицгерберттің, таяуда ғана келген француз елшісі граф Сегюр Д' Агессоның, Испания елшісі Нормандестің, қасиетті Рим империясының (Австрия) елшісі граф Кобенцльдің әрқайсысының қыбын табу қайдан оңай бола қойсын. Сондықтан, «бөрі арығын білдірместің» кебімен, орыс Кабинеті оларға да сыртын барынша қамтитып-ақ бақты.

	Біраз уақыт бұған кетті деңіз...

	Енді бір еркіншілік болатын шығар деп отырғанда, жұрттың жұқарған жүйкесін онан сайын жіңішкертіп, күні кеше ғана қуанышты хабар келген Кавказ жақтан көтеріліс түтіні бұрқ ете түсті.

	...Әуелі қараптан-қарап тұрып Қап тауы қалтырап-дірілдеп, өз-өзінен қатты сілкінген екен. Кенет қара жер қақ айрылып барып, қайта қосылыпты әйтеуір. Сол сұмдық сілкіністен соң:

	– Уа, құдайдың құлдары, Мұхаммедтің үмбеттері! Ақырзаман боларда аспаннан Айса түседі, жерден Мәдді шығады демеуші ме еді құранда... Кеше Қап тауы тегіс қалтырап, қара жер қақ айрылғанда, жердің жарығынан шыққан Мәдділерің мына менмін! Қане, еріңдер соңымнан! Аллатағаланың айтып кеткені шын, аян бергені рас болса, сайтанның сандырағына еріп, теріс оқып, теріс жазатын күллі кәпірдің басына зауал туар шақ келді. Ғазауат... Ғазау-а-ат! – деп айқай салып, алыстағы Алды дейтін чечен аулынан Мансұр деген шайхы шықты.

	Үкімет қайтадан абыр-сабыр болып, Мемлекеттік Әскери Коллегия президенті Потемкин «бұл Мәддіні» шыққан жеріне қайтадан қуып тығу үшін шұғыл түрде Сунжаға отряд аттандыруға бұйрық берген. Екі зеңбірек сүйретіп, бұйрықты алған бойда аттанған екі мың адамды сол күнгі кешке жеткізбей шайхы Мансұр шашып тастапты. Ал, керек болса... дегендей, алты жүзден астам солдатты бауыздатқан; тірі қалған тұтқындарды, – екі зеңбірекпен қоса, – тау ішіне алып кеткен. Бұл – күні кеше ғана Россия протекциясына қаратылған Грузиямен қарымқатынастың белгісіз мерзімге тағы үзілгені деген сөз болып шықты...

	Хауіп мұнымен де тынған жоқ. Шайхы Мансұрдың қарақұрым қалың қолы Грузиямен қарымқатынасты (Әскери-Грузия жолын) үзіп тастағанымен қоймай, енді Россияның Азов пен Астрахан беттегі жолдарын да кесіп тастамақ болып, іле Кизлярға қарай беттегені байқалды.

	– Бұл Мәддінің «жер астынан жік шығып, екі құлағы тік шыққаны» тегін болмады. Шайхының шалма ораған шақша басына келе қоймайтын мұндай ақылды күн сайын құлағына құйып отырған, кім де болса, біреу бар! Алдияр тақсыр... – депті-міс князь Потемкин, патшайымның тіке өзіне кіріп, – Азияға байланысты саясатта біздің бұдан былай да бұрынғы позициямызда қала беретініміз туралы, ал әлгіндей бүлдіргі әрекеттен ештеңе де өнбейтіні және ештеңе де өзгермейтіні жөнінде, Түрік сұлтанына ғана емес, сондағы Француз елшісі Шюзе-Гуфьеге де түсінікті болатындай етіп, былай... бағытымызды ашып айтуды Портадағы орыс елшісі Яков Иванович Булгаковқа қатаң тапсырсақ қалай болар екен?

	Шапағатты князьдің ұсынысы ешқашан ілтифатсыз қалған емес-ті; бұл жолы да тәж иесі алдияр тақсырдың тарапынан қолдау тауып, сол күні суыт депеша жөнелтілген...

	Оқиғалардың барысы осыдан кейін ғана (алдамшы ма, кім білсін!)16, әйтеуір, сәл саябыр тапқандай болып еді... Сол саябырлықты пайдаланып, (бәлкім, сырт көзге «орыс Кабинеті ішкі-сыртқы саясатта бірдей тығырыққа тірелді», – дегізбес үшін), жұрт көптен күткен Салтанатты кешті өткізіп жіберуге Сарай шұғыл кірісті.

	...Атшаптырым ауанзалдағы самала нұрдың молдығынан, Салтанатты кешке шақырылған қонақтардың көптігінен, бар асылдарын іліп-тағып келген әйел-еркегі аралас астаналық қауымның үсті-бастарының жарқыл-жұрқылынан, төңірегіңдегі жұрттың тегіс толқулы күйінен, өзіңнің де көңілділігіңнен бас айналып, көзің тұнатын мұндай сәт, мұндай жиын – Сарай маңындағы ат төбеліндей аз ғана топқа таңсық болмаса да, былайғы пенделердің бүкіл өміріне азық боларлық, аңыз ғып айтып жүрерлік сирек бақыты шығар-ақ.

	Әрине, мұны біреу солай бағалар, біреу бағаламас... бірақ барон Игельстромның өз басы бүгінгі кештен осындай оймен оралды.

	Өйтпегенде ше...

	Күні кеше қияндағы Польша жерін жаяу шаңдатып жүрген инфантерия генералы Игельстром, бүгінде салтанатты Санкт-Петербургтің ылғи ығайы мен сығайы жиылған кешке қатысам деп ойлап па? Және, бұл – Салтанатты Сарайдың өзіндегі кеш қой! Ал, оған қатысу – бұдан былай Сен де осы қауымға ендің деген сөз-ді.

	Жә, оны да қойшы. Басқасы былай тұрсын, сол кеште Ұлы мәртебелінің өзін көргені не тұрады??? ӨЗІН көрді ғой.

	Бәрі-бәрі әлі есінде...

	Әйелдер мен еркектер екі бөлек сап түзеп, орталарынан ойдай орын қалдырған күйі, бір-біріне қарама-қарсы қаздай тізіліп тұрған. Кенет... сыбыркүбір сап тиылып, еркек біткеннің кекиген бастары онан сайын кекшиіп, қатты да қалды. Жалпы жұрттың ауанымен оқыс бойын жиып алған бұл қарсы алдына қараса, бағанадан бері опа-далап жаққан беттерін (біреулері әшейін сәндік үшін, біреулері шын ыстықтап кеткендіктен) шыдамсыздана желпіп тұрған әйелдердің қолындағы жиналмалы жеңіл желпуіштер де зым-зия жоқ болыпты. Оның есесіне, әйелге тән әуестікпен бәрінің көзі төр жақты тінткілеп, анталай қалған.

	Сонда ғана аңдады... қақ төрдегі қаусырмалы емен есік айқара ашылып, аржағынан қанатты періште – Меркурий бейнесі салынған ақ таяқшалар ұстаған екі паж бері шығып келеді екен. Жұрт сілтідей тына қалды.

	«О, ғажап!» – Қас-қаққанша болған жоқ, қанатты періштелердің ізін ала, ӨЗІ... Ұлы мәртебелі алдияр ананың ӨЗІ де келе жатты.

	Саркідір тартып қалса да сынын жоғалтпаған сымбатты денесін тіп-тік ұстап, жарқыраған жазық маңдайы жоғарыдан саулаған самала нұрға шағылысып, шексіз билік иесі монархтарға ғана тән астам мінезбен иегін әуелете көтеріп алған императрицаның ұзын кірпікті көкпеңбек көзі жанжағына жұмсақ нұр шашып, жарқ-жүрқ жүріп келеді, жүріп келеді...

	Етегі шұбатылған ұзын көйлектің арты жер сызып, жүрісін тіпті білдірер емес. Мына күйінде алдияр ана жер басып келе жатқан жаннан гөрі, жалпақ жолкілемнің үстімен ақырын қалқып келе жатқанға көбірек ұқсады.

	Әне... ол екі бетте бірдей тізіліп тұрған ұзын саптың сонау бас жағындағы сановниктерімен сәлемдескеннің ишарасын жасаған. Сол-ақ екен, бағанадан бері кекшиіп тұрған кекірт бастар кенет оның алдына кеуделерімен қоса құлап кетердей болып, түу беломыртқадан барып бір-ақ иілді.

	Беломыртқалар иіліп жатыр, иіліп жатыр... Жұрттың бәріне жымиып қана шекелей қараған

	Императрица ондайға көп аса көңіл аударып та жатқан жоқ, ешкімге арнайы назарын да жықпады, шошайған кіп-кішкене жұмыр иегімен инабат ишарасын ғана жасап, әлі қалқып келеді, қалқып келеді.

	Барон Игельстром бұрын-соңды Екатеринаны мұндай салтанат кезінде көрген жоқ еді. Тап қасына таяп қалғанда иіле беріп, көз қиығымен болса да алдияр ананы анығырақ көріп қалу үшін, оның жүзіне жасқана назар салған. Кенет... Императрицаның тұла бойындағы асыл тастардың әлдебірінен шашыраған өткір шұғыла жанарын оқыс осып жібергенде, көзі түк көрмей кетті. Жасқанып қалғаны сонша, жүртқа ұқсап иілді ме, әлде олардан да төменірек еңкейіп кетті ме, білмейді. Бір қараса, Ұлы мәртебелі ұзап та кетіпті...

	Мұнан соң ол біразға шейін өзіне-өзі келе алмай, бірдеңені бүлдіріп қойған балаша, қарадай қипақтап бітіп еді. Тек Императрица тізіліп тұрған саптың ана басынан мына басына шығып, қарамағындағы полктің қандай жағдайда екенін көріп қайтқан әскер басыша кекірейіп кері оралғанда ғана, бойын әрең жиды. Әлгінде патшайымның әнтек әуелей қарағанынан-ақ бүкіл сән-салтанатын жоғалтып алғандай көрінген атақты ауанзал да сонда ғана қалыбына келіп, оның алтын мен жезге малынған ақ мәрмәр әсем колонналары, тас төбедегі хрусталь шамдалдардан саулаған самала нұр, сол самала нұрға шомылған мынау сән-салтанатты қауым – бәрі-бәрі өз ажарын қайта тапты.

	Осыдан кейін-ақ, тек таңғалумен болған бароннан бүгінгі кештің қалай өткенін сұрамасаңыз да болатын шығар... Айбыны мен айдыны әлемге әйгілі орыс Сарайындағы салтанат – қашанда байлық пен барлықтың салтанаты болатынын Россияның достары түгіл, дұспандары да әлдеқашан мойындаған. Оның үстіне, алдияр ана қазір Россияда ғана емес, бүкіл Европада беделді патшалардың бірі болып отырса, XVІІІ ғасырдың атақты екі ойшылы Вольтер мен Дидроны «досым» деп, ал олар Екатеринаны «Солтүстіктің Семирамидасы» атандырып жіберсе, адамзат ақыл-ойының айтулы ошақтарының бірі – асқақ Францияның өзі (Версальмен арадағы кейбір саяси кереғарлыққа қарамастан) оны Европадағы ең сәйкі әйел деп танып, Гранде Даме (Гранде даме) тұтса, тіпті Палэ-Рояльдің кішкентай ләпкілерінен бастап, Париждің атақты салондарына шейін Орыс Императрицасы өз қолымен пішкен үлгідегі бөбектер киімін, орыс сарафандары мен кокошниктерін қолдан-қолға тигізбей сатып, қыруар пайданың астында қалып жатса; онымен де қоймай, француз астанасы амалсыз «А ла даме Русса», «Ау Руссе галант» атты магазиндер ашуға мәжбүр болса!, ондай патшаның Сарайындағы салтанат қалай өтетіні айтпаса да түсінікті нәрсе емес пе...

	Бағанағы бір қолайсыз жайдан соң өзінен-өзі қуыстанып, бүкіл кеш бойы аса үлкен ұлықтарға көп жақындамай, алыстан ғана бақылаумен болған Игельстром, Салтанат соңына таман ойда жоқта графпен... Александр Андреевич Безбородкомен жолығып қалған. Сонысының өзі өте дұрыс болған секілді ме, қалай...

	– О-о, Осип Андреевич! Ваше вы-со-копревосходительство! – деді, граф барлық салмақты дауысты дыбыстарға ғана сала сөйлеп. (Жүзі жарқын. Бұрынғы сызданыстың бүгін бірі де жоқ).– Кездескеніміз мұндай оңды болар ма? Сіз маған аса қажет едіңіз... – деді сонсоң, өзі бірдеңеге асығып тұрған секілді көрінгенмен, қашанғы жұмысбастылығына басып. – Иә, қажетсіз! Бірер күнде алдияр анамыздың биік мәртебелі аудиенциясына кіретіндігіңізді есіңізге мықтап салып қояйын. Бұны – бір деңіз! Ә, мерзімі ме?.. Мерзімі – дәлірек айтсам, бірсігүні. Иә, бір-сі-гү-ні таңертең... Ал, екіншіден... өзіңіз барғалы отырған өлкелердегі жай-жағдай туралы ой-пікірлеріңізді ертеңнен қалдырмай, менің қолыма табыс етерсіз деймін... Бұған, сірә, күмәнданбауыма болатын шығар, барон мырза? А?!

	– Әлбетте, Ваше сиятельство! Честь имею!..

	– Бәсе-бәсе... Өзім де солай ойлағам. Демек, келістік... ертең ғой?

	– Әлбетте, Ваше...

	***

	Ертесіне:

	«Monsіeur le Comte!

	Ayant l 'hоneur de presenter a votre excellence mes іdees, je la supplіe tres humblement de m' accorder la grace de les renvoyer corrіgees et augmentees par les sіennes. Le parfaіt devouement gue je porte a sa personne la convaіn-guera de ma profonde reconnaіssance et du plus parfaіt respect avec les guels j'aі l'honeur d etre de votre excellence le tres humble et tres obeіssant servіteur.



	Baron d'lgelstrohm 24 de Fevrіer, 1785»17

	– деп, бұрышына француз тілінде жазылған үшбу хат тіркеулі рапорт (баронның Жаңа жыл қарсаңында-ақ жазып қойған рапорты) граф Безбородконың алдында жатты.

	Александр Андреевичтің өзі аса маңызды халықаралық мәселелер жөнінде алдияр тақсырға хабарлама жасау үшін, әдеттегіше азаннан Сарайға кеткен екен. Оралмапты. Секретары: «– Ендігі хабар өзімізден болар... Его сиятельство Сізге осыны айтуды мұқият тапсырып еді», – деген соң, барон көп кідірген жоқ; қолына ұстап келген қағазын қалдырды да, шығып кетті.

	Рапортты қалдыруын қалдырғанмен, шалғайдағы шекара шептерінің жай-жағдайын өз көзімен көрмеген соң, архив қағаздарының айтуымен ғана жазылған мәлімдемесі Его сиятельствоның ойлаған жерінен шығар-шықпасын біле алмай, көңілін күдік торлаған барон күнұзақ байыз таппастан шаһарды шарлап-шарлап, қарындасының үйіне қас қарайғанда шаршап бір-ақ оралды.

	Бірақ әлгі бір рапорты түскірдің әрбір үтірнүктесіне дейін көз алдында көлбеңдеп, енді кетсе кәні!

	«...Қырғыз-қайсақ Ордасымен шекарадағы жайжағдайға зер сала қарағанда, екі міндет ерекше көзге түседі... – дейді ерні еріксіз жыбыр-жыбыр етіп. – Біріншіден..»

	(Сонсоң зулатып ала қайқаяды).

	«...Ал, әскери күшімізді нығайта түсу мәселесіне қелсек... – дейді ойы алып қашып, – ... шекара шептеріндегі қырық сегіз қамалда, елу редутте, қырық сегіз бекіністе тұрған гарнизондық батальондардың санын сол күйінде қалдырған жөн. Өйткені...»

	«...Аш ішектей шұбатылып жатқан шекара шебін ықшамдау, немесе оны бір орыннан екінші орынға ауыстыру мәселесіне келсек, бұл үшін...» – деп кетеді бір кезде.

	Не керек, күнұзақ көшеде жүргенінде ішінен қырық қайталаған өз сөздерінен өзі қашып құтыла алмай-ақ қойды. Құдды, осының бәрі ақ қағаздың бетіне емес, мұның миына жазылып қалғандай.

	Ойлап отырса, көңілінде айтпай қалған пікір жоқ секілді-ақ. Бірақ, барон соның бәрін жаттың көзімен қайта қарап, іштей саралай береді.

	Соның кесірінен, түнімен дөңбекшіп ұйықтай да алмай шықты. Қатты қажып кеткен сәттерінде төсегінен еріксіз тұрып, бөлме ішінде сенделіп біраз жүреді де, қайта жатады; тұрады-жатады, тұрады-жатады; немесе терезе алдына барып әлсінәлсін тысқа үңіледі. Ал, тыста... кешкілік қылаулап басталған қар, қазір үн-түнсіз жапалақтай жауып тұр. Дүние жым-жырт. Бар маңай мынау мамық қардан құлағына мақта тығып алғандай, біртүрлі меңіреулене мүлгиді...

	Көрер таңды көзімен атырғандай болған барон бір заманда сәл-пәл мызғып кеткен екен. Мұның көзі жаңа ілінгенін қайтсін, Император Петр ағзам қалыптастырған дәстүр бойынша, таң қараңғысынан тұруға дағдыланған астана жұрты көп ұзамай-ақ қыбыр-қыбыр қозғалысқа енді де кетті. Тырп-тырп, тықыр-тықыр, дүк-дүк дыбыстан бұл да енді жата алмай, қиналса да төсегінен амалсыз тұрып, тысқа шыққан. Дүн-дүние теп-тегіс ақ көрпеге оранып, бар маңай ұйқысын аша алмай тұрған мұның өзі секілді есінеп-құсынап, мәужіреп-мүлги қалған екен.

	Түнімен жапалақтап жауған ақша қар жаңа ғана,– осы таң алдында,– тізеден асып барып, әзер тоқтапты.

	Онсыз да қалғып-мүлгіп тұрған қаланы тәтті ұйқының құшағында тербете түскісі келгендей, қалың қар қарайған әрбір бұтаны, әр ағаштың басын, тас шамдалдардың төбесін, биік-биік үйлердің шатырларын көміп салыпты. Қайда қарасаң да – үп еткен лепке ұша жөнелуге даяр көбік қар көпсіп жатыр. Көпсіп жатқан сол көбік қардың бетімен көк семсердің жүзіндегідей сұсты да суық көлеңке бірсін-бірсін қашып барады, қашып барады...

	Таңғы салқыннан тұла бойы түршігіп қоя бергенде барып, саф таза ауаны соңғы рет көкірек кере жұтқан барон қайтадан үйге кірген.

	Ұйқысы тезірек ашылу үшін, қолжуғышқа қара мұздай суды толтыра құйғызып алып, ал кеп жуынсын! Беті-қолын, екі қарын, мойнын, кеудесіне шейін түк қалдырмай, қара мұздай суға малшыды кеп... малшыды кеп! Сол-ақ екен, лезде сергіп жүре берді.

	Әлі күнге әйел алмай, бойдақ жүргендіктің пайдасы осындайда бір көрініп қалады әйтеуір. Ерте етекбасты болған әлдекімдерше ыңқылдапсыңқылдамай, ырсылдап-күрсілдемей, қырықтың қырқасынан әлдеқашан асып кетсе де, барон әскери қалыбын жоғалтпастан, әлі күнге қайрат-күшінде келеді. Міне, қазір де ол дел-сал болған денесін дереу жиып, ширыққан шымыр қалпына тез түсті. Көңілі де көтеріліп қалғаны сонша, жұмсақ сүлгімен жүре сүртінген күйі сергек те сенімді қимылмен шап шаң қозғалып келіп, жаңа ғана қырылған сақалмұртының селкеуі бар-жоғын байқау үшін үлкен шар айнаға қараса... баяғы ұлан кезінен келе жатқан қою бакенбарды қос самайдан төмен құлдап келіп ұртына қарай қиғаш құлаған күйі, жан-жағы тептегіс болып бұрынғысынша бұйралана қалған екен. Шашау шығып тұрған оғаш ештеңе байқалмады. Шақпақ иегі де тап-таза қырылыпты. Тек түксиген қалың қабақтың астындағы ашық сұрғылт көздің қан тамырларында түнгі мазасыздықтың белгісіндей болып, ептеп қызғарғандық табы бары байқалады. Бірақ, ол да не түйіліп, не удай ашып ауырмаған соң, шамалыдан кейін-ақ өз-өзінен кетіп қалатынын білген барон бұған аса көп қинала қойған жоқ. Дұрысында, ондай-мұндайға мән беріп жатуға мұның қазір тіпті мұршасы да жоқ-ты... Бүгін, – граф Безбородконың ескертуі бойынша, – алдияр ананың аса мәртебелі аудиенциясына әнеміне шақырушы келіп қалуға тиіс-тұғын. Осип Андреевич осыған асығулы еді.

	Сондықтан:

	...Зәуі шайтан, шақырушы шұғыл келіп қалса, асып-сасып жүрмейін... – деп азанғы асқа да бүгін ертерек отырды.

	...көлігін де ерте бастан қамдатты. (Атшысы тыста күтіп тұрған да болар).

	...тек өзі ғана жақында тіктірген су жаңа генералпоручик формасын үстіне енді іліп, міне, айна алдында күйбеңдеумен жүр. Күйбеңдейтіндей де жөні бар. Бұрын, генерал-майор кезінде, кафтанының жағасындағы лавр жапырағы тақылеттес алтын оқаның жалпақтығы екі елідей болса,18 енді оған жалпақтығы бір елідей лавр жапырағы тағы қосылып, қос қатар алтын оқадан едәуір биіктей түскен қап-қатты жағасы түскір, – әлі үйренбегендіктен бе, әлде тігіншінің қатесі ме, – әйтеуір, әнеукүні аз уақыт кигенінде-ақ мойнын қажап тастапты. Әйтсе де, әскери артикул19 бойынша қазір шарфын беліне байлап,20 алдияр тақсырдың алдында қақия қалғанында, қатты жаға онан сайын қажамас үшін, соның бір қолайын іздеумен әлек болып тұр.

	Сөйтіп, қапылып жүргенінде, ағарып таң да атқан. Жаңа жауған ақша қардан дүн-дүние жапжарық болып, төңірек тегіс жасаңғырап кеткен секілді ме қалай... Әйтеуір барон қолына бұлан терісі биялайын киіп, енді аппақ үкі мамықты үшбұрыш қалпағын абайлап қана ақырын басына қондырған кезде, мынау ағарып атқан таңның ақ шаңқан нұры айнадан мұның ашық сұрғылт көзіне, ат жақты келбетіне көшкендей, жүзі жайнап сала берді.

	Сол сәтте есік қағылған.

	– Ваше высокопревосходительство! – деді, оқтау жұтқандай сіресе қалған шабарман. – Сізді Его сиятельство граф Безбородко шақырып жатқанын мәлімдеуге мархабат етіңіз!

	Барон жүруге даяр екенін білдіріп, басын сәл иген күйі ізет ишарасын жасады да, дереу сыртқа беттеді.

	Александр Андреевич мұны кабинетінде тағатсыздана тосып отыр екен. Барон кіріп келгенде, алдында қобырап жатқан көп қағаздың бәрін былай ысырып тастап, бірден әңгіменің төтесіне көшті:

	– Мәлімдемеңізді мұқият оқып шықтым, барон мырза! – деді, жалбыр қабағының әр қылшығы әр жаққа шашырап. (Тесірейген шүңірек көзін мұның кеудесіне қадай сөйлегеніне қарағанда, артында зілі бар ма деп, барон қауіп қылып еді).– Өзіңіз барғалы отырған өлкелердің жай-жағдайын жақсы ұққан секілдісіз. Әсіресе... – деп, граф сөзін жайбарақат жалғап кетті,– иә, әсіресе шекара шептерін нығайта түсу жөніндегі пікірлеріңіз көңіліме қонды. Әрине, қосып-аларымыз болса, кейін қолыңызға берілетін нұсқауда ескертілер. Ал, әзірге жолыңыздың оңғарылуына тілектестігімнен басқа, айтарым жоқ.

	– Честь имею!.. – Барон орнынан ұшып тұра жаздады. Қатты толқығанда беті бозарып кететін де, оның есесіне маңдайы қып-қызыл боп күреңітіп шыға келетін. Бұл жолы да сөйтті. – Қамқорлығыңызға әрқашан қарыздармын, Ваше сиятельство!

	– Жә-жә... Жарайды! Ал, өз тарапыңыздан қандай талап-тілегіңіз бар? Қысылмаңыз... Қысылмай айтыңыз, барон мырза! – деді граф қамқор үнмен.

	– Негізгілерін мәлімдемемде айтқан соң, артықкемі болса алып-қосуды өзіңізден... өздеріңізден күткем, Ваше сиятельство! Ал, одан да басқа ой туа қалса, оны бара көрермін деп шешкенмін.

	– Жарайды, жарайды! Ол да дұрыс шығар... – Сәл сәтке ойланып қалған Безбородко столды саусағымен тықылдатып отырды да, оқыс орнынан тұрды.– Басқа айтарыңыз жоқ болса, кәні... қозғалалық ендеше, барон!

	– Мархабат, Ваше сиятельство!

	***

	Сарыла күткен сәт те келді-ау ақыры.

	Императрица бұларды Петр ағзамның аруағына бағышталған әйгілі қызылкүрең залда қабылдайтын болған екен. Барон мұны іштей ырым ғып, жақсылыққа жорыды. Өйткені, басқасын былай қойғанда, колонналарының өзі аршылған жұмыртқадай кіршіксіз ақ мәрмәрден тұрғызылып, қабырғаларына қан түстес күреңқызыл барқыт тұтылған; ал, төбесіндегі алтындатқан әлекейкүлекейлері мен әшекейлі айшықтары кіріп келгеніңде көзіңді тұндыратын бұл залда, – әйгілі Петр І ағзамның залында – көп аса кісі қабылдана бермейтін. Сондықтан, өзін осы залда қабылдауды барон ерекше ықылас-пейілдің белгісіндей көрді. Ол–ол ма, осы бір жақсы нышанға сол жердің өзіндеақ көңілі құлай сенгені сонша, тіпті әлден уақытта Императрицаның өзі шақыртқанда да, ол әлденеге түк абыржыған жоқ... Табалдырықтан батыл да нық аттап, мынау қабырғалары қанкүрең барқытпен қапталған; ақ мәрмәр бағандары аршылған жұмыртқадай кіршіксіз; айшықты да әшекейлі әсем залдың қақ төріндегі биіктеу жерде, алтын тақта отырған тәж иесінің алдына тұп-тура келді де, алтыжеті қадамдай жерге тоқтап, кекиген басы мен көріктей кеудесін төмен иіп тағзым еткен күйі сәл кідірді де, бойын байыппен түзеп, қайтадан қақиып тұра қалды.

	Биік тұғырға орнатылған алтын тақта тұла бойы жалт-жұлт етіп, шексіз билік иесі монархтарға ғана тән астам мінезбен басын әнтек шалқайта ұстап отырған Императрица да қабылдауына келген кісінің қандай адам екенін анығырақ көргісі келгендей, сонда ғана баронның жүзіне көз тоқтатып аз-кем кідірген. Күйтіңдеп көзін алып қашпай, яки төменшіктеп қадір-қасиетін жоғалтпай, бойбасы жып-жинақы болып, үкі мамықты үшбұрыш қалпағын шынтағынан бүгілген сол қолының білегіне қойған күйі, қарсы алдында рәсім бойынша қақиып тұрған генералдың өмір көрген тәжірибелі кісі екенін бірден байқады да, аудиенцияның рәсімін бастауға рұхсат еткендіктің ишарасын жасап, оң қапталында ыздиып-ыздиып тұрған ұлықтарының ішінен граф Безбородкоға білінер-білінбес қана иек қақты.

	Сол-ақ екен, алдияр тақсырдың аса мәртебелі аудиенциясына бұрын да талай адамды әкеліп жүрген Безбородко дереу бойын тіктеп, рәсім бойынша екі-үш адым ілгері басты да, күміспен күптелген дөңгелек кішкене столдың қасына жете бере тоқтап, салтанатты дауыспен саңқ ете қалды:

	– Ұлы мәртебелім... Өзіңіздің қайыр-шафағаты мол алдиярлық жүрегіңіздің шарапатымен, жақында ғана Уфа және Симбирск әкімшілік аймағының генерал-губернаторлығына тағайындалған барон Осип Андреевич Игельстром құзырыңызға келіп тұр!

	– Қадамы құтты болсын баронның! – Императрицаның әуелей қалған иегі аз-кем икемге келгендей болды. (Осип Андреевич басын бағанағыдан да төмен иіп, үн-түнсіз тағы бір тағзым етті).

	Мұндайда ширақ сөйлеп, ширақ қимылдайтын шағын денелі Безбородко тіпті қутыңдап кетті:

	– Польшадағы жаяу әскерлеріміздің командашыларының бірі болған генерал-майор Игельстром, бұрынғы қызметінен шақырылып алынып, Уфа мен Симбирск наместничествосының генералгубернаторлығына тағайындалғаны жөнінде, сондай-ақ оған генерал-поручик шені берілгені туралы өзіңіздің ұлығ фәрманды указдарыңызбен дер кезінде таныстырылды...

	– Баронның жаңа лауазымы мен жоғары шеніне біздің ұлық мәртебелі алдиярлық тарапымыздан тағы да құтты болсын айтамыз! – деді Императрица даусын сәл көтеріп. Сонсоң иегін қайтадан шошайтып алды: – Россия империясының тәжі мен тағы... орыс мундиріне дақ түсірмей, Отанына адал қызмет еткен әрбір ұлының ұлығ еңбегін осылайша қастерлеп келген және... қастерлей береді де!

	Барон басын бұрынғыдан да төмен иіп, бұрынғыдан да ұзағырақ тәжім етті.

	– Уфа мен Симбирск наместничествосына генерал-губернаторлыққа тағайындалған барон Игельстром... – деп саңқылдады енді Безбородко, – ...өзі барғалы отырған өлкелердің хал-ахуалы, сол беттегі шекара шептерінің жай-жағдайы туралы қолда бар мәліметтермен толық таныстырылды. Бұл жөнінде өзінің ой-пікірлері қандай екенін Сыртқы істер Коллегиясына тапсырған рапортында егжейтегжейлі баяндаған. Енді...

	– Кішкене кідіре тұр, көгершінім, – деді Императрица, ойынға асығып бара жатқан баласын әлдебір маңызды шаруа үшін амалсыз тоқтатқан анаға ұқсап. – Бір-ақ ауыз сөз... Генерал бұрынсоңды ол өлкелерде болып па екен, әлде...

	– Әлбетте, алдияр тақсыр! – деді Безбородко шүңейт көзі онан сайын шүңірейіп. (бірақ ішінен:

	«Указ шығып қойған соң, енді оны сұраудың қажеті қанша екен сол?» деп ойлап та үлгерді). – Дәл айттыңыз!.. Генерал-поручик Игельстром баяғы жалғаншы Емелканың21 бүліншілігін басу кезінде, улан эскадронының командирі ретінде Уфада болған.

	– Charmant, charmant22 – деді Императрица французша. Сонан соң іле орысшаға көшті: – Похвально граф! Похвально...

	(Жанында сып-сыпайы болып, сызылып қана жайбарақат тұрған Коммерц-коллегия президенті Воронцовтың қандай ойда екенін кім білсін, осы істі әуелде өзі бастап, бұл қызметке баронды өзі ұсынған князь Потемкин әлгі сауалға Безбородкодан бетер қыпылдап еді; қызметке алатын әрбір адамының тұқым-тұқиянынан түк қалдырмайтыны өз алдына, тіпті не істеп, не қойғанына шейін түгел тексеріп шықпаса – көңілі көншімейтін Александр Андреевичтің (әй, жарайсың!) әншейінде тым қазымырлық секілді көрінетін сол қасиетіне осы жолы риза болмасқа шарасы қалмады. Жауаптың орынды да орнықты шыққаны сонша, алдияр тақсырдың аудиенциясына генерал-фельдмаршал формасымен шырттай киініп келген ол, сап-сарыала мундирінің әр жерін бір сипалақтап, тықыршып тұра алмай, жанындағы Воронцовқа жалғыз көзімен жымың-жымың қарай берді).

	Бұл кезде Императрица жүзін Игельстромға қарай бұрып алған.

	– Иә, генерал... – деді енді оған еркетотай әйелдің шолжың үнімен. – ...өзіңіз бұрын болған әлгі өлкелердің жай-жағдайын реттеу перспектива сы қандай екен қазір? Рапортыңыздың нобайымен таныс болсақ та, негізгі ойларыңызды өз аузыңыздан естігіміз келеді...

	Ерте ме, кеш пе – әйтеуір осындай сауалдың түбі бір берілерін ойлап, іштей дайындалып жүрген Осип Андреевич ойындағысын іріккісі келген жоқ:

	– Ұлы мәртебелім... – деді бипаздап, – ол жақтағы шекара шептерінде тыныштық орнату ісінің перспективасын мен шекараның екі бетінде бірдей көшіп жүрген бодан жүрттарымыздың ортақ тыныштығын сақтаудан бөліп қарай алмадым. Сыртқы істер коллегиясына тапсырған әлгі рапортымда мәлімдегенімдей: ұшарын жел, қонарын сай білетін, белгілі бір орнықты мекендері жоқ осынау көшпелі жұрттарды жөнге салып, тынышбейбіт өмір сүруге жеткізу үшін, ең әуелі,– бұлардың тағдыр-талайы кімге сеніп тапсырылса да – сол генерал-губернаторға деген олардың сенімі мен ынта-ықыласын орнықтыра түсуден басқа лаж жоқ. Бұл ретте, өзімнен бұрынғы өлке бастықтарының саясатымен келісе алмай жатқан жерлерім болса, оған айып етпегейсіз, алдияр!

	Императрицаның көзіндегі көңілді күлкі сол бойда ғайып болды. Бірақ, әлгі бір ойнақылығынан лезде айни қоюға да патша басы арланды ма:

	– Иә, ол қандай келіспеушілік, генерал... – деді әуестік жеңген адамның әуенімен. – Қалай болғанда да Империя мүддесіне қайшы келмейтін prіncіpes23 шығар?!

	– Әлбетте, алдияр тақсыр!

	– Иә, ол қандай принципиалды келіспеушілік сонда, генерал?

	– Ұлы мәртебелім... Біріншіден, бодан болғанына жарты ғасырдан астам уақыт өткен бір ғана қырғыз-қайсақ жүртының өзімен баяғыдан бері барымталасқанда, бәрібір одан тыныштық орнамағаны мені қатты ойға қалдырды. Неге олай? Өйткені, «қатігездік – қантөгіс қана тудыратынын» біле тұра, осы уақытқа дейінгі өлке бастықтарының бәрі «бодан жұрттарымызды қарудың күшімен қалтыратып ұстау керек...» деген баяғы марқұм құпия кеңесші Иван Иванович Неплюев саясатының етегінен екі қолдарымен тас қып ұстап алып,

	«соқыр – көргенінен жазбастың» кебімен, айрылмай келген. Мен мұны ең басты қателік деп білем және бұл әдіспен принципиальды түрде келіспеймін... (Тым асыра сілтеп жібермедім бе? – деп барон бүгежектеп қалып еді).

	– Айта беріңіз! Айта беріңіз, генерал... – деді патшайым құлақ қойып отырғанын байқатып.

	–...Оның орнына, Уфа мен Симбирск әкімшілік аймағының менен бұрынғы наместнигі, генералпоручик Аким Иванович Апухтинге өзіңіздің 1782 жылғы 27 декабрьдегі рескриптіңізде айтылған:

	«Генерал-губернаторлық қызметті ақылмен атқару дегеніміз – тек қана әскер мен қарудың күшін қайта-қайта көрсетіп қоқаңдай беру емес; сонымен бірге заң-зәкүнді бұлжытпастан орындай отырып, сол арқылы өзін де, біздің империямызды да, ең тағы, ең жабайы деген елдердің өзінің қадір-құрметі мен сеніміне бөлей білуде...» деген, Сіздің алдиярлық мүбәрәк жүрегіңізден шыққан адал кеңестеріңізді басшылыққа алуды жөн көрдім.

	– Ouі, ouі! Les bonnes prіncіpes!24 – деді Императрица басын қайтадан кекшитіп алып. Сонсоң оң қапталында ыздиып-ыздиып тұрған князь Потемкин мен граф Воронцовқа, одан дөңгелек столдың қасында... мұның аузын бағып қалған Безбородкоға жағалай көз тастап шығып, айтпақ ойын анықтай түсті. – Біздің алдиярлық тарапымыздан мұндай кеңес әлдеқашан берілсе де, оның ойдағыдай жүзеге аспай келе жатқаны рас екенін мойындамасқа лаж жоқ, мырзалар! Солай емес пе, граф?

	(«Басқа білмесе де, сен білесің ғой» деген секілді сенімді үнмен айтқандықтан, дәл қазір есіне ештеңе түспей тұрса да, граф Безбородко басын сәл иіп қуаттаған сыңай танытты).

	Императрица қайтадан Игельстромға бұрылды:

	–...Сіздің бұл пікіріңіз, барон мырза, біздің алдиярлық тарапымыздан әрқашан қолдау табатынына сенуіңізге әбден болады, – деді қамқор үнмен.– Иә-иә! Қызмет басындағы кісінің қатыгездігі мен қытымырлығы – қарамағымыздағы пенделерге қайырымдылық пен қамқорлық қана жасауға жаратылған біздің алдиярлық мүбәрәк жүрегімізге мүлде жат, әрі ұлығ фәрманды Указдарымызда көрсетілген жөн-жобаға мүлде кереғар нәрселер. Сондықтан, мүмкіндігінше заң-зәкүнге жүгініп, сол арқылы әрекет еткен мақұл. Бұл пікіріңізді қолдаймыз... Қолдаймыз, барон!

	Патшайымның ынта-ықыласы қанаттандырып жіберген барон: «Өткенде айтқан өтінішімді князь Ұлы мәртебеліме жеткізді ме екен, жеткізбеді ме екен?» деп ойлап тұрды да, енді сол ойын не де болса алдияр тақсырдың алдында өз аузымен тағы бір айтып көруге бел байлап:

	– Ұлы мәртебелім... – деді, алдын-ала рұхсат сұрағанның ишарасын жасап басын сәл иіп. – Ұлы мәртебелім, me permettrez-vous de vous parler franchement?!25

	– Әлбетте, генерал! Je J'exіge touіours...26 – деді Императрица ықыластана түсіп. – Иә, не айтпақ едіңіз?

	– Ұлы мәртебелім! Менің ойымша, ол жақтағы шекара шептерінде тыныштық орнатудың, сөйтіп бодан болғанына жарты ғасырдан астам уақыт өткен бұл қырғыз-қайсақ жүртын жөнге салудың бірден-бір жолы – оларды да бүкіл Ресейге ортақ Заңға жүгіндіру деп білем; яғни «Губернияларды басқарудың 1775 жылғы Ережесіне» сәйкес, Орынборда да Шекаралық сот құру керек. Өткен 1784 жылдың май айының екісінде, менен бұрынғы наместник, генерал-поручик Аким Иванович Апухтинге өзіңіздің осындай ұлығ фәрманыңыз да бар екен. Перспективада менің ұстанбақ басты бағытым осы еді десем, ол үшін тағы да айып етпеуіңізді өтінемін, алдияр!..

	– Charmant, charmant, baron!27 (Императрицаның жүзі жадырай түсіп, енді иегін граф Безбородкоға қарай көтерді). Бұл жөнінде біздің алдиярлық тарапымыздан арнайы нұсқау жіберілген жоқ па еді, граф?! Генерал-поручик Апухтиннің өресі жетпей қойған бұл істі Игельстром мырза жүзеге асырар болса, мұндай мақсаттың жолында қаржыны да, көмекті де аямаған мақұл. Қанша жыл қидаласқанда қарудың күшімен тындыра алмаған шаруаны саяси жөнмен, – З а ң ғ а жүгіндіру арқылы, – тып-тыныш реттей алсақ, мұнан үлкен жеңіс жоқ. Оның үстіне, қазір Кавказ бен Қырым беттегі шекараларымызда орыс қаруының таңқ еткен әрбір дыбысына құлақ түріп, күнде байбалам салуға даяр отырған Европалық көршілеріміздің шу шығаруына өз қолымыздан себеп тауып берген болмайық. Солай емес пе, граф?

	– Әлбетте, алдияр тақсыр! – Безбородко басын иіп қойды.

	– Сіз қалай қарайсыз, князь?

	– Мемлекеттік Әскери коллегияға келіп түскен хабарларға қарағанда... – Потемкин сәл кідіріп барып, әр сөзін салмақтай сөйлеп кетті, – Урал шекара шептерінде қазір шапқыншылық қабындап тұр, алдияр анамыз. Жағдайдың біз үшін онша жақсы емес екендігін жасырмаған жөн шығар деп ойлаймын. Сондықтан, саясат-саясат та, ол саясаттың ойдағыдай жүзеге асуы үшін, артында сенімді тірегі – тұрақты әскер күші тұруға тиіс деп есептеймін. Осы мақсатпен, Әскери коллегия қазір бір драгун полкі мен мушкетерлерден құралған алты батальон жасақтап, Орынборға жөнелтуге әзірлеп жатыр.

	– Өте жақсы, князь! Қандай істе де қапы қалмайтындай, осылайша алды-артын мұқият ойластырғанымыз жөн... Барон мырза! – деді Императрица енді Игельстромға бұрылып, – жаңадан жасақталып жатқан әскердің жай-жағдайын өз көзіңізбен көрдіңіз бе?

	– Әлбетте, алдияр тақсыр! – Игельстром тағы да басын иді.

	– Қандай ойда қалдыңыз?

	– Даярлықтары маған өте жақсы әсер қалдырды, алдияр! Тек...

	– Неге іркіліп қалдыңыз? Қысылмаңыз... Қысылмай айтыңыз, барон!

	– Тек соншама әскердің шеру тартуы, Ұлы мәртебелім, бұл іске жеткілікті мөлшерде арнайы қаражат бөлуді қажет ететінін қадаңқырап айтқым келіп еді. Бірақ, қазіргі жағдайда...

	– Ол жағынан қам жемеңіз. Бұл – біздің шаруамыз, барон!

	– Ғафу етіңіз, Ұлы мәртебелім!

	– Ал, Коммерц-коллегияның наместникке қояр қандай талап-тілегі бар екен? Александр Романович, сөз сізде...

	– Алдияр тақсыр, Россия империясы барон барғалы отырған аймақтар арқылы Азиямен саудасаттықты жандандыруға әрқашан күш салып келе жатқаны – өзіңізге аян нәрсе ғой... Қазіргі жағдайда, (князь айтқандай!) кемді-күн қақтығысқа душар болып отырғанымызбен, соған қарап Урал шекара шептеріндегі көшпелі елдермен жарты ғасырдан астам уақыттан бері алыс-беріс жасап келе жатқанымыз – мүлде із-тозсыз ұмыт болып кете қояды деп Коммерц-коллегия ойламайды. Өйткені, өздері ештеңе өндіріп жатпаған бұл көшпелі жүрттар сол жарты ғасыр ішінде орыс товарының қадір-қасиетін танып, – өз көздерімен көріп, қолдарымен ұстап,– дегендей... тұтынып дәндеп қалды. Сондықтан, сәл-пәл тыныштық орнай қалса-ақ, кейбір кекірткердең көсемсымақтарының қарсы болғандарына да, тіпті қорқытып-үркітіп тиым салғандарына да қарамастан, негізгі қалың қауым қайтадан Орынбор жәрмеңкесіне ағылатыны күмән туғызбаса керек. Ал, Орынборда сауда-саттық ісін жандандыра түсу туралы, сондай-ақ, Қырғыз-қайсақ даласы арқылы әрідегі Орта Азия хандықтарына да сауда керуендерін жөнелту жөнінде Коммерц-коллегия Его высокопревосходительство Игельстроммен кеңескен... Өзіңіздің аса мәртебелі алдиярлық атыңыздан даярлап қойған нұсқауларымыз – қажет кезінде наместниктің қолына тапсырылатын болады.

	– Өте жақсы! Бұған барон мырза не айтар екен?

	– Ұлы мәртебелім! Его сиятельство... Александр Романович өте орынды айтты деп білем. Шекараға таяу жерлерден ауыс-түйіс, алыс-беріс жасайтын сауда-саттық орындарын көптеп ашу, Орынбордағы жәрмеңкені жаңғырту – Империяңыздың қазынасын молықтырып қана қоймайды; сонымен бірге, орыс өнеркәсіп бұйымдарына бодан жүрттарымыздың құмарлығын арттырып, оларды бауырымызға тарта түсуге қолайлы жағдай жасайды. Ал, бұл – күнкөріске ең қажетті нәрселердің өзін тек бізден алуға мәжбүр болуы, – оларды Империяңызға еріксіз тәуелді етіп, бұдан былай да айналамыздан арқандаулы аттай айналшықтап шықпайтын жағдайға әкелері сөзсіз. Мұндай жағдайда, біріншіден, олар өздерінен көш ілгері тұрған көршілес орыс елімен кетіскеннен енді ешқандай пайда таппасына көз жеткізсе; екіншіден, сондай өнерлі елдің өнегесіне, оның заң-зәкүніне қарай бейімделуден еш оғаштық таппас еді де, күндердің күнінде күллі Ресейге ортақ Заңға еріксіз мойын ұсынар еді, деп ойлаймын.

	– Ouі, ouі, baron Je treuve guec'est charmant,28 – деді Императрица мұның пікіріне ризалығын ашық білдіріп. – Тек сәтімен болғай... Шындығына келгенде, ол жақтың жәйін біз қырғыз-қайсақ істерімен егжей-тегжейлі танысып шыққан Сізден жақсы білмейміз. Солай емес пе, мырзалар? – Патшайым оң қапталында ыздиып-ыздиып тұрған ұлықтарына жағалай көз тастап, бір-бір шолып шықты. – Сондықтан, жоспарларыңызды жүзеге асыру үшін тағы нендей көмек керек? Қандай қолқаңыз бар... енді соны айтсаңыз, барон мырза!

	– Алдияр тақсыр, көрсеткен сеніміңіз үшін өлеөлгенше өзіңіздің алдыңызда қарыздар боп өтемін!– деді Игельстром басын бір иіп қойып. – Әйтсе де, Сіздің аса мәртебелі алдиярлық тарапыңыздан берілген нұсқаулар мен тапсырмаларды бұлжытпай орындау үшін, біз секілді пендеңіздің барлық күшжігерін аямай жұмсауы – аз; сонымен бірге, оның сол жердегі өкілетті правосын сәл де болса бұрынғыдан кеңейте түспей болмайтындығын айтпай кетсем, адалдық болмас еді.

	– Барон мырза, жергілікті жерлердегі бар билік онсыз да наместниктерге біржола берілген... Олардың өкілетті правосын онан сайын кеңейте түсу дегенді қалай түсіндіресіз?

	– Алдияр тақсыр, артық айтсам, алдын-ала ғафу өтінемін... Бірақ мен танысқан документтер ге қарағанда, жергілікті жерлердегі қақтығыстар, оған қатысқан басыбұзықтардың ісіне баға беру, – оларды ия соттау, ия ақтау ісі, – әлі күнге шалғайдағы губерния орталықтарына айдап апарылып, сонда шешіліп келеді екен. Кейде тіпті ұсақ-түйек дау-жанжалдарды реттеу үшін, Үкімет тарапынан арнайы нұсқау күтіп отыратын кездер де жиі болған. Наместник – Ұлы мәртебелімнің ұлығ фәрманымен ғана тағайындалатын сенімді адам болғандықтан, әлгі рескриптіңізде айтылғандай: «...өзін де, біздің ұлы Империямызды да ең тағы, ең жабайы деген елдердің өзінің қадір-құрметі мен сеніміне бөлей білуі үшін», жергілікті жерлердегі жай-жағдайды наместниктің өзі реттеп, өзі шешім қабылдауына неге ерікті болмасқа!» – дегім келіп еді.

	– Ойыңыз қисынсыз емес, әрине... Бірақ, ондай жағдайда наместник тарапынан сот функциясына қол сұғылмасына кім кепіл бола алады? Мұны ескердіңіз бе, генерал...

	– Әлбетте, алдияр тақсыр! Бірақ кінәлінің бәрі – сотталуға тиісті айыпкер емес қой. Және айыпкер деп танылған адам болса, ең алдымен, ондайларды сотқа беретін – наместниктің өзі емес пе? Сондықтан, қылмысы анық айыпкерлерден басқаларды жер түбіндегі губернияға айдатып жатпай-ақ, немесе Үкімет тарапынан арнайы нұсқау күтіп отырмай-ақ, ұлы мәртебелімнің ұлығ фәрманымен тағайындалған наместниктің өзі шешуіне ерік берілсе, оңды болар еді.

	– Ойланайық, барон мырза... Көрерміз! Тағы қандай өтінішіңіз бар?

	– Ұлы мәртебелім, енді бір айтпағым – егер сіз рұхсат етсеңіз...

	– Айтыңыз, барон! Қысылмай айтыңыз...

	– Алдияр тақсыр, менің таза әскери адам екенім және осы уақытқа дейін әскери істен басқамен айналыспағаным – өзіңіздің алдиярлық құзырыңызға аян болар деп ойлаймын. Әйтсе де, енді генералгубернаторлыққа тағайындалған соң, ертең әскерге ғана жауап беріп қоймаймын, сонымен бірге өзім барғалы отырған өлкелердің күллі тұрмыстіршілігіне, ол өлкелердің көркейіп-көгеруіне де жауап берерім сөзсіз. Сондықтан, істің мүддесі үшін, бір шындықтың басын ашып айтқым келіп еді...

	– Айтыңыз, генерал... – Императрица аңтарыла қараған.

	Қатты толқығандағы әдетімен, баронның беті боп-боз болып кетті де, оның есесіне ілезде маңдайы күреңітіп шыға келді. Бірақ, «шешінген – судан тайынбастың» керімен:

	– Алдияр тақсыр, – деді кібіртіктеңкіреп. – Әр қызметтің өзінің құпиясы, құйтырқысы болады ғой... Қазіргі күнде Империяңыз аса мүдделі болып отырған мынау... ішкі-сыртқы сауда-саттық ісін – мен сондай қитұрқысы көп қызметтің бірі деп білем. Және бұл саладағы сауатым – әскери білігімнен көп төмен екенін мойындамасқа лажым жоқ. Сондықтан, бүге-шігесі көп мұндай іске мемлекеттік тұрғыдан қарай алатын бір білікті көмекші... яки кеңесші... тағайындауға рахым етпес пе екенсіз...

	Мұндай ағынан жарылған ашық мойындауды күтпесе керек, Императрица тосылыңқырап барып:

	– Барон мырза...– деді, баласының ашықауыз аңғалдығын жуып-шаюға тырысқан ананың үнімен.– Сіздің шын жүрегіңізден шыққан адал сөзіңізге сенгендіктен ғана, бұл өтінішіңізді біздің алдиярлық ілтифатымызға ілуге тура келеді. Көрейік... (Императрица иегін Воронцовқа қарай шошайтты). Солай емес пе, граф? Ойланармыз... Иә! Тағы не айтасыз?

	– Қызметіме тікелей байланысты мәселелер жөнінде Сыртқы істер коллегиясына тапсырған рапортымда толық айтқандықтан, енді қалғанын бара көрермін деп ойлаймын, алдияр тақсыр. Ісіміздің кем-кетігі болса – толтырып, артығы болса– алып тастап, бұдан былай да алдиярлық кеңесіңізді жолдап тұрсаңыз, өзімізді өте бақытты сезінер едік.

	– Қай түкпірде, қандай қиянда жүрсеңіздер де, Ұлы Россия, орыс халқы, Россия тәжі мен тағы Отан алдында еңбегі адал ұлдарының қызметін ешқашан ұмытқан емес, барон мырза! Әлі күнге құлқы беймәлім, мінезі әрпіл-тәрпіл мынау бас асау қырғыз-қайсақ жүртын жөнге салып, күллі Ресейге ортақ Заң жолына бейімдей алсаңыз, сөйтіп оларға да тәртіп пен тыныштық орната алсаңыз, Ұлы Россияға сіңірген ұлық еңбегіңіз ескерусіз қалмайтынына бек сене беріңіз.

	– Ұлы Россияның мүддесі – ұят-арымыздың мүддесі болмақ, алдияр! Честь имею... – деп басын тағы ие берген барон маңдайының ілезде жіпсіп қоя бергенін сезді. Мұндайда бетінің қаны қашып, түсі боп-боз болып кететін. Соны ойлауы мұң екен, өзөзінен абдырап, берекесі кетіп тұрып, қайтадан қалыбына келгенше императрицаның сөзінің басын ұқпай қалды да:

	–...Жолыңыз болсын, генерал! – дегенін ғана құлағы шалды. Аудиенцияның аяқталғанын да сонда ғана ұқты.

	***

	Бір ауыр жүкті иығынан сыпырып тастағандай болған барон Игельстром Сарайдан Безбородкомен бірге шыққан.

	Алдияр ананың алдындағы сынақтан мұның сүрінбей өткеніне ризалықтарын білдіріп, кезеккезек қолын қысысып қалған князь Потемкин мен граф Воронцовтың бұған деген пейіл-ілтифатына ғана емес, сонымен бірге императрицаның өзі де ықыластана қабылдағанына біртүрлі таңғалып келе жатқандай, Безбородко кенет:

	– Барон мырза! – деді, күймеге жайғаса бергендерінде бұған күлімсірей қарап. – Барон мырза, бүйте берсеңіз, таяу уақытта-ақ тым биікке секірер түріңіз бар ғой. Шынымды айтсам, Сіз мені қайран қалдырдыңыз.

	– Қалайша, Александр Андреевич?.. Қалайша қайран қалдырыппын? – деді, аудиенцияның әсерінен айыға алмай, өз ойымен өзі боп отырып ештеңе ұқпай қалған барон да күле қарап.

	– Жә-жә, барон! Инабаттылық деген – жақсы нәрсе, әрине! – деді граф мұның кішіпейілділігіне риза болғаны, әлде әзілдегені белгісіз. – Бірақ рапортыңызда көрсетілмеген әлгі бір... бұратана жүрттарды бүкіл Ресейге ортақ заңға бейімдеу туралы батыл ойларыңыз және соны Ұлы мәртебелімнің алдында жеріне жеткізе айта алғаныңыз мені таңғалдырғанын айтпай қалсам, ол – әділдік болмас еді. Қайталап айтайын, сол жеріңіз маған үнады, Осип Андреевич. Ұнадыңыз маған...

	– Премного благодарен, Ваше сиятельство. Бірақ, менің бір ауыз сөзім Сізді осыншалық риза етер деп ойламап едім...

	– Жә-жә, жаңа айттым ғой, инабаттылық деген– жақсы нәрсе, әрине. Әйтсе де, барон, Сіз маған мынаны айтыңызшы: әлгіндей ойларыңыз бар екенін бізге алдын-ала неғып ескертпедіңіз?

	– Көптен-көп ғафу өтінемін, Ваше сиятельство! Біріншіден, оған уақыт тығыз болды. Екіншіден, шекара шептеріндегі жай-жағдайды реттеу жөніндегі ресми рапортқа ондай күмәні көп мәселені кіргізуді орынды көрмедім. Әйтсе де...

	Барон күмілжіп қалған.

	– Айта беріңіз... Тыңдап отырмын, барон мырза!– деді граф байсалды қоңыр үнмен.

	–...Әйтсе де, бұл мәселе турасында бірде-бір адамға ауыз ашқан жоқпын десем, оным жалған болар еді. Әңгіменің шет-жағасын князь Потемкинге құлаққағыс еткем, Ваше сиятельство. Бірақ, Его светлость бірден қолдап кете қоймаған соң, өзімдіөзім теткіп қалғаным рас.

	– Солай деңіз... Бәсе-бәсе, мұндай мәселені алдияр тақсырдың алдында айту үшін, алдын-ала ойлау керек сияқты еді... Князьға құлаққағыс еткен екенсіз ғой.

	– Әлбетте, Ваше сиятельство!

	– Жөн-жөн! Не де болса ниетіңіздің жүзеге асуына тілектеспін, Ваше высокопревосходительство. Тек жолға тезірек қамданыңыз енді. Сізді шешуі қиын, шым-шытырық шатақ істер көптен күтіп тұрғанын ежіктемесем де болатын шығар... (Ә, Коллегияға келіп те қалыппыз ғой... Жүріңіз, кабинетке кіріп азырақ сөйлеселік).

	– Мархабат, Ваше сиятельство.

	***

	– Осип Андреевич, өзіңізге әлгінде айттым ғой... бодан жүрттарымызды бүкіл Ресейге ортақ Заңға бейімдеу туралы батыл ойларыңыз маған үнады деп. Иә, ұнады! – деді граф, бұлар кабинетке келіп жайғасқан соң, үзіліп қалған әңгімені өзі жалғап.– Бірақ, мен қате естімесем, бір сөзіңізде Сіз: «шекарада тыныштық орнату ісін шептің екі бетінде бірдей көшіп жүрген бодан жұрттарымыздың ортақ тыныштығын сақтаудан бөліп қарай алмадым» деген сияқтысыз... Бұл сөзіңізді қалай түсінуге болар екен?

	Әлгінде «Ұлы Россияның мүддесі – ұят-арымыздың мүддесі» деген соң, сөзінің басы «Честь имею...» деп басталатын орыс офицерінің лебізіне сенбеуге шарам қалмады; әрі тілекшіңіздің бірі екенімді өзіңіз білесіз ғой, алдияр тақсырдың алдында Сіз сасып қала ма дедім. Айтыңызшы, сонда Сіз істі неден бастамақшысыз? Урал қазақтары мен қырғызқайсақтардың қидаласуын қойғызбақшысыз ба, әлде... баяғы бір жылдардан бері бір-біріне атарға оғы жоқ боп жүрген башқұрттар мен қырғыздарды, яки қалмақтар мен қайсақтарды татуластырмақшысыз ба?

	– Ваше сиятельство! Бұл жөнінде мен пікірімді ашып айттым ғой деймін. Әуелде әңгімені ақылдасу ретінде бастағаныммен, өзімнің ішкі бір сенімім де солай болғандықтан, алдияр тақсырдың алдында сол сеніміме таяныш іздегендей болып едім. Ұлы мәртебелімнің ойы да осы екеніне әлгінде көзім жете түсті. Бұл жүрттарды қаншама бұратана дегенімізбен, басқаның емес – өзіміздің бодандарымыз емес пе? Ал, алдияр тақсырдың алтын скипетрінің астындағы кез-келген жұрт: ол қатуланса – қаһарына ұшырап, мейірбандық танытса – мүбәрак жүрегінің қайыр-шафғатын көруге қақылы емес пе? Олай болса, Орал казактары мен қырғыз-қайсақтардың, немесе башқұрттар мен қырғыздардың, яки қалмақ пен қайсақтың – қысқасы, күллі бодандарымыздың тыныш тірлікке көшкенінен ұлы Россияға келер қандай зиян-залал бар? Ал, егер олардың әлдебірі өздерінің де, көршілерінің де тыныштығын қамтамасыз етіп тұрған татулықтан таяр болса, ондай тентектерді тез арада тезге салар, тәубесіне келтірер темір тізгін бар екенін естеріне салып қою керектігі жөнінде өзіңізге тапсырған рапортымда арнайы айтқанмын.

	– Иә-иә! Ондай сөздің рапортта бар екені – бар. Бірақ, баяғы Батырша Әлиев29 бастаған башқұрт көтерілісі жеңілген соң, қырғыз-қайсақ даласына қашып барған башқұрттарды; Үбәші тайцзы бастаған қалмақтың ұлы сүргіні30 үстінен өтіп бара жатқанда торғауыт қалмақтарды... қырғыз-қайсақтарға тонатып-талатқан марқұм Иван Иванович Неплюев пен онан кейін де осы саясатты берік ұстанған күллі генерал-губернаторлардың әрекетінен соң, олардың арасында татулық орнатуға болады деп сенемісіз? Шыныңызды айтыңызшы, Осип Андреевич, осыған алдымен өзіңіз сенесіз бе?

	– Бек сенемін, Ваше сиятельство! Өйткені, бұл бодан жүрттардың арасындағы жағдайға қарап отырсаңыз, олардың қақтығысы – ел мен елдің жауласуынан гөрі, екі елдің телі-тентектерінің ерегесіне ұқсаңқырайтынын байқар едіңіз. Ал, екі тентек төбелесіп жатқанда, орталарына естияр ересек кісі кіріп, екеуін екі жаққа айырып жібер се, не етуші еді, тәйірі! Басқасын былай қойғанда, солардың өздері сырттай... намыс үшін ғана, өршелене-өлермендене соққыласып жатқанмен, іштей – басу айтып «қой» дер, араша түсер біреудің кезігуін құдайдан тілеп тұрулары да мүмкін ғой. Бұл – бір. Екіншіден, өздерінен әлдеқайда зор Россия сияқты елдің көптен бері боданы болып келе жатқанын олар сезбейді дейсіз бе... Әрине, сезеді! Мәселен, осыдан жиырма жылдай бұрын қырғызқайсақтың осы Нұралы ханы Орынбор әкімшілігінің әлдебір әрекетіне наразы болып, соған байланысты шарт қойып, өзінің сол тілегі орындалмаса, қытай богдыханынан, немесе ауған падишахынан көмек сұрап, қол жайып соларға бет бұрып кетпек ойы бар екенін білдіріп қоқан-лоққы жасағанда, сол кездегі біздің вице-қанцлер оған: «...Қытай мен ауғанды айтып бізді қорқытпай-ақ қойыңыз. Олар түгіл, күллі Азия қарсы көтерілсе де, қазіргі күнде біздің ұлы мамлакатымыз ұлұғ мәртебелі императрицамыз айтса – болды, ол жақтан шыққан өрттің қандайына да қарсы тұрарлық қайрат таба алады», – депті. Содан кейін-ақ оның да, өзгелердің де аузына құм құйылып, үннен қалған. Енді келіп, сондай алып ел бодандарының арасындағы тәртіпсіздікті тоқтатса, телі-тентектеріне тиым салса, бәр-бәрін ортақ заңзәкүнмен реттесе, оған бейімделуден ашық бас тарта қояр адам сірә табылар ма екен? Әй, білмеймін... Әлгі пікірімді соншалық сеніммен айтуымның бір себебі осы еді. Ваше сиятельство! Оның үстіне, арғыбергі адамзат тарихында, тегі, әділдік пен жалпыға ортақ заңға, жалпыға ортақ міндет-парызға бас ұрмаған, мойын ұсынбаған жұрт болмаған ғой, сірә.

	– Хо-о-ош! Ниетіңіздің жүзеге асуына әрқашан тілектеспіз дедім ғой, барон. Дегенмен, қайтақайта тәптіштеп сұрап отырғаным да – себепсізденсебепсіз емес. Алдыңғы жылдың көктемінен бері шекара шептері тым тынышсызданып кетуіне байланысты, қырғыз-қайсақтарға қарсы қарулы қалың қол шығарып, қатаң жазалауды талап еткенбіз. Урал шекара шептерінен келіп түскен хабарларға қарағанда, сондай жорықтардың кезінде біздің казактардан гөрі, олардың қасына қосқан башқұрт отрядтары қырғыз-қайсақтарға қаттырақ тиіскен сияқты ғой... Мәселен, Орынборлық казак әскерінің жүзбасысы Харитоновтың бір хабарында қырғызқайсақтың елу алты адамын айдап әкелгендері жөнінде айта келіп, «бұларды тұтқын қылып әкелмес те едік, өшігіп алған башқұрттар түгел қырып тастайтын болған соң, амалсыз айдап әкелдік» депті. Сондай-ақ, Волга бойындағы қалмақтардың да қырғыз-қайсақтарға өшігіп алғаны сонша, 1782/83 жылдардағы жұт кезінде өздері сорлап қалған қырғыз-қайсақтың қалған-құтқан мал-жанын олар да аяусыз тонаған. Мұның өзі – әрине, бұратана жұрттардың бүліншілігіне орыс әскерін шығындамай ақ, оларды бір-біріне айдап салу арқылы арқандап ұстап отыру саясатын баяғыдан бері берік тұтынып келе жатқан біздің генерал-губернаторларымыздың бақылауынан тыс болған жәйттер емес. Бірақ, сіз, біріншіден, біздің сыннан өткен сол әдісімізді мансұқ еткіңіз келетін сияқты көрінсе; екіншіден, өз ойыңызды жүзеге асыру үшін, көп заманнан бері бірбіріне қандары қарайып кеткен бұл бұратана жұрттардың жауласуын қойғызғыңыз келетін сияқты. Қалай қойғызасыз? Басқасын айтпағанда, қазір бір ғана қырғыз-қайсақтың Кіші Ордасының ішіндегі екі ханның өздерінің басы піспей, бір-бірімен мәмілеге келе алмай отыр. Ол – ол ма, соңғы кезде түскен мәліметтерге қарағанда, бір ғана Нұралы ханның қарауындағы елдің өзі енді екіге жарылып, қазір хан тұқымдары бір бөлек, қарадан шыққан билер мен батырлар бір бөлек – екі партияға бөлініп кеткен деседі. Осындай жағдайда оларға ортақ тыныштық орнатам дегеніңіз құрғақ қиял болып жүрмесе неғылсын!

	– Мұндай жайларды мен де алдын-ала ескергенмін, Ваше сиятельство. Қарулы қалың қол шығару, немесе бұл бұратаналардың бірін екіншісіне айдап салу дегендер – бодандарымыздың әлдебірі бүкіл ел болып бас көтере қалған жағдайда ғана қолданылатын әдіс болса керек. Ал, жаңа өзіңіз айтқандай, жекелеген топтардың желікпе әрекетіне келер болсақ, ол – хан тобы ма, қара тобыр ма, мейлі, – тізгінді тарта ұстап, тәртіпке шақыру арқылы-ақ тиюға болады деп бек сенемін. Неге? Өйткені, Орал казактарын былай қойғанда, (олар өзіміз ғой!), сол башқұрт, сол қалмақ, сол қырғыз-қайсақтың қай-қайсысы да әрбір жөнсіз әрекеттерінің артында сұсты сауал жататынын, соңыра Санкт-Петербургтің алдында жауап беруге тура келетінін ойлап, біз жаққа жалтақ-жалтақ қарап отырмаған кезі жоқ. Архив қағаздарын ақтарғанымда, бұған айғақ боларлық дәлелдер әр жерден-ақ жеткілікті ұшырасқан. Сол деректерге көз салсаңыз, бодандарымыздың қай-қайсысы-ақ жоғарыдан, – Ұлы мәртебелі алдияр тақсырдың атынан, – айтылар әрбір ұлығ фәрмандарға әрқашан алаңдап отырғаны анық байқалады. Бұл не деген сөз? Демек, Ұлы мәртебелімнің әрбір ұлығ фәрманы, алдияр тақсырдың атынан айтылар әрбір сөз – олар үшін жөн-жобаға, заңға айналғаны. Қаласа да, қаламаса да, – ханы бар, қарасы бар, – біздің ықпалымызға еріксіз мойынсынғаны. Ұлы Россияны үлкен істе осылайша мойындағанда, күнбе-күнгі қарым-қатынастарында оның заң-зәкүніне бас имеске амалдары қанша сонда? Ал, жалпы Ресейге ортақ Заңға бір бас игізіп алсақ, «тәйт!» дегенімізде аяқтарын тарта жүрмей қайтеді. Өйткені, осының бәрі олардың өздерінің пайдасына, «ортақ тыныштық орнату үшін» істеледі емес пе?! Ал, біз жалпы жұртқа тыныштық орнатамыз деп отырғанда, өз іштерінен оған қарсы шығатындар табыла қалса, ондай «шырық бұзушыларды» шапқыншылықтан ығыр болған қалың ел қолдамауы былай тұрсын, қайта күстәналап, еріксіз біздің саясаттың шашбауын көтерушілердің санын көбейте түсуге тиіс деп те ойлаймын. Ондай жағдайда ойға алған ісімізді жүзеге асыру тіпті жеңілдеп кетуі де мүмкін сияқты. Шекарада тыныштық орнатуды – шептің екі бетінде бірдей жөңкіле көшіп жүрген жұрттарды тыныштандырудан бастамақ болуымның себебі де осы еді, Ваше сиятельство.

	– Жарайд, жарайд! Сәтімен болсын, барон... Сізге тек қана сәттілік тілеймін дедім ғой. Әйтсе де, алдын-ала ескертіп қояйын: әлі де болса жергілікті жердегі жай-жағдайды өз көзіңізбен көрмей, іспен мұқият, егжей-тегжейлі танысып алмай, асығыс сөз айтпағайсыз; және барған бетте асығыс әрекет жасамағайсыз. Мұндайда «жеті рет өлшеп барып қана, бір рет кескен» жөн. Қайталап айтамын: Сіздің басты шаруаңыз – шекара тыныштығы мен шептің екі бетінде бірдей көшіп жүрген бұратана жұрттардың бейілін бағу. Әсіресе, бұл күнге дейін құлқы беймәлімдеу қалып отырған қырғызқайсақпен қарым-қатынасқа қатты көңіл бөлгейсіз. Екі көзіңіз де, қос құлағыңыз да Орынбор бетте болсын, Осип Андреевич... О-рын-бор-р бетте...

	– Құзырыңызға құлдық, Ваше сиятельство! Честь имею!

	– Ал, ендеше жолыңыз болсын! Барған жеріңізде басшылыққа алар Ұлы мәртебелімнің ұлығ фәрмандары мен біздің Коллегияның арнайы нұсқаужарлықтарын канцелярия әлдеқашан даярлап қойған. Оң сапар, Осип Андреевич!

	– Көріскенше, Ваше сиятельство!

	***

	Арада төрт-бес күн өткенде мұздай темір құрсанған, етек-жеңі тас-түйін қарулы қалың қол: таза мушкетерлерден тұратын алты батальон және жаңадан жасақталған Орынбор драгун полкі, – әрқайсысы өздеріне тиесілі гренадер роталарымен, өздерінің артиллериялық командаларымен, аткөліктерімен, абажадай шаналарымен, арттағы арқұғымен, – заводтан жаңа шыққан қалайы қуыршақтарша жалт-жұлт, жарқ-жүрқ етіп, сұпсуық қарулары күн көзіне шағылысып, (бұлар әскери ойыннан басқа, әлі күнге ештеңе көрмеген; жүздері желге тотықпаған, қолқаларын оқ-дәрінің көңірсіген иісі қаппаған; керек десеңіз, тұла бойларына тозаң да тиіп үлгермеген, жаңадан құралған жасақ-ты;) қаланың қақ ортасымен, дабылдатып-кернейлеткен күйлерінде, лек-лек болып Мәскеу жолына шыға берді.

	Солтүстік аспанынан бұл уақытта сирек көрінетін күн көзі Санкт-Петербургтің үстінен бұларға сықсия қарап тұр. Күндіз сәл-пәл жіпсіп, түн асса шәуіштеніп қатып қалатын қасат қардың бетіндегі шыңылтыр мұз соның өзінде көзді қарықтырып, бет қаратпайды. Жанарыңды жасаурата береді...

	Алдында не күтіп тұрғаны белгісіз мынау лек-лек әскердің беймәлім өлкеге бейуақ сапар шегіп бара жатқанына ма, әлде ештеңеден бейхабар бозбала солдаттардың қару асынғанға кәдімгідей қоқырайып, кеуделерін шалқақ ұстағанына ма, бәлкім тіпті ендігі жерде осылардың бәр-бәрінің тағдыры бір өзіне сеніп тапсырылғандықтан шығар, әйтеуір генерал-поручик Игельстромның көңілін бұрынсоңды болмаған бір алай-түлей дауыл кернеп алған. Бұл ненің толқынысы екенін әзірге өзі де білмейді.

	– Құдай жар болсын! – дей береді ол іштей күбірлеп. – Тек құдай жар болсын...

	Жанды-жансызды түгел жаратты дейтін жаббар хақты аузына алғанда ғана барып сәл-сәл сабасына түскендей болады. Бірақ, сан-сапалақ ой тызыққан жанына бәрібір тыныштық берер емес. «Жұрт «ит арқасы қиян шет» деп жүрген Орынбор өлкесі мен оның аржағындағы Урал шекара шептерінде мұны қандай тағдыр тосып тұр?! Абырой-атақ па, әлде ел бетіне енді қайтып қарай алмастай қара күн бе?!»

	Көңілінде алаңы көп.

	Оның үстіне, осыдан екі-үш күн бұрын, баяғы жаңа жыл қарсаңында жазып жіберген хаттарына жауап алған... Бірі сүйіндірді, бірі күйіндірді.

	«Біздің баяғы бабаларымыздың мекеніне, сайын сахараға қарай жол шегіп барады екенсіз, – депті Яков Иванович... (кәдуілгі өзінің досы, Портадағы орыс елшісі Яков Иванович Булгаков) хатының басында. – Құттықтаймын, Осип Андреевич! Құттық-тай-мын! Туды-бітті көрмесем де, ол өлкелердің аты аталғанда тұла бойым бір ысынып, бір суынатынын өзіңіз білетін едіңіз ғой»...

	Расында, елдің бәрі ертедегі ата-бабаларының абырой-атағын, кімнің кімнен тарайтынын, қайсысының ата-бабасы Россияға көбірек еңбек сіңіргенін бірінен-бірі асыра түскісі келіп қызылөңештене, таласып-тартысып жатқанда, Яков та түптұқияны тегін жерден шықпағанын, тамыры тү-у тереңнен – Шай Бұлғақ ханнан тарайтынын аратұра мақтанышпен айтып қалушы еді. Ол кезде ондай-ондайға жай ғана жымиып, езу тартқан күйі күлімсірей отырып тыңдайтын Осип Андреевич, досының көңіл-күйіне сонда неғып мән бермегенін енді ғана ойлап отыр... Үзік-үзік есінде қалғандары– Яковтың түп атасы Шай Бұлғақ хан ұлы князь Олег Рязанскийдің қоластына өз еркімен, көп адамымен өткен. Өтіп қана қоймаған, біржола христиан дінін қабылдап, Иоан деген атпен шоқынған. Оның ұрпақтарының бірі – Матвей Денисович Бұлғақ 1501 жылы Волганың төменгі жағын Ахмет ханның балаларынан тартып алуға белсене араласқан. Кейін Рязаньдық Бұлғақтар содан тарапты. Ол – ол ма, 1593 жылы Түменді салған да, оның тұңғыш воеводасы болған да – сол Бұлғақ тұқымы Юрий Матвеевич көрінеді.

	«Бірақ... – депті одан әрі Яков Иванович хатында,– баланы тапқан кісі – анасы емес, тегі, баққан кісі – анасы» екенін... ежелгі Вэнга тайпасының өркені, арғы түбі Вестготландиядан шыққан Сіз де, ата-бабасы сол сайын сахарада туған мен де ешқашан естен шығармасақ керек. Біздің анамыз– Россия ғой! Сондықтан ұлы Россияның мақсатмұратына адал, тек қана адал қызмет етеріңізге бек сенемін».

	– Честь имею!– дейді генерал-поручик іштей.– Честь имею, Яков Иванович! Анамыз Россияның мақсат-мұратына адал қызмет ету ниетімен ғана аттанып бара жатқаныма құдай куә. Дәл қазір, Империямыздың мүддесіне орай, шекарада да, шептің екі бетінде де тыныштық орнатудан басқа менде ой жоқ.

	Шекара шептері есіне түскенде, Яков Ивановичтің хатымен қатар келген – Орынбор обер-комендантының рапорты да Осип Андреевичтің ойына орала кетті... Мынау өздері бара жатқан беймағлұм өлке – Орынбор төңірегінде, сондай-ақ Урал шекара шептерінде (тастан соққан қамалдар мен берік бекіністердегі тұрақты әскерді былай қойғанда), қаншама қиян шет дегенмен, біраз әскер шоғырланған екен.

	«Дәл бүгін таңда, – депті генерал-майор Зенбулатов, – дистанциялық коменданттардың қарамағына 1 300 казак атты әскері, 200 қалмақ, 3 989 башқұрт пен мешер жіберілді. Шептің ұзына бойында небәрі 5 489 иррегуляр әскер тұр». – Генерал-майор шеніндегі обер-коменданттың өз бастығына қайырған жауабы осы ғана болыпты.

	«Адамды кейде сөз саптасына қарай да білуге болады», – деп ойлайтын барон, – күні кешеге дейін өзі де дәл сондай қатардағы генерал-майор ғана болған Игельстром, – мына рапортты өзі көрген білікті кісілердің қолынан шыққан қағазға ұқсата алмады. Басқасын былай қойғанда, жаңадан тағайындалуына байланысты бірінші рет жайжағдайды сұрап отырған бастығына байыпты жауап жазса қайтеді екен? Қызық адам...

	Жарайды! Тіпті тұрақты әскердің жайы біршама белгілі-ақ болсын (тұрақты әскер қайда да – тұрақты әскер ғой!); ең құрыса, әлгі иррегуляр әскердің қайсысы қандай мақсатта, қаншасы қандай жерлерде пайдаланылып отыр – жіліктеп-жіліктеп таратса қайтеді екен?! Ләм-мим... Түсініксіз-ақ...

	Сонсоң... әрине, бес жарым мың адам деген де – аз күш емес; бірақ, аш ішектей шұбатылып жатқан шекара шептеріне қауіп төне қалса, линияны қорғауға толық жете ме ол, жоқ па?! Тағы белгісіз.

	Бәрінен бұрын: «...Сіз барғалы отырған шекара шептерінде қазір шапқыншылық қабындап тұр. Әсіресе, қырғыз-қайсақтар мен Урал казак әскерінің арасы аса шиеленісті күйде», – деген Сыртқы істер Коллегиясындағылардың сөзі баронның есінен кетпей, бүйрегіне шаншудай қадалып келе жатыр.

	«Атамандардан Әскери Коллегияға келіп түскен рапорттарға байланысты князь Потемкин қырғызқайсақтарға қарсы репрессалия жасауға жарлық берді...» – деп еді. Ол не болды екен? Тек жағдай ушығып кетпесе игі. Тек... тезірек жетсек екен. Тек... тек... тек....

	Мұның ойы қамшы болғандай-ақ, екі адьютант, бір подпоручик, жиырма төрт күзетші салт атпен қаумалай қоршалаған қорапты қара шана, – наместниктің төрт ат жеккен жеңіл шанасы, – осы сәтте ақ қардан ақ боран тұрғызып, айдау жолмен ағыза жөнелді. (Алдын-ала келісім бойынша, қаладан шыға бере қалың қолдың алдына бұлар түсуге тиіс болатын).

	Кең далаға шыққан соң қатары жазылып, бағанағы тас-түйін күйінен енді қайтқан қаздай тізбектелуге көшкен қалың әскер, міне, бұларды көздерімен ұзатып салып, бірсін-бірсін кейіндеп қалып жатыр, қалып жатыр...





ІІ-тарау


	Көлденең жатқан Жайықтың күншығыс бетіндегі маң даланы малына өріс, жанына қоныс етіп, қиыр жайлап, шет қонып жүрген көшпенді елге бір ұзынқұлақ хабардың тарағанына көп болған-ды.

	– Орынбордағы үлкен ұлық орнынан түсіп, Петерборға біржола кетіпті! Енді жаңа жандарал келгенше, казак-орыстар қазақты тағы бір шауып қалу керек деп қапылып жатқан көрінеді, –деп, жұрт гу-гу етісіп жүрген.

	Сыртқы дүниенің сыбысын осы ұзынқұлақ арқылы ғана естіп-біліп отыратын қазақта, жаманшылық хабардың жалған боп шыққан кезі, әй, сірә жоқтың қасы шығар... Бұ жолы да әлгі әңгіме расқа шығып, ақпанның ортасы ауа бергенде: – «А-ал, ағайын, абай болсын! Орынбор мен Текенің казак-орысы қосылып, қазақты шабуға аттанғалы жатыр!» – деген суық хабар бұрқ ете түсті.

	Сол – сол-ақ екен, Жайықты жағалай қоныстанған қалың ел қақаған қыс ішінде ал кеп дүрлікті!..

	Дүрліксе, дүрлігетіндей де реті бар. Біріншіден, бұл өзі – көптен айтылып жүрген, күтулі әңгіме. Екіншіден, ылғи қысқы қонысқа кеп орныққан кезде шабылып қалып жүрген ел, бұл казак-орыстардың шапқыны әсте Жайық әбден зар еңіреп қатқан кезде басталатынын естерінде сақтайтындай-ақ болған. Сыңайы солай сияқты биыл да! Мұның үстіне, Жайық бойында аш ішектей шұбатылып жатқан шекара шептері өткен жаз бойы қазақпен қақтығыстан бір де көз ашқан жоқ-ты және бұл жолы көз аштырмаған – қазақтардың өздері еді. Пәлен жыл атты казактың әскерінен теперішті көрекөре көзі шыққан қазақ, бұған тиырым жасар деген ақ патшаның Орынбордағы үлкен ұлықтарынан да, бұл жақтағы хандары Нұралыдан да қайыр көрмей, әбден түңілген соң:

	– Әй, бүйткен тірліктің атасына нәлет! Өлсек – шаһид болармыз, қалсақ – қазы! – деп, өткен жазда орыстың шебіне өздері барып, бірінші рет ашықтанашық тиіскен-тұғын.

	Сөйтсе... «жалмауызға да жан керек» деген рас екен; ашынған қазақтардан қатты сасқан казакорыстар дүркірей қашып барып, таяу маңдағы тас қамалдарға тығылысты. Көктемде егістері салынбай қалды. Жаз бойы пішендері шабылған жоқ. Содан бері қазаққа тістерін қайрап-ақ отыр. Жағдай әбден ушығулы.

	Әрине, құрғырдың ұшынуына бұдан басқа да, бұрыннан келе жатқан сарысүйек себептер көп ақ. Оның түбін қазсаң, тамыры тіптен тереңде жатқандары да бар... Соның бір парасы, әншейінде:

	– «Әрі жүріңдер, әрі-і-і!!! Шекараға жақындасаңдар, шүу деп Жайықтан өтіп алып, ия башқұртты, ия қалмақты шабасыңдар!» – деп шепке жолатпайтын орыс, бұрнағы жылғы қоянның қысында қатты жұтаған қазақты башқұрт келіп шапқанда, «бұлар шепті бұзып кетті-ау» деп былқ еткен жоқ. Келер жылы, жұттан аман қалған аз ғана жылқыны қиқулап келіп қалмақ қуып әкеткенде, оларға да үндемеді.

	– Ау, бұл қалай сонда?! Қалмақ пен башқұрт бодандарың болғанда, біз бодан емеспіз бе?! Иә, малымызды қайтарғызыңдар; ия барымтаға өзіміз қарымта жасауға жол беріңдер! – деп, Орынбордағы үлкен ұлықтар мен Текедегі Уәйіске кеңсесінің31 атамандарына арыз еткен қазақтың сөзі аяқсыз қалды. Айтқандары:

	– Біз ештеңе естімедік. Біз ештеңе көргеніміз жоқ!

	– Еһе! Естімесе – керең, көрмесе – соқыр болып қалмаған шығар. Онан дағы: «Бұл орыстың аузы басқаға қарай қисайып кеткен!» – демейсіңдер ме?! Жарайды, башқұрт пен қалмақ – бүгін көріп отырған құқайымыз емес қой; кеше олар алса, енді біз олардың көкесін көздеріне көрсетейік! – деп, жайын жатқан жалпақ ел жағалай жау жарағын асынып, жарау ат мініп, өзі барымтаға басқан.

	Башқұрт пен қалмақ қаптағайлап шапқанда «көрмеген», «білмеген» казак-орыс, қазаққа келгенде қырағы боп шықты... Аш ішектей шұбатылып жатқан шекара шебіндегілер:

	– Қанішер қазақ, қайда барасың?! Қайт кейін! Қайт! Қайтпасаң, атамыз, ұры қазақ! – деп шу ете түсті.

	Мал ашуы – жан ашуы; оның үстіне, пәлен жыл көкірегінде қордаланған ызасы бар, қазақ қайта қоя ма!? Қайтпады! Қазақ қайтпаған соң, шеп бойында шаңқылдаған мылтық даусы күннен-күнге жиілей түсті.

	Шекарадан ың-шыңсыз өтіп кеткісі келгенмен, артынан айғай-сүрен салып, сары ізіне қуғыншы түсіріп қоймаған соң, қазақ та қайрылып тұрып қарсы оқ атуға мәжбүр болды. Атыс басталғасын аржағы белгілі ғой... Оқ сенің орыс екеніңді неғылсын, қазақ екеніңді қайтсін?! Екі жақтан да бірліжарым кісі жазым болып, жағдай шиеленісе түсті.

	Сөйтіп жүргенде, жекелеген жортуылшылармен қақтығыс аз болғандай, Қаратон32 дейтін атаман әдейі келіп, қарулы қалың қол жайына отырған жазықсыз ауылдарды қан қақсатқан! Көп ұзамай, Күлініп33 дейтін атаманы тағы келіп, көшпелі елдің күлін көкке ұшырып ол кетті. «Жығылғанға – жұдырық!» дегендері шығар, бұлардан кейін Шағанақ34 дейтін атаманы тағы шығып, шекараға таяу отырған талай ауылды бұл ойрандасын... Кәззаптың көзіне қан толды ма, қыза-қыза келгенде тіпті Хан көшіне тиісіп, төменгі Топайлының түбіне кеп қонып жатқан Нұралының бір аулын шапқаны...

	Басқасы – басқа болсын, ал енді ақ патшаның өзі ит терісіне мөр басып, Хан тағайындаған адамды қайдағы бір қаймана орыс келіп, Тәңірінің талтүсінде талапайға ұшыратты деген – не сұмдық?! Демек, атаңа нәлет кәуірдің бұл жұртты ел деп есептемегендері ғой, шамасы... Бұдан артық басыну, бұдан өткен қорлық бола ма?!

	Ары аяққа басылған Нұралы хан не ойлағанын өзі біледі... Ал, намысқа буынып өле жаздаған елдің ер-азаматтары шұғыл жиылып, басы – Байбақты Сырым, – мың қаралы адам, ал кеп қусын жауды! Жайық қалашығына жеткізбей, жарты жолда тоқтатып, жаумен жан аямай шайқасқан жігіттер, қолға түсіп кеткен мал-жанды ғана құтқарып қоймай, сәтін салғанда, әлгі атаманның өзін де ат көтіне өңгеріп алып қайтқан. Өзі ызалы Сырым, өзі сол күні арқаланып отырған Сырым: «Бұл ит, кісі қорлағанның қандай болатынын көрсін, бәлем...» – деп, оны сол кеште-ақ осы жаққа сауда-саттықпен келіп жүрген Хиуаның бір сартына әдейі құлдыққа сатты да жіберді.

	Арада аз уақыт өткен... Атаман Чагановтың алыс жерге құлдыққа сатылып кеткенін естіген Жайықтың казак-орыстары енді күні-түні Сырымды аңдып, соның соңына түссін! Аңдыған – алмай қоя ма... Ақыры, олар да батырды қолға түсіріп тынды!

	Сол ұсталғаннан, Байбақты Сырым Текенің тас түрмесінде, терезесі темірмен шілтерленген қараңғы үйде, табандатқан төрт ай жатқан. Бұдан да әрі жата берер ме еді... «Ханның намысы – халықтың намысы» деп шауып, ақыры мынадай міскін халге душар болған азаматтың арты сұраусыз кетіп бара жатқанына қызына бастаған қалың Байбақтының ызғарынан қаймығып, әрі жақын мен жатқа жақсы атты көрінгісі келген хан Текеге өз аяғымен барып, атаман Акутин мен оның орынбасары, әскери ағаман Даниил Донсковқа жетпіс жылқы, үш жүз елу сом ақша беріп, тарығып жатқан ерді тар қапастан шығарып алған-ды.

	Көкек туа елге оралған Сырым екі-үш апта ешкіммен тілдеспей, үйінде тым-тырыс жатып алыпақ еді. Ертелі-кеш еңіреп келіп арыз айтқан ағайын-туғанның, ел-жұрттың көз жасына шыдай алмады. Ең алдымен істегені – өзі Текенің түрмесінде жатқан кезде, бұның бетін енді қайтып көрмейтіндей-ақ, ағайын-туыстарына жөн-жосықсыз тізе батырып, әркімдерге зәбірі әбден өтіп кеткен Есім сұлтанды– кәдімгі біраз жылдан бері бес Сұлтансиыққа ұлыс басы болып жүрген хан баласы Есім төрені ел ішінен айдап тастаған. Көктем әбден шығып, жер аяғы кеңісімен, қысастығы кеңірдектен келген Жайықтың казак-орыстарына қарсы қайтадан атқа мінді.

	...Казак-орыстар пәлен ауылды шауып кеткен екен десе, Сырым барып олардың күтірлерін шапты... Мұны көріп, орыста өші кеткен талай кекті қазақ Жайықтың арғы бетіндегі жар басында жарбиыпжарбиып тұрған күтірлерге күнде тиісетін болды. Бұрын, түн ішінде Жайықтан әрлі-берлі өткендердің жортуыл ізі білініп қалса ғана, шепте шаңқ-шаңқ мылтық атылып, ол да бірақ көпке ұзамай, сақ қаншықтың секем алып үргеніндей ғана болып, сап тиыла қалушы еді; енді Тәңірінің талтүсінде табан тіреп тұрып күрс-күрс атысып, артынан түк болмағандай атына мініп, алдына олжасын салып, жайбарақат жортып жүре беретіндер шықты. Шыққан жоқ-ау, көбейді... Алла ақырын қайырлы еткей, соның өзіне көптен бері жүні жығылыңқы елдің еңсесі соңғы кезде едәуір көтеріліп қалған сияқты. Қазір қай ауылға барсаңыз да, іргесінде жайылып жүрген, не матаулы тұрған түсі бөлек топтоп мал... – «Бұл қайдан келген?» – «Е, шабындыдан түскен олжа ғой!», – деп шалқайысады. Ал, енді төріне шығып тыным алайын десең, босағасында жүрген жалтаңкөз жат адамның мойнындағы ажырғысынан, жалынышты көзқарасынан жүрегің сыздап: –

	«Мынауың кім?»– дейсің тағы еріксіз. – «Е, жәсіріміз35 ғой!» – «Бұ байғұсты қашан қолға түсіріп жүрсіңдер?»–

	«Кеше жортуылға шығып,.. орыс олжалап қайтып ек!»– дегенде, мұрттары көкке шаншылады.

	Әншейінде де тып-тыныш қазақты жайына отырғызбайтын Жайықтың казак-орыстары енді осындай себеп табылып тұрғанда, ондай мүмкіндікті өлсе құр жібере ме?! Тіпті тап бүгін шаба қалса да, ертең: – «Сендерге тиіскен себебіміз – мынаумынау...» – деп, тілге тиек етер «дәлел-деректері» жетіп-артылады. Сондықтан, еш күмәні жоқ әлгі әңгіме құлаққа тиісімен, жұрт қамсыз қалмаудың қаракетіне кірісіп, ерте бастан дүрлігіскені еді бұл...

	Елдің ең алдымен Жайыққа жақын отырған он екі ата Байұлының ауылдары қатын-бала, қара орманын алып, бірінен соң бірі Жем, Сағыздың жоғарғы жағына қарай шұбаған. Көп ұзамай, Қобда мен Елек бойын қыстап отырған Жетіру – баяғы Табын Бөкенбай мен Тама Есет ұрпақтарының ауылдары да бес өзеннің бастауы – Бестамақ пен Сағаға қарай үдере көшті.

	Өйтпеске амалдары да жоқ-ты. Бірінің батысынан Текенің казак-орыстары бас салғалы тұрса; екіншісінің терістігінен Орынбор мен Орскінің әскері төніп тұр еді.

	***

	Сонымен... кәрі тарихтың тағы бір жылы көлденең жатқан Жайықтың Бұхар бетін36 жайлаған көшпенді ел үшін тағы да үркіншілікпен басталды.

	Осындайдың боларын ағайынға ашып айта алмағанмен, Орынбордағы астыртын хабарласып отырған адамдары – Мінәнайдың ақ базарындағы делдал Шүкіралы бай мен сондағы мешіттің мәзіні Шәпи молданың соңғы кездері қайта-қайта қауіп айтып, сақтандыруынан бір бәленің ұштығын анық сезген Байбақты Сырым би, биыл қазан туысымен қарауындағы елді Қырмызы мен Қособадан, Мақарша мен Қарағұстан, Қосағаш, Көкайыл, Бөлекқұмақтан түгел көшіріп, тіпті шаруа баққан кісінің көзі қимайтын қайран Жетікөл мен Тұздыкөлге де көп кідіртпей, қарашаның алғашқы қары төпеп жауып тұрғанда, түу Қалдығайтының сыртындағы Қарақамыстың қойнына әкеп қондырған. Және осы жолы Байұлының бір жуан бұтағына айналған өзінің Байбақтыларын ғана емес, мынадай алмағайып кезде ағайынмен бірге боламыз деген Сұлтансиықтың37 басқа аталарынан да ешкімді тастамай, Алаша мен Масқардың бұларға бүйрегі бұрған біраз ауылын, Жанбай батырға тәбия Қызылқұрттарды, сондай-ақ әрідегі Жосалы мен Қоңырда, Талдыбұлақ пен Тасқұдықта отырған Таналарды да ала келген. Олардың бәрін қарағаштай қалың Байбақтының өзі әзер сиярлық Қарақамысқа әкеп тықпаламай-ақ, ықтасыны еш жерден кем емес, әрі көп жылдардан бері көшкен елдің аяғы тимей соны тұрған Көшекбасар мен Шиқымбайға, енді бірқатарын Жібек пен Сұлукөлге орналастырып еді.

	Соншама суыт жүріспен үдере көшіп келсе де, Қарақамыстың қалың қамысы мен ну қопасына жеткен соң, жұрт апа-сапа болып, мал да, жан да тынышталып, арада тағы біраз уақыт өткенде ел баяғы бейғам тірлігіне қайта бейімделе берген. Әлгі бір суық хабар бұларды осы кезде қуып жетті:

	«Орынбор мен Текенің казак-орысы қосылып, қазақты шаппақ!».

	«Апырай, ойына не келсе –соны қылып, әбден жаман үйренген бұл атаңа нағлет кәуірдің астамшылығына не рауа?! Қайтпек керек?!» – деп, Сырым би сазарып отырып қалды. Сапырылысқан сан-сапалақ ойдың қайсысының ұштығынан ұстарын білмей дағдарғанда, есіне ең бірінші түскені – Көшекбасар мен Шиқымбайдағы Таналарға, сонда отырған бес Сұлтансиықтың бұ күндегі ақылшы ағасы, әрі қадірменді қарты Малайсары биге ат шаптыру болған. Іле Жібекте отырған Масқардың Дөнен батырына, Қызылқұрт Жанбай батырға шұғыл шапқыншы жөнелтті.

	Сонда барып өзіне: «Сап, сап!» – деп басу айтқан батыр, сабасына енді түсе бастаған. Аяқ астынан, жаманат хабарды құлақтары шалып қалған мұндағы қалың Байбақты толқыды да кетті...

	Әрине, бұлардың толқитындай-ақ жөні де бар.

	Соңғы жылдары казак-орыстардың шапқыны тым жиілеп, соның қарымтасына қазақтардың да шепке тиісуі күшеюіне байланысты, жалпы ел, оның ішінде мұның Байбақтылары да бұрынғыша ата қоныстарына алшиып-алшиып қона алмай, көшсе – топтанып бірге көшіп, қонса – осылай... аядай жерге тығылысып, тығыз отыруды дағдыға айналдырғанды. Соның салдарынан, қоныстан тарлық көргенмен, – бір жаманшылықтың бір жақсылығы да болады демекші, – тастүйін отырған ел жаудан көп аса теперіш көрмей, әсіресе кейінгі өскен балалар кәрі арланның тісі тимеген көкжұлын бөлтіріктердей болып бұла өсіп келе жатыр еді.

	Әлгі хабарды естігенде алдымен солар у да шу болып:

	– Ау, енді неғып отырмыз?! Атаңа нәлет кәуірдің албастыдай басып қалғанын тосып отырмыз ба? – деп даурығысып; әсіресе, осы жұрттың төбелесін тайлы-биеге сатып алып жүретін, бидің туған інісі Жандыбай сақау бастаған тентектер тап қазір барып орыстың күтірлеріне ойран салып қайтатындай-ақ одыраңдай бастаған еді. Сегіз қанат қараша үйдің киіз есігін қатты серпи ашып, сыртқа шыға келген Сырым би:

	– Бұ не шу? Тоқтатыңдар қане!!! Не істеп, не қоятындарыңды бүгін кеште осында бас қосатын елдің игі-жақсылары шешеді! – деп, бәрін бір ауыз сөзбен, шүкір, басып тастады.

	Ал, бүкіл ғұмыры аттың жалы, атанның қомында, ылғи жаугершілікпен өтіп келе жатқан былайғы жұрт, бұ жолы да жаманшылық хабар құлаққа тиісімен, ешкімнің ескертуінсіз-ақ, ежелгі дағдысы бойынша, етек-жеңін тез жиып алған. Кешкілік төрт түлік малды түгендеп, түйелерді қомдап, артық-ауыс дүниелерді тастүйін буып-түйіп тастап еді. Міне... бүгін таң бозынан үйлерді жығып, атан түйелерге ауыр-ауыр жүк артып, енді қора-қора мал мен леклек түйелі көштерді жау қолы жетпейтін шалғай түкпірге – түу Жем, Сағыздың жоғарғы жағына қарай аттандырып жатыр.

	Ет пісірім шамасында көш соңы қыр асуы мұң екен, кеше ғана үпір-шүпір болып, ызғындай ел әрең сиып отырған Қарақамыстың қалың қопасы әп-сәтте мың сан құсы дүрк көтеріліп ұшып кеткен айдын көлге ұқсап, иесіз қаңырады да қалды.

	Бұл кезде Сырым би бастаған Байбақтының басты кісілері, іштерінде бес Сұлтансиықтың белгілі адамдарынан: барша қазаққа танымал Қараман Тана Малайсары би бар, Алашадан Өтеулі, Сапар, Азамат билер, Масқардан Дөнен батыр, Қызылқұрт Жанбай батыр, Сырымның өз бауырларынан – ағасы Атантай батыр, інілері Жандыбай, Барлыбай, Қалдыбайлар бар, – біраз адам Қарақамыстың батыс бетіндегі биік қабаққа шығып, сол жерден о шеті мен бұ шетіне көз жеткізгісіз қорыс қопа, ну қамысты қыстап отырған елдің енді шығысқа – Жем, Сағыздың жоғарғы жағына қарай шұғыл аттанған көш-қолаңын таң алакөбеңнен бері көзбен бақылап, ұзатып салып тұрған. Көштің алды біржола қара үзіп, соңының өзі бір бел асып ұзап бара жатқан кезде, артта қаңырап қалған Қарақамыстың мына жадау түрі жұрттың еңсесін түсіріп, кім-кімнің де көңілін жүдетіп жібергендей болып еді.

	Топтың алдында, есік пен төрдей томай құлақ ұзын торы аттың үстінде, бағанадан үн-түнсіз, тіп-тік шаншылып отырған Сырым би осы сәтте:

	– Апырмай! – деп қалды біртүрлі толқып. – «Құсы ауған көл жетім, елі ауған жер жетім» дегенді айтқан– қай жағың түскір еді! Жарықтық Қарақамыстың да қас пен көздің арасынша құлазып қалғанын қарашы...

	Қалай оқыс бастаса, сөзін солай шалт тыйған. Әйтсе де, ел ағасының бір ауыз лебізін ескерусіз қалдырмайтын жора бойынша, төбе басына жиылған жұрт:

	– Қайта оралар күн жақын болсын деп тілейік енді, би!

	– Тек қайырлы сапарымыз болғай!

	– Ау, амандық болса, әлі талай оралатын шығармыз, батыр-еке! – десіп жамырай жөнелді.

	Сырым би үн қатқан жоқ.

	Томай құлақ ұзын торы аттың үстінде тіп-тік шаншылып отырған күйі, көзін қарсы алдына қадаған қалпынан танбастан, сіресіп тұр. Әншейінде де апсағай ірі кісі, қысқы қалың киімімен түйедей торы аттың үстінде төбедей боп отырғанында тіпті айбынданып кетеді екен. Ойын бөлуге ешкімнің де дәті бармады. Тек... томай құлақ ұзын торы ат қана тұрған жерінде құрықтай мойнын доғаша иіп, қырым етсіз кесер басын сәл қисайта ұстаған күйі, жағын қайзап, сулығын сылдырлатқан. Осы кезде үдере соғып өткен суық жел оның шұбалаңдаған ұзын құйрығын ыққа қарай шалқыта созып, онсыз да есік пен төрдей ірі жылқының сүйекті ғана мал емес, сіңірлі де жануар екенін тағы бір көрсетіп кетті. Асылы айуан демесең, томай құлақ торы ат жарықтық, есті мал ғой, мына шарай топтың ішіндегі иесінің орнын ол да білетіндей-ақ, бойын сергек ұстап, шырадай жанған көзімен жан-жағын жіті бақылап тұр.

	Сырым би әлі үнсіз...

	Дәл қазір бидің көзі де, көңілі де – мына қаңырап қалған Қарақамыста-тұғын. Соның қойын-қолтығын ойша шарлап тұрған. Иә-иә!.. Кеше ғана мынау үкісі бұлғақтаған шоқ-шоқ қамыс, анау қорыс қопа оған бұла табиғаттың ешқашан сыны бұзылмас бір берекелі пұшпағындай боп көрінуші еді. Сөйтсе, – ой, Алла-ай! – оның бәрі – осынау құтты мекеннің қойны мыңғырған мал мен қыбырлаған жанға толы кезде ғана солай екен ғой. Ал, қазір.. қай жағына көз жіберсе де: ойраны шығып жапырылған қоға... жайпалған шөп... жығылған, қираған нар қамыстар... басқа ештеңе көре алмай тұр.

	Төңірек тегіс мұнарланып, бір марғау тыныштық орнаған. Дүние жым-жырт. Қарсы алдында кәдуілгі көшкен елдің орнында қалар айра-жайра жұрт қана. Дөң үстінен соны шолып тұрып, кешегі ит тұмсығы батпас ну жыныстың ту-талақайы шыққанына, әрлі-берлі шұбырған мал мен адам ізінен оның бетіне өрмекшінің торындай айқыш-ұйқыш мың-сан сүрлеу-соқпақ түскеніне, ал топ-топ ауылдар отырған орындар, құдды, ойма таздың басындай ойдымойдым боп, алаңқайларға айналғанына, айтыпайтпай не керек, жарықтық Қарақамыстың аз ғана уақыт ішінде тұяқкешті болып әбден тапталып, тозғындап, берекесі кеткені аздай-ақ, енді егесіз қалып бара жатқан мына жетім күйіне өз көңілінің де құлазуы қосылып, кенет бидің іші әлденеге ұлып қоя берді.

	«Неге өйтті?! Қараптан-қарап тұрып көңілі сабындай бұзылғаны несі?!» – өзі де түкке түсінген жоқ. Тек әуелі жан түкпірінен Айрауықтың ащы күйіндей аңыраған бір азалы сарын бас көтеріп келе жатқанын ғана байқаған. Сәлден кейін сол бір өзегін өртеп, өн бойын шымырлатқан азалы сарын тұрлаусыз мына жалғанның опасыздығын пәш етіп, бастарынан кешкенді қара қобызбен кейінгіге күңірене толғаған бағзыдағы бабалардың өксік пен өкінішке толы жыры мен зарына айналып, оқыстан

	«А-а-ай-и-и-и»-лап, ышқынып, мұның көкірегінен ал кеп ақтарылсын-ай... тоқтаусыз боздасын-ай!!!



	– ...А-а-ай-и-и-и!!!

	Бұ қоныс – жеті жұрттан қалған қоныс,

	Ноғайдың көшіп талақ салған қоныс.

	Қазтуған, Асанқайғы, Орақ, Мамай,

	Біз түгіл, солардан да қалған қоныс.

	Бұ қоныс – жеті жұрттың кеткен қоныс

	Ноғайдың көшіп талақ еткен қоныс.

	Кәмелсіз қонған елін көп тоздырған –

	Қайырсыз осы секілді неткен қоныс?!



	Бидің алқымына әлдене кептеліп қалғандай, лықсыған өксігін өзі әзер тежеп тұр. (Ішіндегі қара қобыз қылғына қиқылдайды... ыңыранады ышқынып!).



	... Әуелі бұ қоныстан Ноғай кетті,

	Баласы мұсылманның нобай кетті.

	Қазтуған, Асан қайғы, Орақ, Мамай

	Әрі өтіп Тесіктаудан солай кетті.

	Артынан Телағыс пен Нәрік кетті,

	Өзіне ерген жұртын алып кетті.

	Жер қарап он екі жыл желмаямен

	Асан би дүнияны...а-а-ай-и-и-и!!! Шолып кетті.



	Бидің жүрегі шымыр-шымыр, шымыр-шымыр шымырлап қоя берді.

	«Апырай, мынау не сұмдық еді?! Жеті жұрт ауған бұ қоныстың бұларға да қайырсыз болғалы тұрғаны ма, сонда?! Солай ма, шынымен... Сөйтер ме екен, ә?!»

	«Қайда безіп барамыз осы біз?! Ата-бабадан қалған құйқалы қоныс, қара жұртты тастай қашқанда, қайда барып ұшпаққа шықпақпыз? Басымызға зауал төнген екен деп, бір қатты қайырымға да келмей, кете береміз бе, осылай?! Өйтсек, шыр етіп дүниеге келген, кіндігің кесіліп, кірің жуылған мына жердің киесі кешер ме?! Енді қайттік? Қайтеміз енді, япыр-ау?!»

	Сырым бидің қабағы қарс жабылып, екі қасының арасындағы терең қос сызық айқаса түскен күйі, ауыр ойдан арыла алмай түйіліп тұрып қалды.

	***

	Ең соңғы көш көлігі көзден таса болғанша тағы біраз уақыт байырқалап, кідіріп қалған төбе басындағы топ, үлкен бір шаруаның біткеніне уһ деп, енді өздерінің кешегі бәтуасы бойынша, Көшекбасар мен Шиқымбайдағы, Жібек пен Сұлукөлдегі елді де Қарақамыстан қопарыла аттанып бара жатқан мына көштің соңынан тез жөнелту үшін, бестеноннан бөлініп, әрқайсысы өздеріне тәбия аталар отырған қоныстарға қарай, бірі – батысқа, біреулері– терістікке бет түзеді.

	Кеше кешкілік Сырым бидің шақыртуымен Қарақамысқа келген бес Сұлтансиықтың белгілі кісілері бидің өз үйінде бас қосқан. Сонда ел ағалары мен ақсақалдар тоқтаған ұйғарым осылай-ды.. Сол жерде көпшіліктің қау-қаулаған әңгімесін осы елдің бұл күндегі жасы үлкен ағасы, әрі қадірменді қарты– шынашақтай ғана ақшұнақ шал – Қараман Тана Малайсары би тиянақтаған. Төңірегіндегілердің сөзін әуелі түгел тыңдап болған соң, ол жалбыраған ақшулан қабағының астындағы жанары жасыған кішілеу сұрғылт көзімен жан-жағындағыларды жағалай бір шолып шығып, у-ду басылғандай болған бір сәтте:

	– А-ал, айтылмаған сөзім қалды дейтін қайсың бар тағы... Сөйлең! – деген, кәрілік жеңіп жұқара бастаған ақсары өңі сәл алабұртып. – Арыла айтып қалың! Артынан анау-мынау өкпе-реніш болмасын!

	Бұл кезде біраз гәптің басын қайырып тастаған жұрт «енді осы әңгіменің өзі тәмамдалса да боладыау» дегендей сыңай танытып, тынши қалған.

	– Тоқсан ауыз сөздің тобықтай түйінін өзіңіз айтсаңызшы, би аға! Тап осы жерде Сіздің алдыңызға түсер адам көріп отырғанымыз жоқ. Алыңыз билікті! Айтыңыз тұжырымыңызды! – деп, үй иесі ретінде өзгелерден төменіректеу орында, қос қабат шәйі көрпенің үстінде манадан бері қыбыр етпестен сөз тыңдап қана отырған Сырым би осы кезде ғана серпіліп, зор тұлғасымен көпшілікке қарай ошарыла бұрылып еді. Жұрт та жапатармағай қоштай жөнелді.

	Сол-ақ екен:

	– Ендеше, мына өздеріңіздің бағанадан бері айтқандарыңыздан бір бәтуаға келейік... – деп, жанжағын тағы бір шолып шыққан шынашақтай ғана ақ шұнақ шал сәл қажыңқылау, бірақ билік айтып қалған кісінің анық та нық үнімен даусын көтере сөйлеп, сөзді әрі жалғап кетті. – Мен айтсам, ағайын, әуелі мынау Қарақамыстағы елді дереу аттандырып жіберу керек дегендерің – орынды сөз деп білемін. Бұларың менің де көкейіме қонып отыр. Өйткені, солай етсеңдер ғана, қалған шаруаларыңның қиюы келісіп, қыбы табылмақ.

	Би жалбыраған ақшулан қабағы жауып кеткен кішкене сұрғылт көзін ашып, төңірегіндегілерге тағы бір сынай қарап қойды.

	– Неге дейсіңдер ғой?! – деді сосын сөзін сабақтап.– Біріншіден, ертең жезайырын сүйретіп орыс келе қалса, оның алдынан тосқауыл құрарға, жанжақтағы ұсақ ауылдар ірге көтеріп ұзап кеткенше жау кідіртерге, осы Қарақамысты қыстап отырған мына қарағаштай қалың Байбақтының жігіттерінен басқа ешкімің жоқ!!! Демек, әр отбасынан бір аламан шығарғалы отырған екі мың үйлі Байбақтыны елдің ең алдымен көшіріп үлгерсеңдер, оларың – ел қорғар ерлеріңнің де қолын ертерек босатқандарың болмақ! Солай емес пе?!

	– Солай, солай... – деп жұрт жапатармағай дауыстаған.

	Көптің қошеметі дем берген қарт би қанаттана сөйледі:

	– Екінші айтарым: қатын-баласы мен қара орманы жау қолы жетпес жерге күнілгері жөнелтілгенін өз көзімен көріп, көңілі орнығып аттану деген де – аламан үшін үлкен бір медет, зор демеу. Тек сондай адам ғана ертең жаумен алаңсыз шайқасады. Жалтақтамайды, жалтармайды! Ендеше, «жаман айтпай – жақсы жоқ», күні ертең жан алысып, жан берісер шайқасқа кіруі мүмкін бауырларыңа сол жағдайды өз қолымызбен жасап берелік. Тек өз үйіштерінің ғана емес, бүкіл ел-жұртының жау қолы жетпес шалғай түкпірге – сонау Жем, Сағыздың жоғарғы жағына ертерек ұзап кеткенін Байбақтының азаматтары өз көздерімен көріп, көңілдері біржола орнығып аттансын, ағайын! Бұған не дейсіңдер!

	– Дұрыс, дұрыс...

	– Жөн-ақ! Азаматтардың ажары ашық боп аттанғаны – үйдегінің де, түздегінің де дәтіне қуат қой... – десіп, жұрт тағы дуылдасты.

	– Үшіншіден... – деп, Малайсары би сәл кідіріс жасады. Бұрынғыдай толғап-толғап сөйлерге тынысы жетпейтінін сезіп, жалбыраған ақшулан қабағының астындағы кішілеу сұрғылт көзін жұмған күйі демін баяу ғана алған кәрі тарлан, әрі-беріден соң ғана сөзін сол баяғы байсалды да нық үнімен қайта жалғап кетті. – Үшіншіден, өткен жазда орыс шебіне барып ашықтан-ашық тиіскен біраз кісінің ат-атағы бұл күнде тек Жайықтың мына Бұхар бетіндегі біздің елге ғана демеңдер, арғы – Самар беттегі38 жұртқа да жайылып кетті, жарандар! Отыз тісті ауыздан шыққан сөз – отыз рулы елге баяғыда-ақ тарады... Анау Таманың батырлары – ағайынды Қадыр мен Садырдың Кірмалға, табын Барақ пен Тіленшінің Тұзтөбе қамалына, алтынның батыры Айралының Жайықтың жоғарғы жағындағы Қарағай бекінісіне, Жиеншора батырдың Дендер бойындағы тоспаларға шабуылы – ағайынның аузындағы таусылмас әңгімеге айналғанда, аңдығанбаққаны сол болып отырған арғы беттегі орыс оны естімей отыр дейсіңдер ме?! Әлде... өз кезегінде ол да айбалтасын қайрамай, қарап отыр дейсіңдер ме?! Жо-о-оқ! Демек, мұны ескермеуге тіпті де болмайды, ағайын! Ал, оны ескерер болсаңдар, сол тұста ерекше көзге түсіп, Елек қорғаныс шебі делінетін – анау Орынбор мен Текенің арасын байланыстырып тұрған шекара бекіністерінің маңайын ала шаң қылған мына сендерді, бауырларым Байбақтылар, әсіресе сені – Сырым шырағым, – осы жолы орыстың аямасы анық. Айтпады демеңдер, уысына түссеңдер – ойына келгенін істейді, қолынан келгенін қылады! Оны анау бастарыңдағы бөріктеріңдей көріңдер!!!

	Жә, ер азамат! Мен сендердің жайларыңды түсінемін... «Құдай салды, біз көндік» дерсіңдер ау, бірақ мынау қызыл қарын жас бала, қатынқалаш, кәрі-құртаң қатты жәбір көріп қала ма деп, қауіп қылғаннан айтып жатырмын мұны... Осындай жәйттерді ойлана келгенде, сендерді – көп болғандықтарыңнан, яки Байбақты – менің бауырым болғандықтарыңнан емес, бастарыңа түсер зауалдың ауырырақ болатындығынан да, елдің ең алдымен сендерді алысқа аттандырып жіберудің жөн екенін мына жұртқа қадап айтпасқа амалым болмай отыр...

	– Жөн, жөн... Сөз-ақ! – десіп, жұрт тағы шуласқан.

	– Жә!– деп, біраздан соң жұртты тыныштыққа шақырған би оң қолын көтеріп: – Бұл – былайғы аз ауылдар арыстанның аузында қала береді деген сөз емес! – деді саңқ етіп. Қарақамыстағы ел ірге көтеріп кеткен бойда, төңіректегі барша ауылдарды да барынша тез көшіру керек! Құдайым жаманшылықтың бетін аулақ қылсын, әйтсе де, зәуі шайтан, оқыстан жау кеп қалса, көп – көптігін қылар, қайратын жиып, қарсы тұрар; ал, азда-а-ар... – Бидің даусы әлденеге тұтқырланып, кідіріп барып қайта түзелді,– ...аздар-р-р аранның аузынан шықпай, мүлде жоқ боп кетуі бек мүмкін! Сондықтан, әртүрлі себеппен ағайындарынан арасы алшақтап қалып, сендердің соңдарыңа ерген анау Сұлукөлдегі азғана Алашалар мен Қызылқұрттарды, Жібектегі Масқарларды ғана емес, Көшекбасар мен Шиқымбайдың бойындағы біздің алты-ақ ауыл Асанды, жеті ауыл Жиенбетті, бес-ақ ауыл Бессарылар мен сол шамалас Қараман, Қалқаман, Қарақұнандарды да мына Қарақамыстан ауған елдің көшін әрі кетсе Сарыбиенің төңірегінде қуып жететіндей етіп, тез жөнелткендерің жақсы болар еді. Бұған қалай қарайсыңдар?!

	– Сөзіңізде қапы жоқ!.. Қолқаңыз да орынды, би аға! – десті жұрт тағы қоштап.

	– Уа, шырақтарым! Біз қашанғы қастарыңда қақсап отырар дейсіңдер... Бір аяғымыз жерде, бір аяғымыз көрде тұрған шағымызда, «Алдымыздағы аға еді!» деп ақыл салған соң, амалсыз келіп қалдық орталарыңа! Ендігі бір ауыз бұзылмас бәтуәмыз осы бола ма, жоқ па?! – деп дауыстады би.

	– Осы болсын, осы...

	– Ал, онда... бәріміз бір жағадан – бас, бір жеңнен қол шығарып, қатар қимылдайық, ағайын! Алла жар болсын! – дегенде, үй тола ақсақал-қарасақал бір кісідей «Әумин» десіп, гу ете қалған.

	Қарақамысты қыстап отырған қалың ел түгел аттандырылып болған қазіргі сәтте, төбе басында тұрғандардың есіне сол... – кеше Сырым бидің үйінде жасалған осы бәтуа түсіп еді. «Уәде – Құдай аты» деп санайтын түздіктер, ежелдің ең күнінен келе жатқан бабаларының байырғы үрдісі бойынша, ешкім ештеңені естеріне қайталап салмай-ақ, сол бәтуаны жүректеріне тұмар қып түйген күйі, алысжақын ауылдарына қарай бәрі де асығыс жөнеп бара жатты...

	***

	Үлкен істер әманда үнсіз тындырылады ғой, бұ жолы да «көз – қорқақ, қол – батыр» шығып, Қарақамыстағы екі мыңнан астам үйді аз ғана уақытта ың-шыңсыз, тып-тыныш көшіріп жіберген соң, Сырым бидің ризашылығымен ауылдарына ерте қайтарылған ел ағалары мен ақсақалдар енді әрқайсысы өз көштерін әлгінде аттанып кеткендердің соңынан тезірек жөнелтудің қамын ойлап, жандарына ерген жолдастарына да тіл қатпай, жолжөнекей үнсіз келе жатқан.

	– Ау, ағайын, ауыздарыңа су толтырып алғандай, неғып тым-тырыс томсырайып келе жатсыңдар?! Ең болмаса, былай... жол қысқарту үшін бірдеңе демейсіңдер ме?! – деп Барамық Алашаның Тоқбас атасынан жақында ғана атқа мінген жас би Азамат көпшілікке, әсіресе алдағы үлкендерге тиіскендей сөйледі.

	Өйтетіндей де реті бар-ды. Қазақ дәстүрінде, жасы үлкендердің қасында келе жатып, жасы кіші сөз бастамайды. Бұл жоралғыны бұзған адам, әдетте, ия ақылы шолақ шелтеңбай, иә аға сыйлап көрмеген, ата жолын білмеген көрбалаға саналады. Сондықтан, өзге жастар былай тұрсын, ел көзіне енді ғана іліккен, болашағынан үміті бар бұл сияқтылардың өздері, шамасы келсе, үлкендердің алдына түспеуге тырысатын. Сол жөнмен, әдептен оза алмай, әрі әңгімені ағалардың өздері әні-міне бастайтын шығар деп, бұл да күтудейін күтіп-ақ еді. Бірақ ұзын жолдың үстінде сөз бастайтын кісінің сыңайы көрінбеді. Алда келе жатқан үлкендер жол-жоба көрген кісілердің ісін істеп, жанында келе жатқандарға бүгін-ертең не істеп, не қоюдың керектігін айтып, ақыл-кеңес берудің орнына, өздері бір-бірімен ұрсысып қалған кісілерге ұқсап, үн-түнсіз сөлкектеумен әлі келе жатыр, әлі келе жатыр...

	Соған шыдай алмаған бұл, бір жағынан, өзі де терезесі тең би, екінші жағынан, ағаларына еркелегендіктің ретімен, оларды әдейі сөйлету үшін қайрағандай болып:

	– Осы бәріңді Сырым ағамыздың пысы басып тастаған-ау дейім... Өздерің бүгін тіпті тіл-жақтарыңнан айрылып, әңгіме айтудан да қалыпсыңдар ғой! – деп, үлкендердің аузын қыздыра сөйледі.

	Шынында да, өздерінің тарапынан үлкен бір әбестік кеткенін енді ғана аңғарғандай, сонау Сұлукөлде қанаттас отырған ауылдарына қарай бірге келе жатқан Маймақ алаша Өтеулі би, Сары алаша Сапар би, қызылғұрт Жанбай батыр секілді ел ағалары осы кезде ғана ат үстінде қозғалақтасып, әрқайсысы өздерінің соңдарынан еріп келе жатқан ежелдес інілері мен қосшы-қолаңдарына қайрылып зер салған. Сөйтсе, әншейінде әңгіме айтып отырып ішпесе, жұтқандары бойларына жұқпайтындай ағаларының бүгін расында да ада-күде сөзден қалып, сүлесоқ келе жатқанына олар да түсіне алмай, аң-таң күйде келеді екен.

	Соны байқаған соң, осы топтың ішінде басалқалық жасайтын өзінен үлкен ешкімнің жоғын көрген Маймақ Алаша, Аталық баласы Өтеулі би астындағы серек құлақ кер аттың тізгінін сәл тежеп, қолына екі бүктеп ұстаған тобылғы сапты жуан қамшысының сабымен жасыл барқыт тысты түлкі құлақшынының маңдайлығын сәл көтеріп қойып:

	– Шырағым, Азамат! – деп, төңірегіндегілер түгел еститіндей құлаққа жағымды қоңыр үнмен, даусын көтере сөйлеп кетті. – Шырағым, Азамат! Айтуың орынды. Әйтсе де, ел басына төнген мына қауіп еңсемізді көтертпей, қайтсек қарындас қауымымызды қатерге ұшыратпай аман сақтап қаламыз деп қабырға қайысып келе жатқанда, бұрынғының жөн білетін үлкендері көрсеткен жоралғыны жасай алмай, ойымыз онға, санамыз санға бөлініп кетсе, кейінгі іні-бауыр, сендер, кешірім еткейсіңдер!..

	«Ақыл – жастан, асыл – тастан» ғой, ебін тауып еске салғандарыңның, әрине, еш әбестігі жоқ. Орынды сөзге өкпелемеуге бола ма?! Кімнен кетпей жатқан қателік бұл?! «Жаңылмас – жақ, сүрінбес тұяқты» Алла жаратпаған. Оның үстіне, адам көп сөйлеп кемшілік жібере ме, әлде аз сөйлеп-ақ алжаса ма – ол да бір құдайдың ісі ғой! Әйтпесе... – деп, тоқпақтай қара мұрты мен ақ-қарасы айқын, шарасы кең үлкен көзіне күлкі үйірілген Өтеулі би бұған жымия қарап:– Әйтпесе, берісі – бес Сұлтансиыққа, әрісі – бүкіл Байұлына белгілі сенің әкең, менің ағам – Алдаберген би өз баласы мына сенен сүрініп, Тоқбас алашаның тізгінін қолыңа түгел ұстатпас еді ғой, – деп барып тоқтады.

	Әңгіме төркінін білетін аралас-құралас ауылдардың жігіттері Өтеулі бидің Азаматты нәзік жерден ұстағанын сезіп, жымың-жымың күлісіп, енді бұған жас би не айтар екен деп емпеңдей түссе, естімеген жігіттер: «Ол не әңгіме еді тағы?!» дегендей елеңдесіп қалған.

	Тоқпақтай қара мұрты мен келісті кесек жүзіне құп жарасқан үлкен көзіндегі күлкіні төкпей-шашпай, інісіне мейірлене қараған Өтеулі би:

	– Азамат деген – бұрын сенің азан шақырып қойған атың еді, шырағым! – деді бұған, ағаның бір кеңқолтық пейілімен жайыла сөйлеп. – Енді ат жалын тартып мініп, бір елдің сөзін ұстаған би болған шағыңда, ол – затыңа да айналсын. Үлкеннің де, кішінің де кемшілігін қазбаламай, айтарыңды әрқашан осылайша әдемілеп астармен жеткізуден танбағайсың, айналайын!

	Маймақ алаша Аталықтың кілең «сен – тұр, мен – атайын» атанған әйгілі алты баласының бірі, шайырлар жырға қосып:



	...Аталықтың алты ұлы:

	Есенқара, Малқара,

	Кенжеқара, Жанғара,

	Өтеулі мен Тілеулі –

	Әрқайсының қолында

	Қамшысы бар білеулі,

	Найзасы бар егеулі,

	Садағы бар кезеулі.,

	Ұрандап кірсе ұрысқа,

	Әрбіреуі жүз кісіге теңеулі...



	– деп мақтайтын алты ұлдың бірі, бүгінде айтулы би – Өтеуліден осындай сөз естігеніне көңілі масаттанып, Азаматтың төбесі көкке екі-ақ елі жетпей қалған...

	– Әй, әкесіне қарсы сөйлеп, абырой тапқан адамды өмірімде бірінші рет көруім. Сен Алдекеңе сонда не деп жүрсің өзі?! – деп, ат мойыны алда келе жатқан шойындай қара кісі – қызылғұрт Жанбай батыр кенет бұған бұрылып, қарлығыңқы жуан даусымен гүрр ете қалғанда, жұрт қыран-топан күлкіге кенелді де қалды.

	Азамат қипақтап, үндемей құтылғысы келіп-ақ еді.

	– Шынында, ол не әңгіме өзі?!

	– Айтыңызшы, біз де естиік! Әрі жол қысқарсын, – деп Сары алашаның жігіттері мен қызылғұрттар кеукеулеп ала жөнелді.

	– Өй, Құдай, жай бір... реті кеп қалған сөз ғой! – деп, Азамат қашқалақтап-ақ еді, осы сәтте шойыннан құйғандай бітеу денесімен қайтадан бұған қарай ошарыла бұрылған Жанбай батыр:

	– Әй, сен өзің, жұртқа жөн-жоба айтқанда жақсыақсың... Ал, со жұрт өзіңе қолқа салса, құлағыңнан өткізіп жіберетінің не?! А?! – деп, ағалық базынаның ретімен нығырта сөйледі.

	– Ойбай, ағаеке-ай, ол әңгіменің соншама дабыра қыларлықтай дәнеңесі де жоқ. Жай, әкемнің өзі түртпектеп қоймағасын, айтыла салған бір сөз еді... – деп, бұдан әрі тартыншақтаса, онысы бәлсіну секілді боп шығатынын байқаған Азамат амалсыз иліге берген.

	– Иә!!! Жәй сөзге астындағы атынан түсе қалып, қолындағы билігін қолақпандай қылып ұстата қоятын қазақ бар деген...

	– Расында, бұл өзі не әңгіме?

	– Не де болса, сол әңгімеңізді өз аузыңыздан естиік! Айтсаңызшы енді... – десіп, жанжағындағылар тағы да қау-қауласа жөнелді.

	Бұрын талай естіген әңгімелері болса да, араласқұралас ауылдардың жігіттері де осы арада соларға қосылып кеткесін, көпшіліктің қолқасын жерге тастай алмаған Азамат:

	– Жарайды, енді... Айтпасақ, мына ағаларымыздан да таяқ жеп қалатын түріміз бар ғой! – деп, Жанбай батырға еркелей қараған.

	– Бәсе, сөйтіп жөніңе көш! Әйтпесе, шынында да... бұл ағаңның ашуы жаман адам! – деп, риясыз күлген шойын қара кісі де өзін-өзі бір... айтқанын істетпей қоймайтын тентектің кейпінде көрсеткеніне мәз болып, мадиықтанып, ат үстінде өп-өтірік қомпиып-қомпиып қойды.

	Сол-ақ екен:

	– Ай, жігіттер! Бұл бір... «айтпаса сөздің атасы өледі» деген ретпен шығып кеткен сөз еді... Сұрап қалдыңдар ғой, айтайын! – деп, Азамат әңгімені алыстан орағытып бастап кетті.

	...«Әкеден бала ширек кем туады» деп есептейтін біздің шалдардың өздерінен кейінгілерге өмірі көңілі толмайтын әдеті бар ғой. Сол секілді, әкеміз Алдаберген би де артынан ерген алты-жеті баласының бірде-біреуіне ырза болмай, ылғи тек кейістік білдіріп, бұрқылдаумен жүретін. Балаларына ренжіген әкенің не айтатыны белгілі ғой: «Іштеріңде ілуге жарарлық біреуің жоқ! Өзіме тартып ешқайсың тумадың. Ел ісі деген – естеріңе де кіріп шықпайды. Топқа кіру былай тұрсын, торғайдай бастарыңды қорғарлық қауқарларың бар ма, жоқ па, білмеймін! Біреудің бетіне қарап тіке сөз айтуға да жарамайтын кіл жасық болдыңдар. Қайтейін-ау, қайтейін...» – Не керек, жатқан бір арман! Таусылмайтын құса...

	Өзі ала жаздай осы елдің дау-шарын тындырамын деп үй бетін көрмейтінімен ісі жоқ... «Бәріміз тойшы болсақ, кім қойшы болады» деп, әкеміз ат үстінде жүргесін шаруадан шыға алмай, біздің жіпсіз байланып отырғанымызды қайтсін?! Әй, жерден алып, жерге салады-ау кейде, жерге салады... Бірдеңе дейін десең, үлкен кісі... Әкенің көңілі суып қала ма деп те қорқасың. Бірақ... бір үндемессің, екі үндемессің, қашанғы мақау бола берерсің. Сонан... Бір күні тағы сөйтіп ұрса бастаған кезінде:

	– Әке!– деймін ғой баяғы, жайлап отырып. – Әкеау, осы сіздің атағыңызға ғой, бұл елдің еркек-әйелі бірдей құмар. Солай ма?!

	– Ал, солай болсын!

	– Өзіңіз ғой, үйіңізге жылына бірер күн ғана түнейсіз, қалған уақытта түздесіз?! Солай ма?!

	– Ал, солай болсын!..

	– Ендеше, мүмкін.. сіздің жақсы балаңыз далада шығар; біздің жаман әкеміз – қорада шығар... Әйтпесе, неге тұқырта бересіз?! Жігіттің аты, әдетте, үйінде емес, далада шықпай ма?! Шамаңыз келсе, шаруадан қолымызды босатып, бір кезек бізді де далаға шығар, – деп ем.

	Әкем аңырып отырды да қалды. Алдынан талай топты тарқатқан Алдаберген би ғой, өзгеден күтсе де, өз баласынан осындай қарсылық сөз шығады деп ойламаған болуы керек. Оның үстіне, өзі балаларына ылғи: «Іштеріңде іліп алуға жарарлық біреуің жоқ!»– деп кейитін кісі, аяқ астынан мұндайды мүлде күтпеген секілді...

	Бір уақытта барып шалдың:

	– Әй, Азаматжан, – деген даусы шықты. – Әй, балам, бері кел! – деді сонсоң. – Әуелі мен Аллаға шүкір дейін. Шүкір дейін Аллаға! «Қасқа айғырдың баласы– қасқа болмаса да, төбел туады!» деген атаң қазақта сөз бар еді. Шүкір, тұяқсыз емес екем, шырағым!

	«Балаларымның ең болмаса біреуі өзіме тартпадыау!» деп, қапа боп жүргенім де рас еді. Тәуба, тәуба... Тұқымда бар екен бірдеңе! Кетпеген екен қасиет! Бүгіннен бастап мен тоқтадым, балам! Тоқтаттың... Енді мына жаман әкеңнің тасасында қалып қоймай, бізге қараған Тоқбас атаң әулетінің тізгінін өз қолыңа ал! Сөзін де өзің ұста, шырағым! Бердім! Бердім саған... – деп, арқасындағы ауыр жүкті жерге жаңа түсірген шаршаулы кісіше, өзі біртүрлі шөгіп, жуасып отырып қалды.

	– Уай, шіркін! Бұрынғының кісілерінің бір ауыз сөзге тоқтайтын осы мәрттігі ғой, адамды еріксіз матайтын!

	– Ау, жөн сөзге жығылмаса, ол – алдынан алқалы топты тарқатқан Алдаберген би бола ма?! Адамына байланысты дағы бәрі, адамына!!!

	– «Адамына» дейді... Қазіргінің қай жақсысынан көріп жатырмыз ондай адамшылықты! Асылы, заманына байланысты болу керек бәрі, мәрттердің заманына!..

	– Әй, жарықтық-ай, жығылған жерін қарашы...

	Адам қателесейін десе, аузынан қағынады екен-ау, ә?!– десіп, жігіттер у-ду боп кетіп еді.

	– Иә! – деп саңқ еткен жас бидің даусы жұртты әңгіме арнасына қайта оралтқандай болды. – Иә!

	«Сөз – сөзден туады, сөйлемесе – қайдан туады» деген... Әлгінде Өтекеңнің: «Азамат шырағым! Адам көп сөйлеп кемшілік жібере ме, әлде аз сөйлеп ақ алжаса ма – бәрі бір Құдайдың ісі ғой...» деп астарлап жатқаны – балаларына көңілі толмай көп бұрқылдаймын деп, соның қиюазын тартқан менің әкемнің осы ісін менің алдыма көлденең тосқаны бір болса; екіншіден, бүгін Қарақамыстан шыққалы қастарындағы серіктеріңе бір ауыз әңгіме айтуға жарамаған үлкендер, – мына сендердің өздеріңдікі де жөн болмағанын меңзеген осындай бір тұспал еді... Солай ма, Өтеке?! – деп, серек құлақ кер аттың бұлаңқұйрық жүрісімен салдыртып алда келе жатқан Өтеулі бидің соңынан Азамат бір дауыстап қойды.

	– Әй, Азаматжан-ай! Аржағыңдағыны ақтарғызбай-ақ, айтарыңды емеуріннен түсінген кісіден айналып кетпейсің бе?! Бәрін өзің біліп, өзің шешіп келе жатып, несін сұрайсың... Қайран жастық, ағаңнан тағы да мақтау дәметіп келе жатырсың-ау! Әйтпесе, ақылсыз жігіт емес екенің анық көрініп тұр ғой, – деп, Өтеулі би сәл езу тартып, миығынан күлген. Адам тура айтылған шындықтың алдында дәрменсіз ғой, Азаматтың да бірдеңе деуге шамасы келмей, тіл-аузы байланды да қалды. Өйткені... шынында да, Аталықтың атаққа шыққан алты ұлының бірі, әйгілі Өтеулі биден әлгінде ғана қалың жұрттың ортасында жанына жағар жақсы сөз естіп, соған төбесі көкке жеткендей мәз бола бергенінде, мына жұрт мұның сол кішкентай қуанышын да бойына сіңіргізбей, әңгіме арнасын басқа жаққа бұрып жібергесін, ендігі сәтте... сол бір жан семіртер жақсы лебіздің буына жас би Азаматтың қайта жылынғысы келгені рас еді. Сөз аяғын Өтеулі биге әкеп тірегенінде де, дәмегөй көңілдің сондай бір үміті жатқан-ды. Онысы ретсіздеу болды ма, әлде бір айтылған әңгімеге қайта оралуды орынсыз санады ма, әйтеуір серек құлақ кер аттың үстіндегі мынау сырбаз кісі оның ойын тап басқаны аздай-ақ, бұдан арғы әңгіменің жолын да кесіп тастады.

	...Жолаушылар сәл үнсіз қалып, әрқайсысы өздерімен-өздері оңаша ой жетегінде тағы біраз жер жүрген. Бір қайқаңға шыға келгендерінде, алдарындағы еңісте аумақты көлді қоршай, дөңгелене қонған шоқ-шоқ ауылдардың ақ үзікті, қоңыр үзікті үйлері де жамырап қоя берді.

	Жұрт көркіне көп тамсанып, көп айта беретін Сұлукөл осы еді.

	***

	Бағана төбе басынан тарқарда төңірегіндегі ағайынның ақсақал-қарасақалдары мен игіжақсыларына «рахметі» мен «Алла разы болсынын» қоса айтып болған соң, Сырым би жұртқа тағы бір қайрылып, енді өздерінің шапқыншы орыстарға қарсы ұрысқа дайындалатынын, ал соларды ел үстіне жібермей, түзден тосып алатын жасақтарға қол қосам деген ел ағалары болса, ауылдарын мына көштің соңынан аттандырған бойда, дереу азаматтарын жиып, ат-азығымен, қару-жарағымен соларды тезірек қатарға қосуын қадап тапсырды да, дәл бүгін әртүрлі себеппен осы жерде бас қоса алмаған, немесе бас қосуға мүмкіндігі болмаған жақын-жуықтарға; аздаған өкпе-қақпасын желеу етіп хабарсыз, үнтүнсіз жатып қалған ағайынның бетке ұстарларына да дұғай-дұғай сәлем жолдады:

	– Айтыңыздар бәріне.. біз енді аттанысқа қам жасаймыз! – деді, қатаңдау үнмен, ширыға сөйлеп. – Ағайын «у ішсең – руыңмен» дегенді ұмытпасын. Жасы үлкен ардақты ағаларға, жасы кіші есті інілерге, ат жетер жердегі байлар мен бағландарға да тегіс сәлем айтыңдар! Жауға шабар жігіттерден сырты түкті, іші боқты бір-жар малын аямай, тегіс атқа қондырсын! Ал, қалған жұртқа – өздері қамқор болсын! Осы бастан айтып қояйын, кімде-кім ананы кедей-кепшік деп, мынаны бишара-байғұс деп, жоқ-жітікке көлік бермей, жаяу-жалпы жау жолына тастап кетсе, ертең ағайынның бетін көрем демесін! Көрмейді! Мен көрсетпеймін де! Осыны мықтап ескерткейсіңдер!!!– деп, түйіліп барып тоқтады. Әсіресе соңғы сөзі аса ызғарлы да нық шықты.

	Осыдан кейін өзі де іштей тастүйін беркініп алған ол, табиғат мол жаратқан адамдарға тән әншейіндегі алды кең ел ағасынан, – келелі кеңестерде алшиып отырып ағылып сөйлейтін Сырым биден, – кенет... мүлде басқа адамға – бетінің түгі сыртына теуіп, жүзіне тіке қарауға жан шыдамас сұсты да қаһарлы кісіге айналып кеткен-ді.

	Бұл енді.. осы сәттен бастап, тынымсыз жортуыл күн кешуге біржола бел буған кісінің сыңайы еді. Жұрт соны ұқты. Иә-иә, бұл енді... бұрын да талайталай жорықтарға қатынасқан, сан мәрте қалмақпен қидаласып, сан рет башқұртпен барымталасқан, олар түгілі, оғы қардай бораған от қарулы орыспен де жан алысып, жан берген небір шайқасқа кіріп, қақырғанда қан түкірген, бірақ ешқашан рухы жасып, жігері мұқалмаған мүлде басқа адам-тұғын. Бұл – би Сырым емес, батыр Сырым-ды.

	Кеше ғана, қасында тұрған мына кісілерді өз үйінде ту бие сойып қонақ қылған, төріне шығарып, төбесіне көтерген осы Сырым ба, жоқ әлде басқа біреу ме – тап қазір оны адам танымастай... Түсі сұп-суық. Сесінің өзі-ақ жұртты оған еріксіз бойұсындырып, байлап-матап тастаған. Дәл осы сәтте ол не айтса да, мына ел, қалың ағайын, оның сөзін екі етпеуге қайыл еді.

	***

	Кісі қатты болайын деп бола ма... Кісіні қатты қылатын – артындағы қалың елдің қамы, жамағаттың жағдайы ғой!

	Байұлының бір жуан бұтағы Байбақтының тізгінін қолына алғалы Сырым би де мұндай үркіншіліктің талайын бастан өткеріп, соның бәрінде де тек тізгінді тастай қатты етіп ұстағаннан ғана елін аман алып шығып келе жатқан-ды. Сондықтан, мұндай сәттерде қатты болмасқа амалының жоқтығын басына түспеген мына жұрт қайдан білсін! Оның үстіне, бұрын да жан алысып, жан берген небір шайқастарға қатынасып, талай-талай қан көрген және... әр жолы «бұдан былай Құдай көрсетпесе екен» деп тілеген сол сұмдықты қайта-қайта еріксіз көруге мәжбүр болған адам... ол қанына қараймағанда, ол қатты болмағанда қайтпек?! Бұл жолы да сондай жағдайға тап болып, артындағы қалың елдің қамы үшін қайтадан атқа мінуге тура келіп тұрғанына; өйтпеуге, оған көнбеуге лажының жоқтығына назаланып, пешенесіне ылғи қауіп-қатермен арпалысуды ғана жазып қойған тағдырына тұлдану мен тулаудың, шамырқану мен ширығудың шегіне жеткен ол, дәл қазіргі сәтте әбден буырқанып-бұрсанып алған тұсы еді.

	Сол ширығу үстінде ол осы жолы не де болса ата жаумен аянбай айқасып барып өлуге біржола бел буған-ды. Иә-иә, айқасып барып өлуге бел буған! Айқасы – айқас қой. Ал, «өлімі» несі? Неге ол тек қана өлуге тиіс?! Қырық жыл қырғын келсе де, ажалды ғана өлмей ме?! – Ол арасын мүлде ойлаған да жоқ. Асылы, зіркіреген зеңбірегі, оқпанынан оқ бораған от қаруы бар орыстың ендігі жерде қылышнайзалы қазаққа жеңгізбейтініне көзі жеткендіктен, қаншама «бөрі арығын білдірмес»... деп, сыртқа жүнін дүрдиткенмен, көшпелі елдің басынан бақдәреже баяғыда-ақ ауғанын басқа білмесе де, бұл жақсы түсінетіндіктен солай ойлаған шығар; әлде, қару-жарағы сайма-сай баяғы Пугаш батыр39 да андыздаған патша әскерімен үш жыл бойы табандап соғысқанда түк бітіре алмағанын өз көзімен көріп, үміті үзілгендей ме, әйтеуір батыр Сырым осы жолы тіпті де жеңу-жеңілу туралы емес, неге екенін кім білсін, тек аянбай соғысу... соғысып барып өлу туралы ғана ойлады.

	Иә-иә, аянбай соғысу, сосын... өлу туралы ғана!

	Әйтпесе, мына тірлікте түк мағына қалмағандай. Амандықты ойлап, тыныштық тілеп, «Кейінгі туған жас бала, Кәуірден қорлық көрер» деп; яки, «Алтын басым аяққа басылар» деп, кісілігін қор еткісі келмеген, мәрттік пен ерлікке салғанда ешбір елдің ұлынан кем болмаған бағзыдағы батыр бабалардың қайырлы қоныс, қара жұрттарын қарсылықсыз тастап кете бергенінен тапқаны қайсы?! Заманында «Арыстандай екі бұтын алшайтып арғымақ мінді» десетін; «кілең бұздай кілшейтіп көбе киді...» десетін; садақ толы сайгез оқты масағынан өткеріп, басын қолға жеткеріп, созып тартты, – десетін – Өзі бұрын әулие тұтқан сол батыр бабалардың артында не қалды бүгінде?! Не қалды, Құдай-ау!!! Тек сай-сүйегіңді сырқыратар сөз ғана қалған жоқ па?! Запыран зар ғана қалған жоқ па?! Құлағыңды салып тыңдап көрші... «Өзіне тиген дұшпанын қарт бурадай тіздеді» дейтін Қарға бойлы Қазтуғанның өзі: – «Әттең, бір қапы дүние-ай!» деп қақсап қоя бермей ме...

	Ал, таңдайы тақылдаған кейінгі шешендеріне айтқызсаңыз; «Анау Нарын деген құмыңыз – Нарынбай байдың қонысы», «Сарыкөл, Самар сынды сулар – Самарбай байдың қонысы», «Балығы тайдай тулаған, бақасы қойдай шулаған, мынау Жайық деген суыңыз – Жайықбай байдың қонысы», «Жанарыстан, Үш Қомыс – Алшағыр ханның қонысы», «Боқсақтың бойы, Боз Қомыс – Жаңбыршының ұлы Телағыс байдың қонысы», «Еділ деген суыңыз– Еділбай байдың қонысы», «Алтыатаның ар жағы, Талекпенің бер жағы, мына Сақмар деген суыңыз– Едіге бидің қонысы», «Бесешкі, оның Еділ беті, Бұлғыртаудың шеті, Бадашы деген кең тоғай – ер Сидақтың қонысы», «Адырмақты Алатау – ер Орақтың қонысы»... Көшпенді қазақ жұрты бұ күнде осы қоныстардың бәрінен айрылған! Бәрін де түп-түгел «көкала шекпен, жез түйме, аузы түкті орыс» алған!!! Ал, қазақ болса, соның бәрін тек қоныстың қайырсыздығынан ғана көріп, әлі күнге аһ ұрып келеді. Оларға айтқызсаңыз, бұл жерлер...

	«Еңсемді кәуір басар деп, Едіге бидің көшкен жер», «Қанатымды залым қияр деп, Қарға бойлы Қазтуған қайғыланып кеткен жер», «Орақ пенен Мамай да, ойдағы дәурен болмас деп, ойран салып көрген жер», «Адыра қалғыр, бұ қоныс – Асан би шұбап өткен жер!», «Ноғай да шулап босқан жер!», «Қырық таңбалы Қырымның, он таңбалы Ұрымның, он екі баулы Өзбектің, бұрынғы он сан Ноғайдың кетейін десе, жөн таппай, қол ұстасып жүрген жері»... болып шығады. Сонда: «Кәуір тоқ болса, мұсылман тыныш» дегеннен, солай деп қайырлы қоныс, қара жұрттарын қарсылықсыз тастап кете бергеннен, солар не тапты?! Не тапты, Құдай-ау!!! Кәуір «тойдым, тоқтадым!» – деді ме?! Мұсылман тыншыды ма?!

	Жоқ!!! Жоқ!!! Тағы да жоқ!!!

	Ендеше, ондай обыр құлқын иесінің оппа өңешін қалай бітемек керек?! – Тек көзіне қос уыс топырақ құйып қана бітеу керек! Ия болмаса, өзің өліп... біржола топырақ-тозаңға айналып, тыншуың керек!!! Басқа жол жоқ!

	Сырым батыр осы жолы... баяғы ескі жырларда:

	«...Орта бойын сырлаған, оқ жаңбырдай жауған жер, Мұсылманның басынан, дәреже қайтып ауған жер» делінетін, мына тұрған – Өлеңтінің40 аяғы, Шідертінің41 қоспасы, Аңқатының басы42 – Тасобада43 он сегіз жыл атысып өлген Орманбет бидің44 жолын қалап алды. Не де болса, Ұлы Ноғайдың ең соңғы ұлы биі Орманбетше ата жаумен аянбай айқасып барып өлу керек деп шешті. Сол Орманбет би өлген жер, он сан Ноғай бүлген жер – қазасы жетсе, бұған да бақилық мекен болар. Тек теберлінің ұлынша ешкімге телмеңкөз болмай, текті жұрттың ұлынша, қас дұшпанға қасқая қарсы шауып, қан майданда жауыңа қан жұтқызып барып өлгенге не жетсін! Жастығыңды ала жығылсаң, шаһид болып басыңнан шырақ жана ма, жоқ па, – оны бір Құдай білер, бірақ әйтеуір о дүниеге өзіңнің тыныш аттанбағыңа жақсы ғой!

	Ондайдың нешеме мысалын мұның өзі де сан мәрте көрген. Басқасын былай қойғанда, күні кешелері ел арасындағы ерегесте опат болған өз атасы – Әлтеке Байбақты Дәуқара батыр мен Табын Бармақ батырдың өлімі оған кезінде көп ой салған. Құдай-ау, қашан еді ол?! Одан бері қанша су аққан?!

	Иә...

	...Мұның жасырақтау кезінде ел арасы жаман егер болып, атасы басқа орыс тұрғай, қатар көшіпқонып жүрген осы он екі ата Байұлы мен жеті аталы Жетіру біраз жауласқан. Бәленің бәрі – баяғы қонысқа, жерге талас қой. Соның салдарынан, тіршілікте бірде ащы, бірде тұщы боп жүрген, бірін-бірі жақсы білетін адамдар – екі елдің екі батыры мерт болып еді.

	Гәп кісі өлімінде де емес-ті. Қалай өлгендерінде еді солардың.

	Өндіршектен найза тиіп өлгелі жатқан атасы Дәуқара батырдың сонда айтқан соңғы сөзі әлі күнге құлағында:

	–...Бармақ күшке келгенде... мына менен... қарулы емес еді... – деген-ді, екі иығынан ентіге дем алып өлгелі жатқан ол, әлдекімнің алдында ақталғандай.– Бірақ әдісқойлығымен мені аттан түсіріп кетті... Әйтсе де, қалқанының астыңғы жағынан, найзамен бүйірінен ұрғанымда, қолым қатты сүйсінді, балалар. Қайран күшім-ай, өзіме белгілі ғой. Ұзамас Бармақ та! Жығылар!!! Екеумізді де осы жерге қойғайсыңдар... бір-бірімізді көріп жатайық.

	Соңыра қарағандарында, шынымен-ақ, Бармақ та көп ұзамаған екен. Көз көрім жерге барып, оқ тиген дуадақтай ол да жығылыпты. Оның да соңғы сөзі: «Сүйегімді осы жерге қойыңдар! Дәуқараның жығылған жерін көріп, тыныш жатайын!» болыпты.

	Мына қу тірлікте кең дүниеге сиыса алмай, бірбірін мерт еткен сол екі батырдың бейіті әні... екі төбенің басында... сонадайдан бір-біріне қарап, ербиіп-ербиіп тұр. Бұлыңғыр күндері төңіректі тұмшалаған тұманнан, ал жылымықта – бусанған жердің буынан сәл-сәтке бір-бірінен көз жазып қалса да, екеуі екі жерде қаралай құлазып, екеуі екі жерде қаралай жетімсіреп, құдды топты кісінің ішінен теңқұрбысын іздеген, бірақ көпшіліктің ішінен іздеген кісісін таба алмай тұрған көзі мұнарлы кәрілерше, секиіп-секиіп мойын созысып, бір-бірін жоқтайтын сияқтанады... Жастығын ала жығылған осы екі батыр! Жарықтықтардың ырзашылық өлімі... Бала Сырым бір кезде осының құпиясын ұқпақ болып, талай бас қатырған. Бірақ: «Неменеге ырза болып аттанды солар?! Көңілдеріне нені медеу етті?» – ұға алмаған. Шеше алмаған бұл жұмбақтың құпиясын! Кейін ғой... бәрін өз көзімен көргесін, кейін түсінді ғой!!! Сөйтсе... ел-жұртыңның намысы үшін шапқан жерде, ең болмағанда, соларға ұқсап жастығыңды ала жығылсаң, ол да бір... адамға Алланың берген үлкен абыройы екен ғой! Сұрап аларлықтай-ақ Ақ өлім екен!!!

	– Құдай бізге де тек соны нәсіп еткей! – деп тәңірге тілек қылған ол, осы жолы не де болса аянбай шайқасып барып өлуге біржола бел буғаны да сол еді. Сондықтан да алдағы қанды шайқасқа аса бір сабырлылықпен дайындала бастаған...

	***

	Қарақамыстан аттанғандарына аптадан аса уақыт өткенде Жем, Сағыздың жоғарғы жағын бетке алып, үдере көшіп келе жатқан бес Сұлтансиықтың құрама көшінен, тап Мұғалжардың қойнауларына кіреберісте өзінің Байбақтыларын ала-бөле кідірткен Сырым батыр осы жерде бұл елдің біраз жылдардан бері жат көздерден жасырып келген үлкен бір құпиясын ашты да тастады.

	Сөйтіп... соңғы он шақты жылда аннан-мұннан тірнектеп жиып, әр үйдің тең-теңінің ішіне, кебежесінің түбіне тығып сақтатқан, тот баспасын деп таза матаға оратқан орыс мылтық, бұхары мылтық, Хиуадан алдыртқан шамқал, бағзыдан келе жатқан қозыкөш, күлдірмамайларды бірінші рет жарыққа шығартып, майлатып-сылатып, жалтыратып сүрткізіп, осының икемі бар-ау деген жігіттерге жеткенінше үлестіріп бергізді.

	Бұдан әрі жасырынбақ ойнаудың енді еш жөні жоқ еді. Әрі қан қасап ауыр шайқасқа бел байлағандарын ел анық сезсін деген...

	Тығынды қаруларды түгел алып болған бойда, қаптай көшіп келе жатқан елді батыр осы жерде екіге жарып: қатын-бала, қара орманды қалың тау ішіне жедел асырды да, өзі Мұғалжардың қойнауқолаттарына кіре берістегі ауызда самсаған сары қолмен тосқауылда тұрып қалды. Онда да қарап жатпай, аңыс аңдауға деген осы бір-жар күнде жігіттерді мылтықпен соғысудың жай-жапсарына қанықтыруға шұғыл кірісті.

	Асықпаса болмайтын да еді. Өйткені... бұ заманда көп нәрсе өзгерген ғой, өзгерге-е-ен... Соның ішінде соғыстың әділ-тәсілдері де. Басқасын былай қойғанда, бұ күнде жаңбырдай жауған оқтан басыңды бағып, жер шұқып бекіне білсең, ол да болса біздің жұрт бағзыда келеке қылып күлетіндей қорқақтың ісі емес, заманыңның қорғаныс тәсілінің біріне айналған амалың болса қайтерсің?! Басқабасқа, күндей күркіреген зеңбірегі, оқпанынан от бораған мылтығы бар орыстың өзі сондықтан да жата қалып жер шұқып, тышқаншылап оқап қазып, бауырымен жер сызып жүріп соғыспай ма?! Әзірге тек біздің қазақ қой, небәрі – көн садақ, қылыш-найза, құр сойыл-шоқпармен қаруланғанына қарамастан, «ерліктің жөні осы» деп, әлі күнге ат қойып, андыздап шапқанға мәз боп жүрген. Жо-о-оқ! Көп нәрсе өзгерген бұ заманда, өз-гер-ген!!! Болмайды енді олай! Ендігі соғыс – баяғы еңіреген ерлердің соғысы емес, амал мен айланың соғысы; қала берді, қой боғындай қорғасын бүркетін мына қарудың соғысы... Ендігі жерде орыспен өзі құсап соғыспасаң, күнің қараң... Ал, орыстың ұрыс тәсілі десе... оның бірқатар жайжапсарын бұл өзі он жылдай бұрын, артына қалың қол, қарулы аламан ертіп жүріп, анау Жайықтың арғы бетін жағалай қоныстанған казак-орыстар ақ патшаға қарсы жаппай көтерілген кезде,45 солардың өздерінен көрген, бірге соғыса жүріп көңіліне түйген. Көмбедей сақтаған бәрін... Бәрі-бәрі есінде!

	Шынын айтса, ол да бір дәурен еді бұл үшін. Сол тұста малына – өріс, жанына – қоныс таппай, қатты қысылып отырған осы елді – жыл өткен сайын Жайық бойын жайламақ түгілі, оның жағасына жақындаудан да қалып бара жатқан жүні жығылыңқы мына қазақты, бір-ақ күнде көкжал бөрідей жалын күдірейтіп арғы бетке46 алып өткендердің бірі – өзітұғын!!! Қалмақ көшкелі47 қаңырап жатқан ЕділЖайық арасындағы жалпақ қонысқа елді жағалай қондырып, өзі артына ерген аламанымен Пугаш батырға48 қосылып кеткен. Содан екі жылдай жортуыл күн кешіп, Пугаш батырдың әскерімен бірге отыз жастың о жақ, бұ жағында ордабұзар талай ұрыстарға кіріп еді-ау бұл да!!!

	Міне... сол орыспен енді өзі соғысқалы отыр. Әрине, бұл соғыс – қазақтың бұрынғы башқұртпен барымталасуы, яки қалмақпен қидаласуы секілді сыралғы соғыс емес. Жекпе-жекке шақырып, айғай салып ат ойнатып, ортаға шығу дегеніңіз де – бұған мүлде жат. Ондай одағайлықты, өйтіп одыраңдағаныңды орыс көтермейді, оқабында отырып алып, жалғыз оқпен-ақ «тырс» еткізіп жайрата салады да, тым-тырыс жата береді бұлар. Сондықтан мұндай соғысқа аңдыспақ керек, аңысын аңдай отырып, алдын-ала ойластырылған нақты амал-әрекет керек. Әйтпесе, әлек болудың түк мәні жоқ! Бұл орыспен қалай соғысқым келсе, солай соғысамын деп асқақтаған талай жұрттың жүрегі шайлыққан. Талайталай менменсігендердің таудай көкірегі жер болған. Бір кезде қаһарынан дұшпанының дізесі дірілдеп тұра алмайды екен десетін Қырымның қондыкері әні.. қандай күйге ұшырап отыр?! Қырық таңбалы қайран Қырымның сорлы болған ең соңғы ханы Шағынгерей атадан қалған алтын тақтан айрылғаны өз алдына, кәуірдің қолына қарап, кіріптарлық қамытын мойнына ілді емес пе?!49 Өзі қазір орыстың ортақол қалаларының бірінде мырзақамақта жүр деседі.50 Ал, аржағындағы Анадолының түріктерін сұрасаңыз... Айдаладағы Бөлек51 деген жұрттың жерінен әскеріңді әкетпей отырсың деп тиісіп, осы орыспен алты-жеті жыл арпалысқан52 ол да ақыры түк бітіре алмаған соң, «ойбай, жаздық-жаңылдық» деп, Күшік-Қайнарлы53 деген жерде бітім сұрап, әрең жөнін тапты. Содан кейін ғой, Қозылы54 деген жердегі ұрыста түріктердің талқанын шығаратын әлгі... Суорып55 деген батыр жандаралын қатын патша енді Жайық бойына жіберетіні...

	Бұл – Пугаш батырдың да ешкімге бой бермей, асқақтап тұрған кезі еді. Залым қатын әдейі... болатты әкеп болатқа салды ғой шақырлатып!

	Жандарал Суорып дегеніңіз – көзімен көргендердің айтуына қарағанда, сол кезде жас шамасы қырықтың үстіне шығып кеткен, әйтсе де сақалмұртын үнемі тап-таза қылып қырып жүретіндіктен, шанаш беті көзаязданып, қатпар-қатпар боп тұратын, қапсағай бойлы, қайыстай қатып қалған арықша кісі екен. Бірақ, сол нәжіктеу, әлжуаз түріне қарамастан, бұл бәленің діні де қатты, ділі де берік көрінеді... Қимылы да шалт, ширақ... Кісіге қарағанда қарашығы қозғалмайтын көкшіл сұр көзі тіпті суық, тым сұсты деседі. Сол жандарал.. Орынборға келе сала, ешкімге дес берместен, бар билікті өз қолына алып, ұрыс тәсілінің не түріне де үйретілген көп санды, көп қарулы тұрақты әскерді тас-түйін қылып, жұдырықтай жұмылдырып әкелді де, екіүш жылдан бері қайыру көрмей, «бізді жеңетін күш қайда?» деп астамсып алған, соның салдарынан жайдақтанып та кеткен Пугаш батырдың аламанына ал кеп тиісті дейсің!

	Құдды, таудай-таудай толқындар жағадағы қаңқиған қара жартасқа кеп лек-легімен соғылғандай...

	Құдды, қара жартас қаптаған тау-тау толқындарды қайыра теңізіне лақтырғандай...

	Қаншама күн кескілескен ұрыс...

	Қаншама күн бірі қашып, бірі қуған әскер... Аспан асты, жер үсті – у да шу! Аламан-асыр. Жер жаңғырықтырған адам даусы... Арқыраған, шыңғыра кісінеген жылқы үні. Толассыз күркіреген зеңбірек... Тарс-тарс атылған мылтық. Дүн-дүние көкпеңбек көк түтін! Сол көк түтіннен арыла алмай, қанша күн кең дала көгілдір мұнарға бөгіп жатты десеңші! Ақыры... ауыр айқастан қалжыраған, азық-түлік те жетіспей, әбден арып-ашқан Пугаш батырдың әскері сәл шегініс жасап еді, Суорыпқа да керегі сол екен, титықтаған казак-орыстарға тыныс алғызбай, табан тіремек болған жерлерінің бәрінен де оларды тықсырып айдап шықты.

	Және жандарал мұнымен де тынбады. Өзі бұрын мына Хажы Тархандағы56 жаяу әскерде сардар боп, біраз жыл қызмет істеп кеткен екен57, жер жағдайын жатқа білетін бәле боп шықты. Жан-жаққа тырымтырақай қашқан жұртты енді ойдан-ойға, сайдансайға тырқыратып қуғанын көрсеңіз.

	Бұл Сырым ол кезде Пугаш батыр қосынында, Сейдалы сұлтанмен тізе қоса қимылдап жүрген. Жеңілген елдің қыр соңынан қалмай, құмнан-құмға құмай тазыша қуған Суорыптың сыпайлары асқынып алғаны сонша, қауіп-қатер дегенді мүлде ұмытып, тіпті шығына қашқандардың өзін шалғай түкпірлерге дейін індетіп қоймаған соң, ыза-кегі қайнаған бұлар да елсіз-күнсізде олардың талайын шөлге қамап, қатты шығындаған болатын. Біренсаран аман кеткендері айтып барса, жандарал Суорып: «Сол Сырым деген разбойникті58 көрген жерде ұстап, басын шабыңдар немесе қол-аяғына кісен салып, маған қайтсеңдер де жеткізетін болыңдар!»59 деп қалшылдапты деседі.

	Жә, бұларды қойшы... сайын сахарада өскен қазақ та бір, ен даланың еркін ұшқан азат құсы да бір ғой!!! Мына Жайық бойындағы өздерінің казак-орыстарын аямағанын айт! Солардың қырылғанын айт...Аямады ғой, атаңа нәлет, жандарал! Аяма-ды!!! Қан сасытып, қырды да салды!!!

	Басқа-басқа, бұл Сырым соның бәрін өз көзімен көрген...орыстармен бірге соғыса жүріп, бұл елдің нендей жұрт екенін де білген; өз халқын аямаған мұндай елдің басшылары қарсы шыққан өзге жұртқа тіпті де аяушылық жасамасын да сонда сезген.

	Соның бәрін көре тұра, соның бәрін біле тұра, енді қазақты шабуға қарулы қалың әскер шыққалы жатқанынан күнілгері құлағдар болғанында, қалайша бұл қол қусырып қарап отырмақ?! Қалайша қалың елдің, – артындағы қарындас қауымның, – көз жасына қалмақ?! Құдай бетін аулақ қылсын әрине, бірақ ертең ел бір жаманшылыққа ұрынып қалар болса, олардың обалы ел ағасының, – қам-қарекетсіз қол қусырып отырып қалған мұның мойнында өмір бойы кетпей ме?!

	«Иә, дайындалу керек! Даярланбай болмайды! – деп батыр іштей тас-түйін қатайып алды. – Көп болса, «еркек тоқты құрбандық» –біз болармыз. Бірақ... өлсек те, жастығымызды ала жығылып, бұлармен тек шайқасып өлу керек, тек шай-қа-сы-ып!»

	***

	...Бірер күн дайындықтан соң, соңына ерген бес Сұлтансиықтың екі жарым мыңнан астам азаматынан осы жерде таңдап тұрып бес жүз мергенді іріктеп шығарып, солардан бес бөлек арнаулы топ жасақтаған соң ғана батыр сәл саябыр тапты.

	Енді, құдай қаласа, Орынбор мен Текеден шыққалы жатқан казак-орыстың қалың қолына қарсы өздері жылжуға, алға шұғыл шолғыншы топтар жіберіп байқастай отырып, оларды түзде тосып алуға; сөйтіп, не де болса жасанған жауды ел үстіне жібермей, маң далада майдандасып көруге болатындай жағдай туып еді. Соған байланысты: «Бірер күннен қалмай жорыққа аттанармыз» – деген сөздің өз аузынан шығуы мұң екен, талайдан бері жау жарағын сайлап, жарау ат қамдап, осы сәтті ғана сарыла күтіп жүрген сарбаздар, – кәдімгі бес Сұлтансиықтан жиылған қарақұрым қалың қол, – сол күннің кешіндеақ әр жер-әр жерден көк түтінді көкке шұбатып, баяғы бабалардан қалған дәстүр бойынша, Ұран отын жағып кеп жіберді!!!

	Бұл енді... Байбақты Сырым бастаған Сұлтансиық балаларының көк темір құрсанған жаумен не де болса, «жан алысып, жан берісеміз» деп серт қылып, ақыры ауыр айқасқа бел буғандықтарының; сол үшін де жорыққа аттанғалы жатқандықтарын білдіріп, жан-жаққа хабар шашқандықтарының; мүмкіндігі бар жанашыр ағайын келсін, қосылсын деп шақырғандықтарының белгісі еді.

	Тастай қараңғы түнде белгілі-белгілі биік төбелердің басынан кенет алқызыл жалыны аспанға шапшып қоя берген алапат оттардың жарығы сол күні түнімен бір бәсеңдеместен алаулады да тұрды. Алаулаған сол оттардың жарығынан төңіректегі елдер тегіс дүрлігіп, келесі күндерде осылай қарай ағылған жұрттың ат тұяғының дүбірінен дүн-дүние дүрілдеді де кетті...

	Әнеукүні Сырым жол-жөнекей жан-жаққа жар шашқызған. Іргелі-іргелі рулардың ақсақалдары мен ел ағаларын былай қойғанда, азды-көпті аты белгілі адамдарды да елеусіз қалдырмай, арнайы ат шаптырып еді. Сонысы дұрыс болған секілді... Жемнің жоғарғы жағындағы қостанып жатқан жерлері – Жағабұлақ пен Шұбаршиден енді осы наурыздың ортасы ауа Жайыққа қайтадан жөңкерілеміз деп отырғандарында, жан-жақтан хабар құйылды да кетті.

	«...Батыр тек Жайыққа құлар жолын айтсын! Біз Електің басы Есенбайдан аттанып, айтқан уағында, нұсқаған жерінде қосылуға әзірміз», – депті, Табын Тіленші би мен Таманың ағайынды Қадыр, Садыр батырлары.

	 «...Әрі кетсе бір аптада қасынан табыламыз! Қалайда Сырым күтсін бізді!»– деп хабар салыпты, Ойыл бойындағы Кете Көккөз, Ысық Қаратау билер мен Есентемір Сасықбай батыр.

	Оның үстіне, бүгін таңертең сонау шалғайдағы Сам құмынан Шөмішті Табынның бас батыры Сатыпалдыұлы Барақ келе жатыр деген хабар жетті. Қасында Қаражон Табын Маман батыр, атақты Досы би, Құдайсүгір мырза; Жалпақтілден Құламан мен Таламан; Сазаннан шыққан Көней, Тауасар секілді талай шайқастарда сыналған сыралғы адамдары бар көрінеді. «Әйтеуір қарасы мол, тас түйін шоғыр» десті айтушылар.

	– Ия, Алла, талабымызды оңғара гөр!– деп, мына хабарға тіпті қатты қуанған Сырым, бұрын көрмесе де, өзінен бір-ақ жас кіші деп сырттай еститін Табын Барақтың Еділ қалмақтарымен ұрыстардағы ерліктері туралы талай әңгімелерге қанық болатын. Енді сол батырдың мына нәубет тұсында да ірілік танытып, елдің алды боп көмек қолын созған азаматтығына шын сүйсінгені соншалық, ағасы Атантай батыр бастаған үлкенді-кішілі бауырларын шақырып алып, ақылдаса келгенде бұл қолдың басшыларына Дат балалары «Дәкем аулы» деп атайтын – аналары Дүрдананың аулынан, сол кісі отырған шаңырақтан арнайы дәм таттырып, жорық жайын да сол жерде кеңесіп, әрі өздері де үлкен кісілерінің батасын алып аттануға ұйғарысқан. Сөйтіп, Жемнің арғы бетінде, екі-үш белес астында отырған ауылдарына жетіп, қонақ күту қамына кіріскелі жатқандарында, сонау Ұлықұм мен Кішіқұмды қыстап жатқан құдандалы елі Шектіден апақ-сапақта Тілеу-Қабақтың қылшылдаған жас бағландарын ертіп, кенет еш хабар-ошарсыз Көтібар батыр кеп үстеріне ошарылды.

	Сырым бұл көмекті, – сыйластықтарына сызат түсіп көрмеген құдаларының елінен келер көмекті,– көптен бері-ақ күтіп отырған-ды. Сол көмек ертерек келуі үшін, тіпті оларға басқаны емес, өзінің қасынан көп аса шығармайтын, тек осындай аса жауапты істерге ғана жұмсайтын атқосшысы, әрі аталас інісі Рақты жіберген болатын. Олай еткені– Рақ, біріншіден, Тілеу-Қабаққа белгілі азамат-ты; өйткені сол елдің екі тізгін, бір шылбырын қабат ұстап отырған екеудің бірі Сары Шоңай бидің Сарыалтын деген қызын алып отырған туған күйеу баласы-тұғын. Екіншіден, Раққа оны айттырып алып берген, сөйтіп ағасы Бұлан бидің (Рақтың әкесінің) үш аманатының бірін адал орындаған да Сырымның өзі еді.

	«Шіркін, уақыт-ай десеңші... сынапша сырғиды екен ғой!» Бәрі күні кешегідей есінде... Жарықтық Бұлан би бұған Байбақтының тізгініне қоса, ақ батасын да беріп тұрып:

	– Шырағым, Сырым, енді саған айтар үш өтінішім бар. Соны тыңда!– деген еді-ау кәдімгідей тебіреніп.– Біріншіден, мен елге аға болған жылдарда, бұл Байбақтының келіндері «Биыл биеден сүт шықпай тұр!» деп ешқашан қабақ шытқан емес; мырзалары «Тоқты арық болды-ау!»– деп арыз айтқан кезі болған жоқ. Елдің күйін осыдан төмендетпес деп, мен саған сенем! Сондықтан да ел тізгінін саған сеніп тапсырып отырмын. Ал, қалған екі өтінішім – өзімнің пенделік арызым еді. Тыңдасаң, айтайын..

	– Айтыңыз, аға! Айтыңыз...

	– Айтсам, біз бір аяғы жерде болғанмен, бір аяғы көрде тұрған адамбыз, шырағым! Олай-бұлай боп кетсем, сүйегімді қасиетті «Ұшқан Ата» қорымына апарып қоя алар ма екенсің?!

	– Уай, аға, Алла жүрім берсін-дағы сізге! Алдажалда басыңыз қисайып қалып жатса, ел емеспіз бе, бір қарттың өтінішін орындармыз! – деген бұл.

	– Болды, болды... Ризамын!!! Ал, онда, үшінші айтарым; мынау Рақ – кенжем еді; жас қалып барады. Шүкір, ұрпақсыз емес екенімді білесің ғой. Әйтсе де, осы баланы ағалары емес, мына сен өз қасыңа алып, қолыңнан үйлендіріп, азамат қатарына қоссаң деп ем..– деген.

	Кәрі кісілерді түсіну деген – кейде қиынның қиыны. Бұл сөзді қарт би неге айтты? Не үшін айтты?– Жұмбақ! Бірақ... не де болса, сөз айтылып қалған соң Сырым бұл міндетті де мойнына алған. Ендігісі...

	Әрине, бұл басқарған жылдардағы елдің жайын– сол елдің өзі кейін айта жатар. Төрелігін берер бұл емес! Бірақ нақты аманаттан қиын зат жоқ екен бұл дүниеде!!! Сол жылы, қақаған қыс ішінде, расында да дүние салған қарт биді Сырым түу қияндағы қасиетті «Ұшқан Ата» қорымына әрең жеткізген. Жеткізді! Арулап қойды! Жол-жоралғысының бә рін жасады! Сонан соң қарттың соңғы аманаты мүлде есінен шығып кете жаздапты. Күндердің бір күнінде қарап отырса,.. осы Рақ кәдімгідей салауатты жігіт болып қалыпты. Қарт бидің соңғы өтініші сонда есіне сап ете түскен Сырым, Рақты аяқтандыру қамына кіріскен. Тәуба, оның да орайы оңынан келе кетті ғой... Алты аталы Әлімнің бата тиген берекелі жұртының бірі – Шектімен, оның ішінде батырлық пен байлық қоса біткен Қабақтың Сары Шоңай, Сегізбай билерімен құда болысты. Бұрынғының айтқыштары: «Бұл Әлім деген – көк теңіз, ортасы – жылым қатпайтын; сырттан келген кірмені де, сары майдай сақтайтын»,– деп, көп дәріптеуші еді. Расында да, бауыры жылы, құшағы кең, жайын жатқан жалпақ ел болған соң, исі қазақ баласын былай қойғанда, іштеріндегі қырғыз-қазақ, ноғай-қазақ деген елдерді де, олай-бұлайы жоқ, өз бауырларындай көреді екен. Сырым Сары Шоңай бимен құда болып, Рақты үйлендірген соң, сондай елмен сыйластықтарының, жақындықтарының артқаны сондай, жекжат-жұрағат арасының барыс-келісі, алыс-берісі арта түспесе, кеміген емес. Сөйтіп, тонның ішкі бауындай араласып-құраласып жүргендерінде, өзінің Сырға деген қызы да осындағы дамолла, ноғай-қазақ Қазақай ахунның Ахметжан деген баласымен көңіл жарастырып, Сары Шоңай би аулымен Сырым екінші рет құдаласты. Бұрынғы – бұрынғы ма, сыйластық тіпті туысқандыққа айналып кеткендей болған. Сөйтіп жүрген елден – көңілдеріне әлі күнге сызат түсіп көрмеген құдаларының елінен көмекті алдымен күтпегенде, Сырым оны қайдан күтпек?! Оның үстіне, екі биге өзінің қасындағы ең сенімді атқосшысы Рақты жібергенінен-ақ, Сегізбай би мен Сары Шоңай би мұның ойға алған ісінің оңайоспақ емес, аса қатты да қиын шаруа екенін, әрі бұлардың қолдауы мен көмегіне зәру екендігін бірден ұғар... Ұғар да азаматтарын дереу аттандырар!»– деп ойлаған. Алайда, құдаларынан келер көмек бұл мөлшерлеген шамадан кешіккен сықылды болған соң, біртүрлі мазасыз ойлар иектей де бастағандай еді. Сөйтіп жүргенінде, Көтібар бастаған мына қолдың сау етіп жетіп келгені – бұлтты аспаннан кенет жылт етіп күн көзі көрінгендей, көңілін жадыратып жіберді. Батыр серпіліп, сергек көңіл-күй танытқан соң, өзге Байбақтылардың тіпті жаны қалмай, жайылды да түсті.

	Әйткенмен, бұл енді бейбіт күндегі сәнсалтанатпен құда күтіп, қонақ сыйлап, арқа-жарқа боп жататын кез емес-ті. Бірақ қуанышқа қуаныш қосылып, жорыққа аттанғалы жатқан аламанның да,жалпы елдің де еңсесін бір көтеріп тастады. Көңіл көкке шырқап кетті.

	Сол қуаныш үстінде бұл қолдың да басшылары әуелі осы елдің ағаларына кеп есендескен. Сырым байқап қараса... қолды бастап келген Қарабас Қабақ Бәсенұлы Көтібар мен оның жақын туысы – айтулы батыр Арыстан (Тінәліұлы) болғанда, әлі отызға да толмаған бұл сүлейлердің соңынан ергендер – сол елдің солқылдаған мырзалары мен таудан-тастан жүрегі қайта қоймаған кілең жас жігіттері екен.

	Араларында жомарттығын жұрт тамсана айтып тауыса алмайтын, сақилығымен атағы дүйім елге ерте жайылған Достан мырза да бар болып шықты.

	Ал, енді мына бір түбіт мұрты тікірейген, жастығына қарамай өңі сұп-суық,еңсегей бойлы, қиғаш жауырын жігіттің кім екенін сұрап еді.

	– Сырым құда, Сіз бұрын көрмеген шығарсыз... бұл бір біздің қайраулы қара қылышымыз, Шекті ішінде Тата қырғыз, Едігеұлы Қайдауыл деген ініңіз болады,– деп, желпілдетіңкіреп таныстырды Көтібар. Атақ-даңқтары берісі Байұлына, әрісі Алшынға белгілі адамдардың алдында ағаларының көптіріңкіреп, көтеріңкіреп жібергеніне жас жігіт қысылып қалар ма екен деп, оны ұялтқысы келмеген Сырым көз қиығын ғана жүгірткен. Бірақ... оған былқ еткен Қайдауыл «баланы» көре алмады. Керек десеңіз, ағаларым асыра мақтады-ау, яки менің бойыма сыймас сөз айтты-ау деп ыңғайсызданғаны да байқалған жоқ. Сірә, туасы мінезі ауыр, әрі өз шамасын өзі жақсы білетін жігіт болса керек, қаңтарда жараған жас бурадай қатыңқы қабағы түксиіп, жан-жағына түнере қараған күйі, түйіле түсіп үнсіз отыр.

	– Е-е, Қайдауыл батыр де!.. Жарайды, жарайды! Қай дауыл болса, о дауыл болсын, бізге де сол... өртке тиген дауылдай, дұшпанды дүркіретіп айдар ер керек! – деп, Сырым да қонақ жігітті демеп қойды.

	Ал, мынау дөңгелек қара сақалды, сұлу қияқ мұртты, аса көркем тігілген құндыз бөркі қызыл шырайлы жүзіне құп жарасқан сақа жігітті Сырым өзі-ақ жазбай таныды. Бұл – осыдан он шақты жыл бұрын, жиырманың үстіне енді шыққан кезінде ақ, Орынбор генерал-губернаторы Рейнсдорптың фәрменімен Әлім дуанының серқатибі болып тағайындалып, келер жылы мұсылмандардың Қазандағы үлкен жиынында мүфтиятқа мүшелікке сайланған санаулы қырық жеті адамның бірі, қазақтан шыққан тұңғыш мүфтият мүшесі Дәули Қаражігіт молда еді.

	Сырым оны алғаш рет сол Қазан сапарынан қайтып келе жатқан бетінде, Орынборда, Нұралы ханның Тойғара деген қызын алып отырған, сондағы Дуддут маһкамасында қызмет істейтін хан күйеуі Нұрмұхамед қожаның үйінде көрген-ді.

	Күллі Кіші жүз қол берген пірдің – Әбужәлел қожаның баласы Нұрмұхамед, алыс сапардан абыройлы келе жатқан бұл азаматтың –Қаражігіттің құрметіне қонақасы даярлатқан екен. Меймандар басы құралып бола берген кезде: – «Ал, енді құрметті қонағымызбен білісе отырыңыздар.. Ол – мынау төрде отырған Қаражігіт Бектау баласы дейтін бауырларыңыз! Сүйегі – Әлімұлы. Алты аталы Әлім ішінде, әкесіне мың үй тігіп ас беріп, қалың елдің батасын алатын, атақты Шектінің ұрпағы. «Баталы құл арымас» деген... Аталарының елден алған сол батасының шапағаты тиді ме, дәл қазір Қаражігіт мырза бұрынғы-соңғы қазақ баласының қолы жетіп көрмеген дәрежеге ие болып, мұсылмандардың Қазандағы үлкен жиынында мүфтиятқа мүшелікке сайланып келе жатыр» – деп таныстырды оны.

	Жас болсын, жасамыс болсын, осы жұрттың жақсысы мен жайсаңының бәрі – Алаштың жақсысы мен жайсаңы; олардың абыройы – күллі Алаш баласының абыройы деп білетін Сырым би мына сөзге елең етіп, уыздай жап-жас жігіттен көз айырмай, сол қонақтықтан қайтқанша оған әрі сынай, әрі сүйсіне қараудан бір танбаған-тұғын. Сонда қатты риза болған жері, әрі іштей қызыққаны – ілуде біреудің ғана басына қонатын осындай орасан зор абырой иесі боп келе жатқанына да, елдің игі-жақсыларының бәрі бір өзіне ғана құрмет көрсетіп, бір өзін ғана алқалағанына да қарамастан, жүзінен нұр төгіліп тұрған мына жап-жас жігіттің бойынан не бір мақтанның, не бір астамшылықтың нышаны байқалмай, тақуа да инабатты қалпынан еш танбағаны еді. Шынын айтса, Сырым би сол жерде сүйсініп қана қоймай, қатты таңқалған-тұғын. Таңқалмай да қайтсін-ау, жұрттың көріп жүргені – анау тұрған Теке, осы Орынбор, әрі кетсе Үпе! Соған да әлдеқандай болып жүр. Ал, мына жігітке қараса, жас басынан-ақ Самарқан мен Бұхарды, Хиуа мен Үргенішті адақтағанымен қоймай, сонау жақтағы Шорахан Темірді, мына жақтағы Қазанның қара қаласын, түу қияндағы Ыстамбұлды түгел шарлаған. Шарлап қана қоймаған, жүрген жерлерінен көргенбаққанын көңіліне қазына қылып түйе берген. Не жайында сұрай қалсаң да, суша ағып тұр. Мүдірмейді. Кідірмейді. Әрі ойы орнықты, сөзі салмақтыақ...

	Кейін сұрастырса, мұның алғашқы ұстазының өзі – әуелі Дағыстанда, сосын Ыстамбұлда оқып білім алған, ақырысында әлдеқандай бір себептермен дәм айдап осы елге келген ноғай-қазақ Қазақай ахун екен. Әсілі, жас басынан дұрыс оқығанның, мектепмедресе көргеннің жөні бөлек болады екен ғой. Оның үстіне, Құдай зердесін зерек етіп жаратқан жанға дауа бар ма?! Сырым бұл елмен құда болысқан соң, Қаражігіт туралы тіпті көп әңгімені кейінірек естіді.. Сөйтсе, баласын молдаға жетектеп апарған мұның әкесі Бектау қарт та жұртқа ұсап: «Хазірет! Бұл баланың сүйегі – менікі болғанмен, еті – сіздікі... Қамырдай илеп, қалайда адам қылып шығаруды Алла алдында өзіңізге аманаттадым»,–деп, басы бүтін тапсырып кеткенмен, өзге балалардан мүлде бөлекше мінезімен де, айтқанды қағып алатын алғырлығымен де ерекшеленіп, оқуын тәмамдағанша молдадан бір шыбық жемей кеткен жалғыз бала осы болыпты. Ең үздік шәкірт те осы болған!!! –деп, елі әлі күнге аңыз қылады екен. Мына отырған – сол Қаражігіт Бектау баласы... Алаштың белгілі азаматы. Бүгінде жекжаттығы тағы бар. Сырымның қызы Сырғаны әлгі Қазақай ахунның баласы Ахметжан алып отырса, сол Сырғаның туған қайынбикесін – Қазақай ахунның қызы Ұрқияны осы Қаражігіт алып отыр.

	Қалай болғанда да бөтендігі жоқ азаматтың келісі– келіс-ақ қой; бірақ мына келісінде бір нәгүмәндау жер бар сықылды көрініп, сол көңіліне түйткіл ұялата берген соң, Сырым батыр шыдай алмай;

	– Иә, молдеке, жауға аттанбақ жұртпен бірге Сіз де келіп қалыпсыз. Оң сапар болсын! – деген оған бір әредікте.

	– Әлей болсын!

	– Сәттілігі бірге болсын!– деп, сөзін жұрт аяқтатпай, жамырасып кетті де, гуіл басыла бергенде ғана айтар ойының арнасына батыр әрең оралды:

	– Бірақ... мен сіздің мына жүрісіңізге түсіне алмай отырмын! Бұл жүрісіңіз – қай жүріс?! Сіздің мүбәрак қолыңызға қылыш емес, қалам лайық секілді еді ғой.

	Әрі... жауға аттанардай, үстіңізден жарағыңызды да көре алмай отырғаным... – деді, Қаражігіттің үстібасына бажайлай қарап.

	Шынында да, Қаражігіттің жауға шабар кісі сияқты емес, құдалыққа келе жатқан адамдай салтанатты да, сәнді киінгенін; оның үстіне, дөңгелек қара сақалын да, сұлу қияқ мұртын да жаңадан бипаздап бастырғанын; тіпті басындағы көркем тігілген құндыз бөркін де жұрт жаңа ғана аңдағандай, аңтарылып қалған. Бәрінің де көзінде: «Расында, мына кісінің бұл келісі – қай келіс?!»– деген сұрау тұр еді.

	Көпшіліктің сол таңданысын тарқатқысы келгендей, сөзді Қаражігіттің өзі төтесінен бастап кетті:

	– Дұрыс айтасыз, батыр! Әркімнің өзінің Алла жаратқаннан икемі бар ісі болатыны ақиқат қой. Бірақ... оған мына заман қаратып отыр ма?! Біздің қолға «қылыштан гөрі қалам лайық еді ғой» дегеніңізбен, ғайри жұрттар озбырлық істеп, халқыңа қарсы қарулы әскер шығарып отырғанда, оған қарсы қайрат қыламын деген ерді қолдамай, тым құрыса соның қасынан табылмай, қалай тыныш жатарсың?! Сіздің сәлеміңіз құлаққа тиісімен, жаныңызға жалау болалық деп, жеткеніміз осы!

	Ал, енді... үстімізден сауыт-сайман, бойымыздан бес қаруды көре алмай отырсаңыз, оған да таңданбаңыз. Батырдың артынан ергеннің бәрі – арыстан, жанынан табылғандардың бәрі – жолбарыс бола бермейді.Біз де соның біріміз... Бірақ өзіміз шаппасақ та, шабатын мына Көтібардай бауырымыз бар, – деп; ең бастысы – Алаштың арға шабар Өзіңіз секілді азаматының артында мыңдаған ниеттесі, түмен-түмен тілеулесі тұрғанын білдірейік деп келдік. Шынын айтар болсақ, мұндайда: «Иман келтіргендердің бәрі бірдей жорыққа аттануы шарт та еместігі» Құран Кәрімнің «Тәубе» сүресінің бір жүз жиырма үшінші аятында анық көрсетілген. Алайда, адам баласы тарихтың ащы сабағынан тағлым ала білуі де керек. Мынадай кезде, ең болмағанда қараңызды көбейтіп, қасыңыздан табылмасақ, жасыратын несі бар, қасиетті Құранның сол «Тәубе» сүресінде айтылатындай, пайғамбарымыз (саллалаһу ғалейкум ас-салам) Тәбүк соғысына аттанарда төбе көрсетуге жарамай, артынан көп өкініп кешірім тілеген сахабалары Кәғап, Хилал, Марараларға ұқсап, біз байғұстар да Сіздің, – Сіздің ғана емес-ау, күллі ел-жұртымыздың бетіне қарай алмай, қара жерден кірерге тесік таппай қалармыз деп келіп отырмыз.

	Көп айта беретін несі бар, Өзіңіз де берісі – Байұлы, әрісі – Алшынға белгілі Сырым бисіз ғой, Сізді сөзбен суғарудың қажеті болмас. Тоқетері: қол көмегіміз – мына Көтібар бастаған бауырларымыз болса, ал сіздермен бірге жорыққа аттана алмай отырған ағайындарымыздың атынан айтарымыз: осы жолыңызға не керек?Аламаныңызға қанша аткөлік қажет? – мына Достан мырза екеуміз соның бәрін өз мойнымызға алғалы отырмыз! Солай ма, Достанжан?! Даусыңды көтеріңкіреп, мына жұртқа «Е!» деп қойсаңшы!!! –деді Қаражігіт.

	– Иә, сол сөз – сөз ғой! Тек батыр мұны «Шектілер сыйластық үшін, сыпайылық жөнімен ғана айтып отыр» демесін... Ал, ойда жоқта айтылған әңгіме болды-ау, ойлана алмай қалдық-ау! – десе, жауабын ертеңдері берсе де болады. «Уәде –Құдай аты» деген. Не айтса да, біз, иншалла, бұлжытпай орындармыз деп үміт етем! – деп қана тоқтады Достан мырза.

	– Бәрре-кел-ді, бәрекелді! Мына ықыластарыңыз ішпей-жемей тойдырды бізді! Ойнап айтсақ та, ойымызда он-сан сауалдың тұрғаны рас еді. Кәдімгідей күшімізге – күш, жігерімізге – жігер қосып, көтеріп тастадыңыздар. Рахмет, сіздерге!!! – деді Сырым енді шынымен жадырап.

	Батырдың өзі көңілденген соң, сол жерде отырған Сұлтансиықтың өзге үлкендері де мәз болып:

	– Ия, рахмет, құдалар! Алла тағала енді тек ниетімізді қабыл етіп, бәріміздің де ортақ талабымыз оңғарылғай! – десіп гу ете түскен.

	Бұдан соң екі жақ та риясыз көңілмен шүйіркелесті де кетті. Әшейін көзтаныс адамдардың өзі бір-бірімен ескі достарша қауқылдасып, әжік-күжік әңгіме басталды... Біреулер естен шыға бастаған ескі таныстарын, әлдебіреулер баяғыдан хабарсыз кеткен жекжат-жұрағаттарын сұрастырып, егде тартқан тарландар ертеректе үзеңгілес болған, қиын кезде қолтықтарынан демескен қанды көйлек серіктерінен кім бар, кім жоғын тәптіштеп жатты. Арасында Сырымның өз бауырлары мен келін-кепшіктері де сыртқа шыққан жүзтаныс «құда балалардың» қайсыбірін оңашалап алып келіп, «жер түбіне кеткен қыз» Сырғаның жай-жағдайын, отбасының амандығын, тіпті кішкентайларының қайсысы қандай болғанына дейін ежіктеп сұрап, мәре-сәре болысты. «Жақында барып қайтқан Рақтан өздерің де естіген шығарсыңдар»,. «Бәрі жақсы..», «Аман-сау жүріп жатыр...» дегенге қарамастан, қартаң тартқан кейбір әйелдер бір сұрағанын қайта сұрап, баяғыда ұзатылып кеткен қыздың хабарына бола, көздері боталап мөлт-мөлт етіп отырды.

	Сол күні кешкісін Барақ бастаған Шөмішті Табынның қалың қолы да келіп жеткен-ді. Бұл қолдың да басты-басты адамдары осы ауылға әкелініп, алдын-ала өздеріне арнайы тігілген жеке үйде қонақ етіліп, құрмет көрсетілді.

	Ертесіне батырлар оңаша кеңес құрып, жорық жайын біраз сөз етіскен. Бірақ пәлендей бөгде ой айтылып, бұра тартқан ешкім болмаған соң, жұрт көп ғауғаға салмай, ортақ пәтуаға тоқтасты ма, әйтеуір өзге қолдардың келуін күтпестен, келесі күні елеңалаңда жер қайысқан ауыр қол Жем бойынан дүрк көтеріліп, терістікке қарай тартып бара жатты...





ІІІ-тарау


	1785 жылғы ақпан айының басында, Орынбор мен Оралдағы казак әскерлеріне сонау СанктПетербургтен, тікелей Әскери Коллегия Президенті, генерал-фельдмаршал Потемкиннің өзінен шұғыл бұйрық келіп түсті.

	Бұл «бұйрық» князь Потемкиндікі болғанмен, негізінде оны «шапқыншылықтан көз аштырмай отырған қырғыз-қайсақтарға қарсы репрессалия жасау үшін»; сөйтіп, «бұратаналардың қырсығынан казактардың шеккен зияндарының орнын толтыру мақсатында», қоярда-қоймай сұрап алған – Орынбордың Шекара істері жөніндегі экспедициясы және Жайық қалашығындағы казак әскерлерінің Уәйіске кеңсесі болатын. Сондықтан да, бұйрықтың (дұрысында: бұлар сұрап алған рұхсат қағаздың!) келуі мұң екен, өткен күзде Уфа мен Сіңбір наместничествосының әкімі Аким Иванович Апухтин қызметінен кеткеннен бері қолдары жіпсіз байланғандай болып отырған Жайық бойындағы шекара әскерлерінің бастықтары дереу шапқыншылыққа даярлана бастады.

	Әрине, асығулары тектен-тек емес-ті. Таяуда Шекара істері жөніндегі экспедицияның бастығы, әрі Орынбордың обер-коменданты, генерал-майор Яков Михайлович Зенбулатов осы аймаққа әкім болып жаңадан тағайындалған адамнан – генерал-поручик Игельстромнан хат алып, ол кісінің көп кешікпей осында келетінін, қазір жолға шығуға әзірленіп жатқанын естіп-біліп отырған-ды. Сондықтан, сырмінез емес жаңа бастық келгенше, не де болса, Әскери Коллегия Президентінің мына бұйрығын желеу етіп, қайткенде де қазақтарды бір шауып қалуға үлгергілері келіп еді. Үлгерсе... бұл дегенің – жатқан бір мол дүние, ен-тегін олжа-тұғын. Соны жақсы білетін шеп бойындағы әскер бастықтары да, Орынбор мен Текенің60 казак-орыстары да енді тек тезірек қырға шығып кетуді күтіп жүрген болатын.

	«Біреуге мал қайғы, біреуге жан қайғы»; жалпы жұрт бағып отырған бұл әрекеттің барысын тек Шекара істері жөніндегі Орынбор экспедициясы, қаладағы әскери гарнизон бастықтары, шеруге қатыспақшы казак-орыстар мен башқұрттар, соларға ілесеміз бе деп, олжадан дәме қылып жүрген мешерлер мен шерміштер ғана емес, осындағы азғантай қазақтар да көз жазбай қадағалап отырғанды. Әсіресе, Мінәнайдың61 ақ базарындағы делдал, әрі саудагер Шүкірәлі бай мен осындағы мешіттің мәзіні62 Шәпи дейтін молда жігіт мұны мұқият бағуда еді. Бұлардың екеуі де көп замандардан бері Жайыққа жақын қоныстанған Байұлы ауылдарының көзқұлағы болумен бірге, Байбақты Сырымның әдейі осы қалада астыртын ұстап отырған адамдары болатын.

	Жоғарыдан рұхсат қағаздың (бұйрықтың) келгенін де, соны естіген казак-орыстардың мәз-майрам боп жатқандарын да, енді қырға сақадай сайланып шығу үшін Текеге күнара ат шаптырып, сондағы Уәйіске кеңсесімен іс-қимылдарын сәйкестендіріп, күш біріктіргелі жатқандарын да – бәр-бәрін елге хабарлап, тыным таппай жанталасып жүрген осы екеуі-тұғын. (Енді тек әскердің дәл қай күні аттанатындығын анықтап, жақын жердегі ағайын-туғандарға айтып үлгерсек деп отырған).

	Осыдан бірер күн бұрын, бұлар байқап отырса, әншейінде ауыздары арақтан босамайтын салт басты, сабау қамшылы казактардың өздері әлденеге мастықтан кенет тегіс тиылып, төңіректеріндегі көрші-көлем, тамыр-таныстарымен кәдімгі адамша, сап-сау күйде амандасып, кісі бола қалыпты бәрі. Демек, бір тықыр таяп қалды деген сөз еді бұл. Соған қарап, «Әскер қырға бірер күннен қалмай аттанадыау, сірә», – деп топшылаған бұлар.

	Алайда, Шүкіралы байдың бүгін таңертең, көршісі Чучаловтың үйінен – кәдімгі Шекара істері жөніндегі Орынбор экспедициясының надворный советнигі63 Петр Чучаловтың үйінен, – шығып бара жатқан бір жүзтанысы – осындағы Метрей Пивоваров дейтін жүзбасы казактан естігені оны қатты абыржытып тастады.

	...Ойында түк жоқ, Шүкіралы бай үйінің көше жақ беттегі есігі алдында, жай ғана тыныстап тұрған. Көршісінің қақпасы сықырлай ашылып, әлденеге дабырласқан дауыстар шыққан соң жалт қараса, қасында бір бейтаныс жолдасы бар әлгі жүзбасы казак шығып келе жатыр екен. Аяқты алшаң-алшаң басқанына қарағанда, Метрейдің бір маңызды шаруасы бітіп қайтқандай. Беліндегі салақтаған семсері де иесінің көңіл-күйін айғақтағандай, аттаған сайын санына сарт-сұрт ұрып, саңғыр-саңғыр етеді.

	«Таң атпай неғып жүр бұлар?!» – деп ойлап үлгергенше, жайшылықта кейде амандасып, кейде көрмеген боп өте шығатын еңгезердей Метрей жүзбасы бүгін:

	– Исәнбісіз, абзи?! – деп, бұған өзі елпектей қалғаны. Бірақ, не орысша, не қазақша емес, татарша сәлемдескені – аңдаусызда сасып қалғаны ма, әлде «әй, бәрің де түбі бір татарсыңдар ғой» деп ойына келгенін айта салғаны ма – ұқпай қалды. «Мас па екен?!» деп бір ойлаған, жо-о-оқ! Аузына арақ тисе қызара бөртіп шыға келетін сотниктің шара табақтай жүзінде бүгін «сатып алатын ауруының» ізі де білінбейді. Сапары сүңгідей сарғыш қою мұртының екі шалғысы екі жаққа едірейіп, көкшілсұр майлаңқы көзі – тышқанның көзіндей жылтырай қалыпты. Өзі көңілді-ақ!

	«Сәлем – сөздің анасы» деп білетін қыр қазағы болғандықтан ғана, Шүкіралы бай көмейіне лықсып кеп қалған бір ащы сөзді әрең теткіп:

	– Иә, есенбісіз?! Бүгін көңілдісіз ғой өзі... Бір жаңалық болып па еді?! – деді, сотниктің өз үніне салып.

	– А, жоға! Мынау надворный советник мырза шақыртқан екен. Келсем: «Майор Смирнов бастаған отряд ертең қырға шығады. Обер-комендант Зенбулатовтың өзіне қоймастан айтып жүріп, сенің жүздігіңді соның құрамына енгіздім», – дейді. Соған қуанып келе жатқаным. Енді... мұндай-мұндай ылғи бола бере ме?! – деп... аржағында: «Олжа алып қайтамыз ғой, ол-жа-а-а!» демегі бүлкілдеген көмейінен анық көрініп тұрса да, бұған тура айтуға жасқанды ма, сотник сөзінің аяғын жұтып қалды.

	Шүкіралының жаны тызығып кетті. Сотник ұзай бере, қара барқыт шапанын қаттырақ қаусырынып, ауласына асығыс кірді де:

	– Әй! –деді, қораның түкпір жағында отындық ағаш жарып жатқан естияр баласына, – анау Шәпи ағаңды тез шақырып келе ғой! Жүгір! Әкем «тез келсін!» деп жатыр де, білдің бе?!

	Он үш-он төрттердегі естияр бала «Жарайды, көке!» – деп, қолындағы балтасын тастай сала, ойнақтап жүгіре жөнелген. Шүкіралы содан үйге кіргенмен, байыз тауып отыра алсашы...

	Мына тұрған Мінәнайдағы мешіттен Шәпи молла бие сауымдай уақытта әрең жеткен. Күн ашық болғанмен, қыстың көзі қыраулы ғой; шыңылтыр аяз асықпай ақырын жүріп келген ақсұр жігіттің жақ жүнін үрпитіп жіберіпті. Ашаң жүзінің қаны қашып, бозарып тұр. Аяғындағы бұхары кеуішін ауызүйге тастап, ұзын сырма шапаны – үстінде, аппақ сәлдесі– басында, «Ассалаумағалейкум! деп, инабатпен иіліп төргі бөлмеге кіріп келгенінде, Шүкіралы әлі үй ішінде сенделіп жүр еді.

	– Апырай, келдің бе? Кешіктің ғой... – деді шытынып.

	Екі алақанымен бет сипап барып, хақ жолындағы адамдарға тән сабырлы да биязы үнмен: – Үлгергеніміз осы болды, аға! – деп баяу тіл қатқан Шәпидің де мұнан әрі шыдамы жетпей: – Тыныштық па, Шөке?! Шошыттыңыз ғой... – деді, қырауы еріп, дымдана бастаған көмірдей қап-қара дөңгелек сақалын алақанымен сылап отырған күйі.

	– Қайдан тыныштық болсын! Әлгі бір... Метрей дейтін, еңгезердей нән жүзбасыны білуші ме ең... Сол: «Жорыққа отряд ертең шығатын болды» деп кетті жаңа.

	– Иә?!

	–...Әлгі бір әзірде мына Шошановтікінен шығып барады екен...– деді, Шүкіралы иегімен іргедегі көршісінің еңселі үйін нұсқап.

	– «Ертең» дейді??? Чучалов өз аузынан айтып па..– деді Шәпи анықтай түскісі келіп. Осы жердегі қазағы бар, татары мен башқұрты бар, орыстан басқа жұрттың бәрі «Хыдудия маһкамасы» деп атайтын Шекара істері жөніндегі Орынбор экспедициясының белгілі ұлықтарының бірі, бүгінде шептің екі бетінде бірдей көшіп жүретін «бұратана» халықтардың бүкіл ісін өз қолынан өткеріп, кімді түзік қылып көрсеткісі келсе – түзік қылып, бұзық қылып көрсеткісі келсе– бұзық қылып, пара бергендердікін жөн қылумен аты шыққан, және сонысымен әбден байып, Орынбордағы анау-мынау адамды менсінуді мүлде қойған надворный советник Чучаловты Шүкіралы әдейі «Шошанов» деп, оның жынына тию үшін, сол Чучаловтың өзі өлердей жек көретін қазақ атыжөніне оның аты-жөнін әдейі ұқсастырып айтатынын Шәпи бұрыннан білсе де, дәл қазір оған мән беріп жатуға мүмкіндігі жоқ еді.

	– Иә, «ертең» дейді! Шошанов шоқыншық генералдың аузын әбден алып тастаған ғой... не айтса да, Зенбулатов оның сөзін екі етпейді. Әлгі сотниктің жүздігін отрядқа әдейі кіргізіп жүрген де соның өзі көрінеді, – деді Шүкіралы. Сонсоң: – Жә, құрсыншы бәрі... – деді бет-аузын тыржитып. – Ал, енді не істейміз? Соны айтшы... Не ойың бар?

	– Не ой болсын... ең бастысы, алыс-жақындағы ағайын тегіс құлақтанып отыр ғой, әйтеуір. Анада барғанымда бәріне де ескерткенмін. Жолдан бұру ауылдарға өзім бара алмағанмен, солардың әрқайсысының ағайын-туғандарына қадап-қадап тұрып айтып кеткем. Қалғанын бақ-талайларынан көреді де. Айтпақшы, енді осындағы Тіленшінің адамына да хабар айтайық. Олар да қамсыз қалмасын.

	– Әлгі Жаубасар дейтін Табын шалды айтамысың? Дұрыс, дұрыс... Сосын әнебір... Дуддут маһкамасында64 істейтін Нұрмұханбет дейтін қожа жігітке де құлаққағыс қылсақ қайтеді?!

	– Не дейді? Ойбай-ау, Шөке, ол... – Шәпи сөзді бөлгеніне ғафу өтінгендей, сәл кідіріп барып, – ол... Нұралы ханның күйеу баласы ғой! – деді, әлдебір құпияны жария етіп отырғандай кейіпте.

	«А, солай ма еді?!» деп, Шүкіралы да алғаш шоршып түскен. Әйтсе де, сабасына тез түсіп, сәл отырған соң: – Жә, енді... хан күйеуі болса, күйеуі шығар... – деді сөзін сабақтап. – Бірақ, Құдай-ай, қыз дегенді жау да алмай ма?! Ал,ол... Нұрмұханбет– қанша айтқанмен күллі Кіші жүз қол берген Пірдің, Әбужәлел қожаның баласы емес пе?!

	– Қайдам... Әйтеуір, сол хан мен ел ағаларының арасы жараспай жүрген соң, жағдай әлдеқалай боп кетеді деп айтып жатқаным дағы... Тек ертең артымыз ашылып қалып, хас масқара боп жүрмесек жарар.

	– Не болғанда да, осылардан басқа, бұл жерде біздің толып тұрған кіміміз бар?! Жаубасар қарт– Тіленші түгілі, оның әкесі Бөкенбай батырдың Үпедегі саудасын ұстаған, әрі со кісінің көз-құлағы болған, ежелден сенімді адам. Мына жігітті де «Хан күйеуі – күріген» дегеніңмен, нәті – Пірдің баласы!

	Әкесі Әбужәлел қожа бүгінде қартайып, ауылаймақтан алысқа ұзап шыға алмай отырғанмен, ежелден-ақ Ханмен емес, осы елдің басты-басты кісілерімен, соның ішінде Байбақты Сырым би секілді адамдармен көптен тілеулес, ниеттес еді, – деді, Шүкіралы күмілжіңкіреп. Сонсоң: – «Апырай, осы қаладағы екі үлкен мекемеде не болып, не қойып жатқанын бір білсе, сол қожа бала – Нұрмұханбет білер деп ем. Енді қайттік?! Ойыңды айтшы, тәуекел ғып тас жұтып көреміз бе, бала, әлде... оны қоямыз ба?! – деді, мұның ақырғы байламын білмек боп.

	Молда жігіт Шәпи ойланып қалды...

	Көңілінде көп-көп күдік тұрғанмен, әлгінде Шүкіралының өзі айтқандай: «Не дегенмен, күллі Кіші жүз қол берген Пірдің баласы ғой!» деген сөз, мұның өзге ойының бәрін кенет ысырып тастап, неге екені белгісіз, оған осы кісінің өзінің сөзі орынды секілді көріне берген. Әсіресе, «Пірдің өзі қартайып, үлкен істерге араласа алмағанмен, әлі күнге осы елдің басты-басты адамдарымен, соның ішінде бүкіл Сұлтансиықтың тізгінін ұстап отырған Сырым секілді белгілі-белгілі кісілермен көптен тілеулес еді» деген сөзі мұны тіпті шырмап тастады. Өзі де әлгі сөзін Шүкіралының пікіріне қарсы болғандықтан емес, сақтық үшін, «асығыс іс қылмайық» деген оймен ғана айтқан-ды. Бірақ, Шөкеңнің мына уәждері мен «содан басқа лаж да болмай отыр-ау» дегендей қиналысы – мұны да ақыры осы тоқтамға иіп әкелгендей болған.

	– Жарайды, Шөке.. мұныңыз да дұрыс шығар! Көзінің тірісінде-ақ Әулие атанып отырған адамның, қасиетті Пірдің баласы ғой, хан күйеуі едім деп дін қарындастың мүддесін сата қоймас! Атаның аруағы, әкенің өнегесі бар дегендей... Қол ұшын берсе – берер; бере алмаса – иншалла, жаманшылыққа қияр деймісіз?! Көрейік... – деді Шәпи.

	– Ендеше, қайткенде де осы кісілермен мені бүгін бір жолықтыршы... Ал, казак-орыстармен бірге жорыққа аттанғалы жатқан башқұрты бар, басқасы бар, күллі мұсылман баласының мешітке бас сұғып шыққандарымен қалай сөйлесуді өзің де білесің ғой,– деді Шүкіралы.

	– Мақұл, аға... Алла сәтін салса, көрейік!

	– Сөйтейік, шырағым. Сені соған байланысты шақыртып ем... Ал, енді жолың болсын, жұмысыңа бара бер!

	Уағдалары осы болып, әлгі аталған адамдармен қайткенде де бүгіннен қалмай бір тілдесу жөн деп шешкен бұлар, түске таман мешітте, жұма намазында тағы жолығысармыз деп, тез тарасқан.

	Шәпи со бойда қайтадан Мінәнайдағы мешітке жөнелді.

	Мешіт – бұл күнде барша жұрттың тек Құдайға құлшылық етер орны ғана емес, сонымен бірге осы қаладағы күллі дін-қарындастың бір-бірімен бас қосатын, сәлемдесіп, көрісіп қалатын; кейбіреулерінің тіпті пенделік уақ-түйек шаруаларын сөйлесіп шешісетін; не керек, әйтеуір күнұзақ кісі қарасы үзілмейтін бірден-бір жер еді. Оның үстіне, бүгін онда жұма намазы-тұғын. Ал, жұма намазынан әлгі айтқан адамдарының екеуі де ешқашан қалып көрген жандар емес-ті. Үпеден былтыр көшіп келген Жаубасар қарт сондағы үлкен ғұламалардың уағыз әңгімелерін ұзақ жылдар үзбей тыңдап, Алланың ақ жолында иманға жан-жүрегімен ұйыған адам болса; бүкіл Кіші жүздің қол берген Пірі – Әбужәлел қожаның баласы Нұрмұханбет те осындағы Дуддут маһкамасында орыс қызметінде жүргенмен, жастығына қарамай дінін берік ұстайтын жігіт секілді көрінетін. Сондықтан да ол екеуін бүгін жұма намазда көретініне кәміл сенімді Шәпи, қайткенде де оларды Шүкіралымен жолықтырудың қамын ойлап келе жатқан-ды. Сөйтсе, мешітке де келіп қалыпты. Міне, сол... Мінәнайдың кәдімгі атақты ақ мешіті!!! Алтын жалатқан айшығы аспан төсіне шалқалай құлап, көгілдір күмбезі зеңгір көктің өзімен ажар салыстырып, аршыған жұмыртқадай аппақ мұнарасы ақша бұлттар жүзген аспан төріне сұлу мойнын еркелей созып... құдды, ақ шаңқан қар үстіне әлдеқайдан адасып кеп қонып отырған жалғыз аққудай, аулақта бір өзі жеке тұр.

	Шәпи асыға басып, осы мешіт ауласына кеп кірген кезде, әр жер-әр жерде төрт-бестен, бесеу-алтаудан топ-топ болып, өзара шүйіркелесіп тұрған кісі басы әжептәуір құралып қалған екен. Бірақ, мешіттің ішіне кірмей, жұрттың бәрі-бәрі сыртта тұрғандарына қарағанда, бас имамның келуін тосқан сыңайлары бар... Шәпи, негізінен, осы мешіттегі екі мәзіннің бірі болғандықтан, көбіне-көп таң намазының алдында азан шақырумен ғана айналысатын да, арнайы тапсырма болмаса, қалған уақытта мешітке келімді-кетімді мұсылмандардың өтініші бойынша, солардың бақилық болған жақын-жуықтарына құран оқып берумен ғана шектелетін. Сондықтан, өзін іздеп жатқан ешкім бола қоймағасын, жұрттың араарасымен елеусіздеу ғана ішке кіріп кетті де, қабатқабат кілем төсеп тастаған үлкен бөлмелердің біріндегі өзі отыратын аласа дөңгелек үстелдің басына кеп жайғасып, қолына Құранын алды да, соның әлдебір жерін шұқшия оқып отырған кісіге ұқсап, үңілді де қалды.

	Жұрт мешітке дүмеп келіп жатыр...

	Шәпи сол келген жұртты көз астымен ғана білдірмей бағуда. Бүгін мешітке ала-бөле башқұрттар көп келіпті. Және олар, әдеттегідей, кәрі-құртаң, шал-шауқан емес, кілең бір қайраты қайтпаған қарағайдай-қарағайдай еркектер; араларында жалаңдаған жас жігіттер де көрініп қалады. «Ә-ә, ертең казак-орыстармен бірге қырға аттанатындар– осылар болды-ау, шамасы...» деп топшылады Шәпи ішінен.

	Әрлі-берлі сапырылысқан адамнан мешіт іші біраздан соң тіпті құмырсқаның илеуіндей құжынай бастады. Жабыққан да, жаны қиналған да келетін – қасиетті орын ғой, біреулер кірген бетте маңдайды құбылаға қойып отыра қалып, жұма намаздың алдында-ақ ата-бабаларына бағыштап өз білгендерін оқып жатыр; енді біреулер бұрыш-бұрыштарда тұрған жәшіктердің қасына топталып, мешітке арнап әкелген тиын-тебендерін соған тастауда... Ал, мына бір жігіттің осы төңіректі айналшықтап жүргеніне біраз болды, неге екенін кім білсін, мұның қасына да үш келіп, үш қайтты. Үшеуінде де жапжас башқұрт жігіт бұған бірдеңе дегісі келіп, дей алмай, үнсіз кеткенін Шәпи көріп отыр. «Апырау, неғып жүрген адам бұл?» деп, әлденеше рет тілдесуге өзі оқтала түсіп, Шәпи өзін-өзі теткіп қалған. Сөйтіп отырғанында, мұның оңашалығын пайдаланып, жас жігіттің өзі жасқаншақтай басып қасына келді де:

	– Молдеке!– деді бұйығы үнмен, ақырын сөйлеп. – Молдеке, әкем жарықтық, өзіңіз секілді Құдай жолын ұстаған пірадар кісі еді, өткен күзде қайтыс болды. Иманды болғыр, бір жаққа барар болсам, ылғи ақ батасын беріп аттандырудан бір жаңылған емес-ті. Со кісінің рухына бағыштап құран оқып бересіз бе?

	– Әкеңіздің аты-жөнін айта қойыңыз. Кімге бағыштап оқиын?! – деді Шәпи міндетті ісі болған соң, ештеңеге мән бермей.

	– Абзан баласы Әлидің рухына!

	Жүзінен иманы төгіліп тұрған мынау жас жігіттің ықыласына орай, Шәпи құранды ынтасын салып, қирағаттап оқып шықты да, соңынан «Абзан баласы Әли марқұмның рухына» бағыштап ниет қылып, ынты-шынтымен бет сипаған. Сонда барып қараса, бағанадан бері жүзінен кірбің арылмай, кіртиіп жүрген жас жігіттің қабағы енді ғана ашылып, өңі жадырап сала берген екен. Бірақ, неге екені белгісіз, шаруасы біткенмен, мұның қасынан айналшықтап кете қоймай тұр.

	Соны байқаған Шәпи:

	– Немене, бауырым.. бірдеңе айтқың келіп, айта алмай тұрған сияқтысың ғой! – деді оған іш тарта сөйлеп. – Көңіліңде татың болса, Аллаһ тағаланың мынау жер бетіндегі мекені – мешітке келгеніңде, ондайдан арылып, ағарып шыққаның мақұл болады. Айтарыңды айтып кет, шырағым.

	– Япырай, молдеке, жаңа бір әзірде, шынында да, көңіліме бір жаман күдік шауып... қобалжығаным рас еді! Мынау Алланың үйінде оны айтпай кетсем, үлкен күнә болар ма екен?! – деп жас жігіт кібіртіктей беріп еді.

	– Айта бер, бауырым! Қысылма! – деп, Шәпи демей түсті.

	– Айтсам, оллаһи бар ғой, молдеке, бағанадан бері қасыңызға да келе алмай, сандалумен жүрмін...

	– Е, неге???

	– Неге дейсіз... Құрсын, «негесін» сұрамаңыз! Мен ертең казак-орыстарға қосылып, қазаққа аттанбақ боп жатқандардың бірі едім; «Жорықта жолымыз болғай!» деп, аттаныс алдында әкем марқұмға құран бағыштатайын деп келсем, өзіміз барғалы отырған сол қазақтың бір адамы – мына Сіз, алдымнан шыға келдіңіз... «Ойпырмай, мына кісі теріс батасын беріп, барған жерімізден аман қайтпай қалар ма екенбіз» деп, жаман шошығаным. Алла разы болсын, Сіз көңіліңізге еш күдік алмадыңыз. Өтінішімді ләм деместен орындағаныңыз былай тұрсын, тіпті, өзіме «бауырым!» деп тіл қатқаныңыз жүрегімді елжіретіп жібергені... Соған риза болып, енді не айтарымды білмей тұрғаным... – деп жас жігіт алғаусыз, ақтарыла сөйледі.

	– Бәр-ре-кел-ді, бәрекелді!!! Мынау Алланың үйінде ақ сөйлегеніңе бек ризамын, інім, – деп, Шәпи көмірдей қап-қара дөңгелек сақалын саумалаған күйі сәл ойланып отырып қалды да: – Айтпақшы, өзіңнің атың кім еді, шырағым?! – деді, жас жігітті бауырына тарта сөйлеп.

	– Батырша!

	– Атың жақсы екен, Батырша... Әкең марқұм үлкен үміт қылып, бүкіл башқұрт баласы төбесіне ту көтерген атақты батырдың атын қойған екен-ау! Сені де жаңа заманның Батыршасы – жаңа Әлиұлы Батырша болар ма деген арманы шығар, пақырдың.

	– Ойпырмай, аға, әулиемісіз, көріпкелмісіз?! Әкем марқұм өзі де ылғи тап осылай деп отырар еді. Оны қайдан білдіңіз?! – деп жас жігіт абдырап қалды.

	– Әй, бауырым-ай, онда тұрған нендей көріпкелдік бар дейсің... Мынау кәуірдің озбырлығына қарсы бас көтерген Батырша Әлиұлы – сіздің башқұрттың ғана емес, бауырласың – қазақтың да аңыз ғып айтар адамдарының бірі емес пе? Ондай ердің есімін жаппай ырым ғып, ертеңгі өреніне ат қойғандар – тек башқұртта ғана емес, біздің қазақта да толып жатыр ғой, – деп Шәпи жымиған.

	Жас жігіттің жүзі кенет томсарып қоя берді.

	– Ғафу етіңіз, аға, өзіңіздің ныспыңыз кім болады?– деді сонсоң.

	Шәпи аты-жөнін айтып еді.

	– Шәпи аға, – деді мұның көзіне көзін тұп тұра қадап. – Шәпи аға, Алланың ақ жолындағы адамсыз; өзіңіз айтқандай, адам баласы, – оның ішінде әсіресе хақ жолындағы өзіңіз секілді тақуа адам,– ең болмағанда, Алланың үйі – мынау мешітте ақ сөйлеуге міндетті болса, Сіз неге жалған сөзге жол беріп отырсыз?! Батырша Әлиұлы біздің башқұрттың ғана емес, қазақтың да аңыз ғып айтар адамының бірі болса, сол Батыршамен бірге қашып барған ел, қырғидан қашқан торғайдай, қолтықтарыңа барып тығылғанда, ең болмаса бұта ғұрлы паналарың болмай, башқұрт баласын басқакөзге ұрып, неге итше таладыңдар?! Сосын емес пе, біздің башқұрт баласы: «Қой, құрсын! Бұл қазақ ел болудан қалған екен! Бүйтіп бүйірімнен білдірмей біз сұққан ағайыннан – озбырлығын айтып істеген орыс артық!» деп, сіздерден ат құйрығын кесісіп кететіні. Сондағы көрген қорлығы мен зорлығын ұмыта алмай, бүкіл башқұрт қазақтағы кегін баласының баласына аманаттап кеткен жоқ па? Күні бүгінге дейін қазақты шабу керек болса, казак-орыс басқаны емес, қасына алдымен башқұртты неге ертеді дейсіз?! Ертең аттанғалы отырған әтіреттің де дені башқұрт екені – ескіден келе жатқан сол кектің қарымтасы емей, немене?! Сіз болсаңыз, былай дейсіз!– деп... қызыныңқырап барып кідіріп қалды.

	– Ойбу-у-у, шырағым-ай!– деп, Шәпи ұзын-сонар әңгіменің тауарихын қозғар-қозғамасын білмей; қозғайын десе – ұзаққа сілтеу керектігін; қозғамайын десе – өзі көріп жүрген бауырлас жұрттың желкілдеп өсіп келе жатқан мына Батырша секілді жастарының талайының да ойында орнығып қалған осындай бір қате пікір барлығын ойлап, толғанып отырып қалды.

	– Жоға-ау, менікі қате болса, айтыңыз! Неге айтпайсыз?! – деп, сәл сәтке мұның үнсіз қалғанын – мойындағанындай көріп, Батырша өзеурей түсіп еді.

	– Уай, інім, сабыр қыл енді!– деп, қай уақытта да дауыс көтеріп қатты сөйлемейтін Шәпи өзінің байсалды үнімен оны кідіртіп тастады. – Сұраған соң, сөзге қонақ берген жөн, шырағым! Біздің аталарымыз:

	«Адам бір-бірімен туыспау керек! Туысқан екенсің, өкпеңді қуыспау керек! Өткен – өрел; қалғанына – салауат...» – депті. Кейінгі ұрпақ, мына Сіз бен Біз, оған құлақ қоя алдық па, жоқ па, оны бір Алла білер.

	Бірақ, әлгі оқиғадан кейін тату-тәтті тұрып келе жатқан ағайынды екі халықтың арасына бітістірмес сына қағылғаны рас еді... – деп барып, сәл кідірді де: – «Ағайынның азары болғанмен, безері болмайды» деген сөз бар-ды, бірақ біздің қайта табысуымызға екі арада от салып отырған әзәзіл мүмкіндік берді ме?! Күні бүгінге дейін мүмкіндік беріп отыр ма, сірә?! – деп барып бір тоқтады.

	–...Жә, оны да әңгіме қылмай-ақ қояйын.. – деп біраздан соң көмірдей қап-қара дөңгелек сақалын енді алқымынан алға қарай алақанымен сылап қойып, Шәпи сөзін сабақтай түсті. – Оғы қардай бораған орыстың от қаруына шыдамай, Батырша қазаққа қашып келгенде, «ең болмаса, бұта ғұрлы паналарың болмады. Башқұрт баласын басқа-көзге ұрып, итше талапсыңдар!» дейсің. Осыдан отыз жыл бұрын өтіп кеткен ол уақиғаны Сіздің де, біздің де көзіміз көрген жоқ; бірақ тұщы етіне ащы таяқ тиген бір-жар адам айтса, әрине, олардікін бекер деуге болмас. Естіген Сіздің құлақта да еш жазық жоқ! Оны мен де жоққа шығармақшы емеспін. Ел болған соң, ел-елдің телісі мен тентегі, жақсысы мен жаманы қабат жүретіні қашаннан белгілі... Сондайда тізесі батқан тентектер мен қолы тиген ұрыншақтар болса, болған шығар. Бірақ... бірен-саран сондай-сондай телі-тентектің тиіп кеткен тізесі мен әлдебір әулекілердің кесірінен болған әумесерліктерден де басқа, сол уақиғалардың ішінде айта-айта жүрерліктей, адам сүйсінерліктей талай-талай ізгі істер де болғанынан сенің өзі хабарың бар ма?! Ә, үндемейсің!!! Естімесең-білмесең, және ақ-қарасын айырмай жатып, күллі қазаққа кінә артар болсаң, айналайын-ау, «Аузы түкті кәуірден ағайыным азар көріп келді» деп, ауылына паналаған башқұрттарды патша әскеріне де, Нұралы ханның жасауылына да бермей; күш көрсетпек болғандарға:

	«Мейманыма тиіссең – маған тиіскенің болады» деп, қару суырысып, ақыры қан төгісуге дейін барған қаншама Табын ағайының мен Тама бауырыңның аруағын күңірентетініңді ұғамысың?! Ол – ол болсын; ал, енді сен өзің, ең алдымен, сол уақиғаның негізгі айтақшысы кім екенін білемісің?! Айтаққа еріп, итше талағаны қайсысы екенін тергедің бе? Тексердің бе, сірә?! Түбіне бойлап көрдің бе?! Әні, үндемейсің? Осының бәріне ой жүгіртпей, тергеп-тексеріп алмай тұрып, аруақ күңірентіп, қалайша айтып отырсың бұл сөзді?!

	Ешбір халық ешқашан өз кемшілігін жасырмайды, шырағым! Біздің қазақ та сол тұста тарығып келген бауырға түп-түгел қамқор бола алмағанын өзі біледі; онысын еш жасырған да емес. Қайта, Батырша секілді ел үшін еңіреп туған ерлердің есімін ұрпағына үлгі ғып, сәбиіне ат қылып қоюмен бірге, «Әй, естек65 деген де – етек-жеңі елпілдеген өзіміз секілді ағеден жұрт еді. Жаны қысылғанда «қазақ – бауырым еді» деп, бізді бір асқар таудай пана тұтып, омырауын ашып келгенде,жұрт болып жаппай жәрдем қыла алмадық-ау! Ендігі жерде бауыры суып, жат болып кетпесе игі еді» деп, біздің шалдар әлі күнге аһ ұрғанда, ауыздарынан жалын шыға жаздайды. Уай, башқұрт баласы, осыдан отыз жылдай бұрын өзі де жетісіп отырмаған қазақ бауырыңның қолынан келмегенді кек көріп кетсең, және соны күні бүгінге дейін кек тұтып жүрсең, оған енді мен не дейін?! Шарасызға не дауа?! Алла санасына ақыл салғанша, башқұрт бауырларымыз мына сен құсап, казакорысқа қосылып, қолынан келсе қазақ бауырын шаба береді-дағы... – деп отырып қалды.

	Мешіт ішінде сапырылысып жатқан адамдардың ұлы дүрмегі сәл сәтке ішін тартқандай тына қалып, олар – бір әлем де; оңаша отырған мыналар – бөтен бір әлем секілденіп; бірінің дыбысын бірі естімейтін, бірінің тынысын бірі сезбейтін бір тылсым тыныштық орнаған... Құлаққа үрған танадай сол жым-жырт тыныштықтың зілбатпан салмағына шыдай алмады ма, әлде алдында отырған мына адамның әлгінде айтқан сөздері жүрегіне атқан оқтай тиді ме, әйтеуір жас жігіт әлдебір жарақаты жанына батқан адамдай ауыр күрсініп, орнынан тұрудан басқа амалы қалмаған сыңай байқатқан.

	– Сен сұрадың, мен айттым... Шындықты айтқанға өкпелемейтін шығарсың! – деді, Шәпи «осымен айтарымды айтып болдым» деген кісінің кейпімен. – Қайда жүрсең де, енді аман бол, шырағым!

	Тұруға ыңғайланған қызыл шырайлы, жез мұрт жігіт Шәпиге аңтарыла қарап:

	– Ойпырмай, аға-ай! – деп, қайтадан сылқ етіп отыра кетті.– Сіз мені бір емес, бірнеше рет өлтірдіңізау! Әкем марқұмға бағыштап құран оқып беріңізші?!– дедім. Ләм-мим, кім екенімді сұрамастан, бір сөзге келмей имандылық істедіңіз. Оған «Рахмет!» дейін. Ал, енді жай-жағдайымды жасырмай айтқанымда да, – өзіңіз қазақ бола тұра, – сол қазақты шабуға кетіп бара жатқан кісіге: «Қайда жүрсең де, аман бол, шырағым!» – деп қалайша жақсы тілек айтып отырсыз? Айтыңызшы, қалайша соған дәтіңіз жетіп отыр?! Мұныңыз – аузынан тек жақсы сөз шығатын тақуа адамдарға тән әулиелік пе, әлде ештеңенің парқын білмес әуіштік пе?! Жүрегіңіздің кеңдігі дейін бе мұны, әлде түсінігіңіздің кемдігі дейін бе?! Соны ұқпай отырмын, – деді, ырғалып қойып.

	– Апырай, шырағым-ай! Сендер, жастар, ащы айттым-ау, кісінің көңіліне келіп қалар-ау демейсіңдер ғой, сірә... Жә, жарар!.. Сұрап қалдың ғой, айтайын...– деді, Шәпи томсарған қалпынан танбастан. – Түріңе қарасам, тілегі алдындағы жап-жас жігіт көрінесің. Сен секілді жаңа ғана жапырақ жайып келе жатқан жас өскінге жамандық тілегенде, немене, менің жаным ұшпаққа шығады ғой деп ойлайсың ба?!Жоқ, шырағым... өйте алмаймын! Мұның үстіне, өзің де жүрегінен иманы кетпеген жігіт екеніңді байқатып, мынау бара жатқан жолың – харам жол екенін, және оны Алла да, аруақтар да хош көрмейтінін айқын сезініп, Құдайдан да, әкеңнің аруағынан да кешірім сұрап, мешітке келіп құран оқытып отырсың. Біліп отырмын, иә! Бәрін де біліп отырмын. Жаман жолға кетіп барасың. Бірақ істегелі отырған ісің мен жүрегіңдегі инаятың кереғар; қайшылықта. Дәл қазір сенің жолыңа кесекөлденең тұрғанмен, райыңнан қайта қоюың да неғайбыл нәрсе. Бәлкім, тіпті өршіп кетуің де мүмкін. Сондықтан, саған анау деп, мынау деп қазір ақыл айтудың өзі – әбестік болмақ. Оған қоса, жалпы, Алла өзі зердесіне ақыл салмаса, пенделердің біріне-бірінің айтқаны ем бола қоюы да екіталай нәрсе, шырағым. Осының бәрін екшей келгенде, саған «Қайда жүрсең де, енді аман бол!» деуден басқа не айтам. Қасиетті пайғамбарымыз Мұхаммед мұстафа саллалаһу ғалайкіміссалам Тайф қамалын қоршаған кезде, Хауазиндермен қосылып қатты қарсылық көрсеткен Сакыфтарға не істегенін естуің бар ма?! Естімесең, айтайын... Қасыңдағы серіктері оған:– Сен пайғамбарсың. Сақыфтарға лағнат оқы!– десті. Ол керісінше: «Әй, Алла, Сакыфтарға дұрыс жол көрсет» – деп дұға етті. Қарсы шығып, қатты қастық еткен дұшпанының өзіне пайғамбарымыз Алладан сондай тілек тілегенде, жүрегінен әлі иман кете қоймаған мына саған «Қайда жүрсең де, аман бол, шырағым!» деп, менің оң тілек тілегенімде тұрған нендей әулиелік, яки әуіштік бар?! Өзің аман жүрсең, жүрегіңдегі иманды жоғалтып алмасаң, Алла өзі дұрыс жолға бір салар-дағы. Тек Құдай адастырмасын де! «Құдай адастырған адамға Алладан басқа ешқандай жәрдемші таба алмайсың» деген Құран кәрімнің «Исіра» сүресінің бір аятында. Бәрі – бір Аллатағаланың еркіндегі нәрсе ғой, шырағым!

	– Япырай, аға, осы бір жорығы құрғырды өзімнің де жүрегім онша қаламай жүр еді. Сіз тіпті қолаяғымды қыл арқансыз-ақ матап тастадыңыз ғой. Асылы, осы жолдан бас тартпасам болмас. Әкем марқұм да қайта-қайта түсіме кіріп, қақпайлап жүрген... Тоқтайын, аға! Сіз мені тоқтаттыңыз. Осымен сөзіміз тәмам болсын!– деп Батырша ағынан жарылған.

	Шәпи мынау жас жігіттің әлі лайланбаған тұнық көңілінің тазалығына тәнті бола тұрса да:

	– Жоға, шырағым! – деді басу үнмен. – Тоқтасаң, мен үшін, яки менің сөзім үшін емес, жүрегіңдегі иманыңды оятқан бір Алланың ризашылығы үшін тоқта! Тек сол үшін ғана қайт райыңнан! Және тура жолдан адастырмағаны үшін, айтар алғысыңды да тек соған – бір Аллаға айт!

	– Иә, Алла, өзің кеше гөр күнәһар пендеңді! – деп жас жігіт күбірлей түсіп, ішінен иман келтірді де, Шәпиге рахметін айтып, орнынан тұрып кетті.

	Бұл кезде жұма намазына жиылған жұрт қарсыдағы үлкен бөлменің ішіне лықа толып, әрқайсысы бұйырған жерлеріне жайғасып та үлгерген екен. Шәпи де шет жақтағы бос орындардың біріне кеп тізе бүгіп, шарта жүгініп отыра кетті.

	Бас имам – мынау Сұлтанайдағы66 Хұсайынов дейтін саудагер татардың Бұхара мен Кабулда ұзақ жыл оқып, жақында келген Мұхамбетжан деген ғұлама баласы еді. Өзі осы қызметке таяуда ғана тағайындалған-тұғын. Үсті-басы мұнтаздай; сыпа бойлы; жүзінен нұры төгіліп тұрған; өңі ақсары болғанмен, қасы-көзі қап-қара, жас шамасы әлі отызға да іліге қоймаған, инабатты жігіт болатын. Қазір де шытырадай аппақ сәлдесі ашаң жүзіне нұр үстемелеп, жұмсақ өңі жан-жағына мейір-шафғат, майда шуақ шашып, мешітке келген мұсылмандар алдында енді оқылатын намаздың жәйін түсіндіріп тұр:

	– Қадірлі жамағат! Мұқият тыңдаңыздар... – деп қояды биязы үнмен. – Мұқият тыңдаңыздар, жамағат! Тағы бір қайталаймын. Қазір біз әуелі төрт рәкәт сүннәт оқимыз да, екі рәкәт парызға көшеміз. Сонсоң қайтадан төрт рәкәт сүннәт оқып барып, дұға етіп намазды аяқтаймыз. Ұқтыңыздар ма?! Бұрын-соңды намазға жығылмағандарыңыз бар болса: – «Ниет қылдым Аллаға; Жүзімді бұрдым құбылаға; Ұйыдым осы имамға!» деп, бас имамдарыңыз – мына мен не істесем, соны қайталайсыздар. Ең басты нәрсе – ниет! Аллаға ең алдымен Сіздердің ниеттеріңіз қажет. Қалғанын Жаратқан Иеміз өзі жетістіре жатады да, кешіре жатады... – деп, намазын бастап та жіберді.

	Соңынан ұзақ уағыз айтылған. Негізгі арқауы – адамның ішкі жан-дүниесі, ниет-ықыласы, Аллаға деген құлшылығы, мұсылманның мұсылманға қайыршафғаты туралы болып, соған байланысты имамға жұрт сұрақты жаңбырдай жаудырған.

	Намазға қатысып отырғандардың көпшілігі– татарлар мен башқұрттар еді; ертең казакорыстармен қосылып қазаққа аттанғалы отырған башқұрттар бүгін тіпті татарлардан да көп секілді көрінген. Солар ең болмаса ойлансын деп, «Келінім, саған айтам; қызым, сен тыңданың» ретімен, Шәпи де бас имамға қайта-қайта сұрақ қоюмен болды. Оның дені:

	– Мұсылман мұсылманды құл қылуына бола ма?

	– Мұсылманның қанын төккен мұсылманға қандай жаза бар?

	– Қанға – қан; кек алу, дегендерге шариғат қалай қарайды?

	– Жалпы, қандай да бір себептермен болмасын, адам баласына қиянат жасаудың күнәсі қаншалық болмақ! – осы секілді сауалдар төңірегінде өрбіді әңгіме.

	Жұрт сілтідей тынған. Әсіресе, берілген жауаптарды намазға жиылғандар бүгін шыбынның ызыңы естілердей жым-жырт отырып тыңдады. Соған қарағанда, «Ертең жорыққа аттанамыз! Құдай қаласа, осы жолы қанжығамыз майланар-ақ!» – деп отырған талай башқұрттың қазақтан дәмесі жорыққа шықпай жатып-ақ шорт үзілгендей...

	Бүгінгі жұма намазынан Шәпи үйіне бұрын-соңды болмаған бір рахат күйде, жаны қанағат тауып қайтты. Өйтетіндей жөні де бар еді: біріншіден, Батырша секілді бір мұсылман баласын жаман жолдан қақпайлаған болса; екіншіден, жұма намазы үстінде бас имамға берген сауалдары арқылы Обал, Сауап дейтін ұғымдар жөнінде қанша мұсылманға ой түсірді; неше башқұрттың қолын күнәдан қағып, райларынан қайтуға себеп болды екен?! Тіпті солар алған беттерінен қайтпай, казак-орыстармен қосылып ертең аттана қойған күнде де, енді бейбіт елге бұрынғыдай өшпенділікпен, өршелене тиісе қояр ма екен?! Ал, бұл деген – бірен-саран болса да шапқынға ұшырамай қалмайтын қазақ ауылдарын қандай қатыгездікпен құтқару деген сөз?! Қаншама сауап! «Ей, Алла, әрқашанда әділет жолында аянбай күресерге осындай мұқалмас жігер, таусылмас төзім, күш-қуат, ақыл-парасат бере көргейсің!» деп, Шәпи іштей мінәжат етіп қояды.

	Ал, табын Жаубасар қарт пен қожа жігіт Нұрмұханбет болса, Шүкіралымен оп-оңай-ақ тіл табысқан. Екеуін де Шөкеңмен жолығыстырғаны болмаса, қалыс әңгімеге Шәпидің қатысуы қажет те болмай қалды. Оның үстіне, таңертең азан шақыру кезегі бұныкі екен, соны себеп қылып Шәпи үйіне ертерек қайтып келген еді.

	***

	Ертесіне тауық шақырмас бұрын төсегінен тұрып, таң қараңғысында мешітке жетіп үлгерген ол, ең алдымен абажадай-абажадай үлкен бөлмелердегі балауыз шамдарды жақты да, қолына жуан бір шырағданды алып, мешіт мұнарасына көтерілер жердегі оймышты емен есікті кеп ашты.

	Сыртынан қарағаныңда сүйріктей сұлу көрінетін бұл мұнараның іші де кісінің көзін арбайтын айналма сатыларымен адамды қайран қалдырушы еді. Етекте тұрып, түу-у биікке қарасаң, мынау табаныңның астынан – сонау көз ұшында жылтыраған аспанның бір пұшпағына дейін сақиналанып кетіп жатқан сол айналма сатылар басыңды зеңітетін. Сондайда, іші үңірейіп, өз-өзінен күңгір қағып тұрған осынау алып мұнара Шәпиге кейде тіпті де мұнара емес, бейне бір жеті қат көктің аржағындағы Аллаһ тағалаға арыз айтуға қамданып, өңешін соза айғайлағысы келіп тұрған әлдебір алып мұсылманның жойдасыз ұзын кеңірдегі сияқты боп көрінуші еді. Шәпи күн сайын, кейде күнара азан шақырарда, осы мұнараның ішімен өрлеп келе жатып, өзін әлгі бір өндіршегі сорайған алып адамның үңірейген кеңірдегінің ішінде келе жатқандай сезінетіні бар-ды. Қазір де сөйтті... Айналма сатылармен алқына басып келе жатып, ол өзін әлгі бір жойдасыз ұзын кеңірдектің шеміршек сақиналарының бойымен жоғары өрлеп келе жатқандай сезінді.

	Аз жүрді ме, көп жүрді ме, ақыры мұнара басына да шықты-ау!

	Төрт бұрышындағы төрт тіреуі мен солардың арасына керілген темір шыбықтардан басқа түк жоқ, тұттай жалаңаш айбан ішінде ауық-ауық аунақши соғып тұрған жел бар екен. Ә дегенде, зау биікке бусанып шыққан Шәпидіңтынысын кеңітіп, алқынған демін басуға септескендей болып еді, сәлден соң-ақ сұп-суық ызғары жіпсіген денесіне тастай тиіп, тұлабойын түршіктіре бастағандай болды.

	Сондықтан ба, ол төрт жағы бірдей ашық, тұттай жалаңаш айбан ішінде көп кідірмей, жүзін құбылаға беріп, кәделі қызметі – азан шақыруға кіріспек бола беріп еді, кенет... таудан аққан селдің сұрапыл сарынындай, төменнен бір топырлаған алапатыр дүбір жетті.

	Шәпи демін ішіне тартып, тың тыңдағандай кілт тына қалған. Қалт етпестен құлақ салса, қара жердің өзін солқылдатып әкетіп бара жатқан әлгі алапатыр дүбір сәт сайын ұлғайып, тұп-тұра осылай қарай ақтарылып келе жатқан сияқты...

	«Құдай-ау, бұл не нәрсе?!» деп, айбанның шыбық темірден жасалған жақтауына кеудесін тірей түсіп, Шәпи түу төменге көзі тесілгенше шұқшия үңілген. Қараса, енді-енді сетіней бастаған қараңғылық қойнынан бір қап-қара нөпір толқын бері ақтарылып, алатағанақ қар үстімен әбжыландай ирелеңдеген күйі, тұп-тура осылай қарай жылжып келеді екен. Мына бәленің алыптығы сонша, ұлы денесі Мінәнайдың тұсына кеп қалғанда, құйрық жағы сонау қарауытып тұрған қала қақпасының аузынан мың бұралып, жүз бүктетіліп әлі шығып жатыр, шығып жатыр... «Ойпырай, мынау не сұмдық еді?!» деп ойлап үлгергенше, тоңы қатты қара жерді қайыстыра солқылдатып кеп қалған мына бәледен онсыз да шошынып тұрған мұның иманын қасым етіп, кенет аяғының астынан қиқақулап қоя берген керней үні қап-қара түн тыныштығын қанжардай тіліп-тіліп жіберді. «Әскер!.. Шеру тартқан әскер ғой, мынау! Алла-ау, бұл неткен көп адам?!» деп, Шәпи тынысы тарылғандай, тұншыға күбірледі.

	Тұла бойы түршігіп кеткені сонша, қалайша аузынан «Алла! Алла!!!» деген сөздердің қайта-қайта шығып кеткенін аңдаған да жоқ. Дұрысы, дәл қазіргі сәтте мұның торға түскен торғайдай тыпыршыған жүрегінде тек сол... бір Алладан басқа дәнеңе де жоқ еді... Өзі де аңдамастан, іштей тек соған ғана жалбарынып, соған ғана іштей мінәжат етіп тұрған ол:

	– Аллаһу әкбар! Ал-ла-а-аһу әкбар!!!– деп, кенет бүкіл төңіректі жаңғырықтыра, жан-тәнімен тебіреніп, азанды ышқына аңыратып қоя берді. Көкірегінде алай-түлей бір дауыл ұйтқып, көзіне ыпыстық толқын үйірілген. Оған мән беруге мұрсаты да болмады. – Аллаһу әкбар! Ал-ла-а-аһу әкбар!!! Әшһаду ән лә илаһа иль Аллаһ! Әшһаду ән лә иллаһа иль Аллаһ!!! – деп туу биіктен саңқылдаған үні төмендегі қар жамылған кең даланы дірр еткізіп, аулақтағы бел-белестер мен алыс-алыстағы тастақ төбелерді жаңғырықтырып, одан әрі сай-салаларды, иір-иір өзен бойы мен шоқ-шоқ тоғайларды кезіп, жер дүниеге тарап кете барды...

	Ойпырай, осындай да шерлі дауыс болар ма?! Шерменде пендесінің шырқырай жалбарынған үні Жаратқанның құлағына жетер ме екен?! Жер қайысқан мынау ауыр қолдың азарына ұшырамай, алыс қиырда жатқан ағайын аман қалар ма?! Кім біледі... Кім біледі?! Дәл қазіргі сәтте ол тек азан шақырып қана тұрған жоқ еді, сонымен бірге осы азан үні құлағына жеткен пенделер, өздеріндей Құдайдың құлдарына қиянат қылмаса екен, қорлық көрсетпесе екен; сөйтіп, әу баста Алла тағала иман мен ізгілік ұясы етіп жаратқан өздерінің жан-дүниелерін жауыздықтан, күллі жаманшылық атаулыдан аман сақтап қалса екен деп, Жаратқан Иеміздің өзінен жәрдем тілеп тұр еді...

	***

	«Құдайдың құдіреттілігі де сонда – ол пенделеріне тек жақсылық жасап, ізгілікті ғана талап етеді», – дейді тақуалар.

	Ізгілікті тілек тілеген пендесінің шын ықыласын Алла, расында да, ешқашан қайтармаса керек...

	Самсаған сары қолдан жаны шошып, шын торыққан Шәпи сол күні тебірене толқи тұрып, Жаратқан Иемізге жаман қатты жалбарынып еді. Кім біледі, мыңның тілегі емес, бірдің... бір ғана соның тілегі қабыл болды ма...Әйтеуір, Електің жоғарғы жағындағы қазақ ауылдарын шабамыз деп, мұздай қаруланған екі жүз елудей казак-орысты басшы етіп, оған екі мың жарымға жуық башқұртты қоса ертіп, соңдарынан екі ауыр зеңбірек сүйретіп, 1785 жылдың 17 ақпанында Орынбордан шыққан осынау отряд, – майор Смирнов бастаған қарулы қалың қол, – қаладан едәуір ұзап шыққан соң айдалада ақ түтек боранға ұрынып, әлденеше күн адасып, бірталай адамдары мен ат-көліктерінен айрылып, өз-өздерінен азыптозып, ақыры жарты ай шамасында шаһарға әрең қайта оралған. Бірақ, бас амандығына «тәуба!» дей алса, бұл адамзат баласы әлдеқашан Аллатағаланың шапағатына бөленіп отырар еді ғой; жо-о-оқ... тап қалаға кірер жерде жорықтан құр қол, соқа бастары сопайып қайтып келгендеріне аяқ астынан «арлана қалған» отряд басшылары іргеде отырған түк жазығы жоқ бірер қазақ аулының қатын-қалашы мен балашағасын ұлардай шулатып, кешкі апақ-сапақ кезде, кәдімгі қораға мал қамағандай, қала қақпасынан асығыс ішке кіргізіп алды...

	***

	Алдын-ала келісім бойынша, Текенің казакорыстары да қазақты шабуға ақпанның дәл 17-де– бұлармен бір күнде жолға шығуға тиіс болатын. Әскери тәртіптің аты – әскери тәртіп; Жайық қалашығындағы уәйіске кеңсесінің бастығы бригадир Акутин уағда бойынша бұл сапарға әскери ағамандар67 Колпаков пен Пономарев бастаған отрядты дәл уақытында аттандырды да.

	Содан... Колпаков пен Пономарев Теке мен Үйшік68 арасындағы бекіністерді ұзақ шарлап, ақыры наурыздың бас кезінде ат басын Сарайшыққа кеп әрең тіреген. Текеден сырт көзге жау түсірердей боп аттанған осы отряд, Сарайшыққа келгенше, шынында да, сұп-суық сұсын жоғалтқан жоқ-ты. Бірақ... наурыздың 15күні Сарайшықтан қырға қарай қозғалып, көз көрместей жерге ұзадық-ау дегенде, бұлар баяғы Жайық казактарының ескі әуеніне қайта басты. Көздеген жерлері – Жемді де, «Жем бойында жиылып жатыр екен» деген «ұры-қары қырғыз-қайсақтарды» да мүлде ұмытып... (құрсын, кілең жанкешті қырғыз-қайсақтар жиылып жатқан Жемде бұлар не жоғалтыпты?! Жемге барамыз деп жүріп, желкелері қиылып қалса қайтек?!), оның есесіне осыдан бірер күн бұрын барлаушылар әкелген мәлімет бойынша, ер-азаматтары аламанға қосылып кетіпті дескен Құр Ойыл бойындағы ауылдарға қарай ат басын бұрысты.

	Сөйтіп, бұл отряд төменгі Жайық шебіне қарасты Қаракөл, Қарабау деген жерлерде қаннен-қаперсіз отырған Беріштер мен Адайлардың екі аулын тәңірінің талтүсінде тас-талқан қылып шапты да алды.

	Түк жазығы жоқ жұртты қан қақсатқандарымен қоймай, бұларын ешбір ел естімеген ерліктей қылып, сонда Урал әскерлерінің Уәйіске кеңсесі күллі Ресейдің Әскери Коллегия Президенті Потемкинге жолдаған рапорттың сиқы мынау болыпты:

	«Нұр сипатты Сіздің бұйрығыңыз бойынша, Сырым бастаған ұры-қары қырғыз-қайсақтарды олардың жиылып жатқан жерлерінен Жемнің құйылысына дейін қуып барып талқандау үшін, ақпан айының 17-де 1250 казактан құралған отрядты аттандырған едік. Сол отрядтың командирлері Колпаков пен Пономаревтің мәліметіне қарағанда, олар наурыздың 15-і күні Сарайшық қамалынан қырғыз-қайсақ даласына қарай қозғалған. Сөйтсе, жол-жөнекей оларға Нұралы ханның жекжаты – Мырзатайдың Мәмбет деген баласы жолығып, Жем бойында Байбақты, Кете, Шекті, Табын, Шеркеш, Таз, Беріш, Адай руларының ниеті бұзық қырғызқайсақтары жиылып жатқанын; белгілі ұрықарыларға, атап айтқанда: Сырымға ерген 2700; Бараққа ерген – 2000, Тіленшінің төңірегіне жиылған 1500 адамның сондағы мақсаты – осы жақтан келе жатқан қарулы қалың әскерді ел үстіне жібермей, не де болса, маң далада майдандасып, тойтарып тастау екенін айтқан көрінеді. Ал, әлгі жауыздардың ауылдары Жемнің арғы бетіне әлдеқашан өтіп кетіпті; олардың бас қосқан жерлеріне дейін жету үшін, ең кемі 8-9 күн жол жүру керек екен; соның өзінде елсіз-сусыз иен даламен шеру тартуға тура келмек. Әрі ол жақта басқа түгілі, ат-көлікке азық боларлық талғажау да жоқ! – депті. Мұнан соң әлгі Мәмбеттің тағы бір айтқаны – осындағы Прорва, Лебяженское дейтін жерлердегі орыс күтірлерін қырғыз-қайсақтар шапқанда, сол барымташыларға сыбайлас болған Беріштер мен Адайлар мына Құр Ойыл бойындағы Қаракөл, Қарабау деген жерлерде отырған көрінеді; тіпті ер-азаматының көпшілігі әлі күнге Сырыммен бірге біздің шептерге сойқан салуда екен.

	Осылардың бәрін ойластыра келгенде, Колпаков пен Пономарев Жемге жорықты қоя тұрып, әлгі Беріштер мен Адайлардың қонысына қарай тартқан да, Мырзатайдың баласы Мәмбеттің бастауымен үш күннен кейін әлгі жерге жеткен. Қарсыласқан ұрықарылар біздің үш казактың астындағы аттарын атып түсіріп, бір-жар адамды жарақаттағанына қарамастан, отряд олардың біразын өлтіріп, көпшілігін тірілей қолға түсіріп, 102 адамды тұтқындаған. 2 955 жылқы, 83 түйе алынған... Осының бәрін айдап, артынып-тартынып, төменгі Урал шептеріне жеткен отряд қазір де сол артынып-тартынған күйлерінде Орал қаласына қарай қайтып келе жатыр...»

	***

	Әлқисса..

	«Жолаушының кешіккенінен сүйін» дегенмен, сонау ақпан айының 17-нде Жайық қалашығынан аттанып кеткен осы отряд, сол кеткеннен мол кетіп, мүлде жым-жырт жоғалған соң, мұндағы жұрт:

	«Осылар өзі аман болса игі еді» деп абыржи бастаған. Сөйтіп жүргендерінде, міне, көңілдерін торлаған күдік бұлты кенет сейіліп: «Ойбай, Колпаков пен Пономарев отряды қырғыз-қайсақтардың бытшытын шығарып, мол олжамен келе жатқан көрінеді. Әрі кетсе бір аптада қалаға кіреді екен...» деген әлгі хабар гу ете қалды.

	Осы әңгіменің құлаққа тиюі мұң, енді отрядқа ілікпей қалған қаладағы казак-орыстар ал кеп желіксін! Күнде ертеңгісін, кісі-қараның басы көп құралатын жерлерге: базар алаңдарына, дүкендер төңірегіне жиылып алып, саусылдаған кіл еркек ертеден қара кешке дейін қауқылдасатынды шығарды. Және жай қауқылдасса да бір сәрі, сәлемдескеннен-ақ бірінің алақанына бірі сарт та сұрт ұрып, қарқ-қарқ күлісіп, маңайды даңғаза қылып жатқандары...

	Бұл шуылдақтардың неге желігіп жүргенін өзгелер ұқпаса да, осындағы Уәйіске кеңсесі бастығының орынбасары Даниил Донсков бірден ұқты. Және.. жарты несібесі жортуыл мен жорықтан жаратылған бұл жұртқа енді тек «Һайт!» десең болды, «Шу!» дегізбей-ақ, айтқан жағыңа аттана жөнелуге бек әзір екенін де жазбай таныды. Әсіресе, соңғы екіүш күнде бұлардың қайыру берместей қатты кетіп бара жатқанын байқап, осы уақытқа дейін өздері темір тізгінмен тежегендей болып, әрең ұстап келген бұл желікбастарды бұдан әрі кідірте берер болса, бір шатақ шығып кететінін анық сезіп, «Неге біз осыларды тағы бір жортуылға жіберіп алып тыныштандырмаймыз?!»– деген оймен, ол өзінің тікелей бастығы, бригадир Акутинмен пікірлесу үшін, бүгін ертеңгісін кеңсеге де іштей шиыршық атып келіп еді.

	Сәтін салғанда, бастығының өзі мұны әлдебір шаруамен шақыра қалғаны... Оның жауабын опоңай беріп болған соң, иіні келіп тұрған әлгі әңгіменің ұштығын Донсков осы жерде шығарып:

	– Ваше высокородие! Біздің казактар өткен жаз бойы қырғыз-қайсақтардан көрген құқайларын ұмыта алмай, соның есесін қашан қайтарар екенбіз деп, тістерін қайрап жүр. «Барымтаға неге шықпаймыз?!» – деп, мені күнде мазалайды. Соны қайтсек екен? – деді жұқалап.

	Аяқ астынан әңгіме ауаны бұлай өзгереді деп ойламады ма, әлде басқа себебі болды ма, бригадир Акутин мұның кісіге кірпік қақпастан қарайтын бажырайған «үкі көзіне» қадалған күйі, жауап қатпастан ыңыранып едәуір отырып қалды.

	...Бұл өзі – әскерде көп жыл қызмет атқарғанмен, бүгінде егде тартып, еті ауырлап қалған; қимылқозғалысы да баяу; соған сәйкес, кез-келген істі шешерде де оңайлықпен елп ете қоймайтын, мінезі ауыр кісі еді. Оның үстіне, өмірде жақсы-жаманды көп көрген күллі егде кісілер секілді, ол да алыпұшпа пікірлерге көп аса еліге қоймайтын. Әсіресе, осындай шұғыл әрекетке баратын жерлерде не істеп, не қоятынын қарамағындағыларға ашып айтпай, ішінен тынып қалатын да, жырта қарыс маңдайы жарқырап, қарақоңыр ұзын мұртының екі шалғысын кезек ширатып, ара-тұра сұқ саусағымен үстелінің үстін үнсіз тықылдатып, дәл қазіргісі секілді, ұзақұзақ тым-тырыс отырып алатын әдеті бар-ды. Бұл жолы да сол дағдысына бағып, оң қолының сұқ саусағымен үстелінің үстін үнсіз тықылдатқан күйі, міне, ыңыранып әлі отыр.

	Осының отставкаға кететіні туралы сыбыстың шыққанына жарты жылдай болса да, Уәйіске кеңсесі бастығының орынтағында әлі отырғанына жыны келіп жүрген Донсков қазір де зығырданы қайнай бастаған. Әйтсе де бір жауабын естіп кетпек болып, өзін-өзі теткіп:

	– Қалай ойлайсыз, Иван Иванович?!– деді аңыс аңдай сөйлеп. – Не істегеніміз жөн болар екен?

	– Онсыз да осы... Колпаков пен Пономарев отрядының олжасы аз емес көрінеді ғой. Алдымен соны бойға бір сіңіріп алмаймыз ба? – деді паң Акутин, артық қимылды ұнатпайтынын анық байқатып.

	– Ваше высокородие! Сәтімен өзі қолға түскелі тұрған мұндай олжа бізге ылғи тап келе бере ме?! Сондықтан, мүмкіндікті барынша тиімді пайдаланып қалайық та... – деді, Донсков әу бастағы ойын тағы да қызулана қайталап. Асылы, әуелгі сөзді ақылдасу ретінде бастағанмен, әрі-беріден соң аузынан шығып қалған пікірден қайта алмай, «қолайлы жағдайды барынша тиімді пайдаланып қалу».. дегенге салмақ сала сөйлеген.

	Бір сөзді қайта-қайта айта бергенге қитықты ма:

	– Сонда өзі... не айтпақшысыз, премьер-майор?– деді, Акутин енді мұның қызметінің де, шенінің де кішілігін және ертең әлдебір қолайсыз жағдай туа қалса, жауапкершілікті түгел мұның өз мойнына артатынын анық байқатып.– Ашып айтыңызшы, қанеки! – Сөйтті де, өзі қырым етсіз, астаудай ұзын басын сәл қисайта ұстап, маңғаз кейпінен жаңылмастан бұған қарап қалды.

	Бастығының ашуланса да еш өзгермеген бет-жүзі мен баяу қимылына көз салып тұрып, үкікөз Донсков бір нәрсеге қатты таңғалды... Өйткені, Жайық қалашығындағы осы Уәйіске кеңсесіне түрлі-түрлі даушарларымен айтысып-тартысып келіп-кетіп жүретін «жалба тымақты жаман қазақтар» кейде бригадирдің өзіне жолыға алмай, бұған келіп сөйлескен кездерінде Акутин туралы бірдеңе айтпақ болса, ылғи: «Сенің сарғасқа бастығың»... деп сөйлеуші еді бұған. Қазір қарап отырса, расында да Иван Иванович Акутин жырта қарыс маңдайы жарқырап, қырым етсіз ұзын басын сәл қисайта ұстап отырған дәл осы қажыңқы күйінде, үйірге түсе-түсе әбден салығып, сасай болған астаубас сарғасқа айғырды еріксіз еске салғандай екен. Қазақтардың айтқыштығын бұрыннан жақсы білетін Донсков қазір соған тағы бір қатты таңғалғанмен, ондайға мән беріп жатуға мұршасы келмеді:

	– Айтайын дегенім... – Колпаков пен Пономарев отрядының оралуын күтпей-ақ, осында қалған казактардан жаңа отряд жасақтап, биыл шептің бойына жақын кеп қыстаған қазақтарды Жайық бойынан көшіп кетпей тұрғандарында тағы бір басып қалсақ... – деді Донсков, бастығының жүзіндегі өзгерістерді үкі көзімен қалт жібермей қадағалап тұрған күйі.

	– Ым-м-м!!!– Акутин тағы ыңыранды. Сонсоң қасын кербез керіп: – Әскердің дені отрядпен бірге кеткенін өзің жақсы білесің, – деді бұған, саппас баласына сабақ оқытып отырған кісіге ұқсап. – Азғантай адаммен қырға аттануға Алдияр анамыздың үзілді-кесілді тыйым салғаны өзіңе және мәлім. Сонда, зәуі шайтан, қырға шыққан шағын тобың ертең қырғыз-қайсақтардан қырғын тауып қалса, оның жауабын кім бермек?!

	– Ваше высокородие! Жаңадан жасақталатын отрядтың адам құрамы жайында алаң болмаңыз. Аз болмайды!!! Бұл – бір. Екіншіден, оларға жорықта алып жүруге жеңіл зеңбіректер береміз. Зеңбірек қазақтарды шыдатпайды! Үшіншіден, шеп бойындағы форпостылар мен пикеттерден, сондайақ хуторларды қорғауға қойылған әскери күштерден де адам қосамыз. Бұл – бұл ғой, ең бастысы – Орынбор мен Оралдан екі бағытта бірдей отряд шығыпты дегенді естіген қырғыз-қайсақтар қазір түгелімен Жем бойына жиылып, қол құрап жатқан көрінеді. Әне.. олар сол жақта шуласып жүргенде, біз мына Сахарный бекінісінің қарсы бетіндегі қырғызқайсақтарды ғана шауып алсақ... соның өзінде олжаға белшемізден бататындығымызға мен кепіл!

	– «Сахарныйдың қарсы бетіндегі-і?..» Ол жерде қыстап отырған қай қырғыз-қайсақтар еді?!

	– Өткен жылы шепті бұзып түу Волгаға дейін барып, ел шауып қайтқан – Әжібек Табындар мен Жиенбет Табындар... сұлтан Айшуақ ұлысының адамдары көрінеді. Осыдан екі-үш күн бұрын барып қайтқан біздің шолғыншылар анық хабарын айтып келді... әзірге еш алаңсыз отыр дескен.

	– Жарайды! Алаңсыз отырса – алаңсыз отырғанақ шығар. Бірақ гәп онда емес. Сіз маған мынаны айтыңызшы... Қырғыз-қайсақтарды қайта-қайта қан қақсатып шапқанда, олар да біздің хуторларды қайта-қайта шапқанын, осының бәрі сол үшін істеліп отырғанын ертең бұлтартпастай мойындарына қойып беретін айғақ, дәлел бар ма? – деді Акутин қыңыратқып.

	– Бар болғанда қандай, Ваше высокородие!– деп, шептің екі бетіндегі жағдайдан да жақсы хабардар, әсіресе Жайықтың арғы бетіндегі қырғызқайсақтардың игі-жақсылары мен ел ағаларының әрбір ісін қалт жібермей қадағалап отыратын Донсковтың үкі көзі жайнап кетті. – Басқасын былай қойғанда, мұны хандары Нұралы да айғақтап бере алады, – деді сонсоң үстемелей түсіп. – Нанбасаңыз, қараңыз! Осы март айының басында Хан бізге баласы Есім сұлтан арқылы хат жіберген. Сонда ап-айқын жазыпты. Әлгі Табындар сонау Волгаға дейін барып ел шапқан деген соң, біз ол хаттың көшірмесін алып қалып, өзін Орынбор экспедициясының қарауына жолдаған едік. Экспедиция болса: «– Колпаков пен Пономарев отряды өз міндеттерін орындаған соң, қайтар жолда әлгі Табындардың ауылдарына соқсын! Сөйтіп, Волга бойынан ұстап әкетілген адамдарымызды қайтарғызу үшін, олардан да біраз адам байланып әкелінсін» деп тапсырыпты. Бұл хабар отрядқа жетпей қалды; дұрысы мына сіз бен біз жеткізе алмай қалдық! Өзіңіз білесіз, біздің отряд енді екі-үш күнде қалаға келіп те болады. Соншама көп мал-жанмен, соншама көп жәсірлермен, жол үстінде келе жатқан олардың олай-бұлай мойын бұруға еш мүмкіндіктері жоқ. Сондықтан Шекара істері жөніндегі Орынбор экспедициясының өтініші орындалмай қалмасы үшін де, әлгі жерге әскер жібергеніміз жөн болмай ма?!

	– Бағанадан бері осыны айтпаймысыз...– деп Акутин бұрқ ете қалды. – Орынбор экспедициясының ондай хаты болса, қанеки, әкеліңдер! Әуелі өзім танысып шығайын.

	...Шекара істері жөніндегі экспедицияның бастығы, әрі Орынбордың обер-коменданты, генерал-майор Зенбулатовтың сүйкектете қол қойған хатын оқып шықса, шынында да, дәл Донсковтың айтқанындай екен. Өткен жылы Волга бойынан ұстап әкетілген адамдарды қайтарғызу үшін, әлгі Табындардың ауылдарынан біраз адамды байлап әкелу тапсырылыпты. Ал, бұл Табындардың ауылдары Жайықтың бойындағы мынау Карши форпостысы мен Сахарный бекінісінің қарсысында, тап іргелерінде қыстап жатқанын жақында хан Нұралының өзі хат жазып бұларға хабарлағанын, міне, орынбасары Донсков айтып отыр.

	Акутин ойланып қалды... «Колпаков пен Пономарев отряды болса, қалаға бірер күнде жетуге тиіс. Енді олардың артқа қайрылуға, шынында да, мұршалары жоқ. Сонда не істеу керек?!»

	– Әрине, жаңадан отряд жасақтау керек, Ваше высокородие! – деді, қайтадан шақырып алып ақылдасқанда орынбасары Донсков. – Өткенде отрядқа ілікпей қалған казактардың біразы Сіз бен бізге өкпелі еді. Енді Колпаков пен Пономарев отрядының олжалы келе жатқанын естігеннен бері, тіпті іштері күйіп жүр. Жинайық соларды!

	– Жина! Жина да, дереу жолға аттандыр! – деді енді Акутин.

	Сол – сол-ақ екен, Даниил Донсков жақында ғана шені жоғарылаған өзі жас, өзі қызуқанды офицер Петр Назаровты шақырып алып, қалада қалған казактардан 225 адамды іріктеп берді де, Жайық бойындағы қамалдар мен форпостылардан жолшыбай тағы 180 адамды қосып алуға рұхсат етілген қағазды қолына ұстатып, мұздай қаруланған отрядты екі жеңіл зеңбірегімен жолға шығарып та жіберді.

	Қала сыртындағы күре жолдың басында тұрғанда ғана, отряд бастығы Назаровты оңаша алып шығып айтқаны:

	– Бір нәрсе есіңде болсын, Петруха! Осы жолғы олжаларыңның тек жартысы ғана өздеріңдікі болады. Естіп тұрсың ба, тек... тең жартысы ғана!!! Солай! Оған іренжімейсіңдер!

	– Жарайды, Даниило Дмитрич! Түсінікті...– деп, аржағын айтқызбастан Назаров сақ-сақ күлді. – Бұл сапарға кімнің арқасында шығып бара жатқанымызды білеміз ғой! Сондықтан, сіздің үлесіңізге ешкімнің де дау-далабасы бола қоймас. Қош-ш!!!– деді де, қаладай тістері ақсия күлген күйі, бағанадан бері ауыздықпен алысып, көзі шатынап әрең тұрған астындағы күреңқасқа аттың тізгінін қағып қалып, ұзап бара жатқан серіктерінің соңынан тасырлата жөнелді.

	Ағаман Донсков ет қызуы басылмаған жас офицердің әлі ештеңеден шайлықпаған жүрегі жорықты аңсап, атқақтай соғып тұрғанын әлгінде ә дегеннен-ақ байқаған.Әйтсе де, айтар сөзін біржола шегелеп жіберу үшін, амалсыз кідірткен-тұғын. Енді анау құйындай ұйтқып бара жатқан күреңқасқа аттың тасырлаған тұяқ дыбысынан да жас жігіттің сол бір желікті көңіл-күйін анық сезіп, Назаровтың ту сыртынан көз алмай қарап қалды. «Жарайсың казак! Жарайсың... – деді сонсоң сүйсінісін жасыра алмай.– Қазақтармен қаймықпай шайқасу үшін бізге, міне, осындай жігіттер керек! Әйтпесе, кейбіреулер қыртып жүргендей, бұл қырғыз-қайсақтар дегенің– оп-оңай шағыла қояр жаңғақ емес!» – соңғы сөзді іштей, әлдекімдерге ыза бола тұрып, ашына айтты. Өйткені, кім не десе, о десін, қырдағы қазақтың жайын дәл қазір бұл төңіректе өзінен артық білетін ешкім жоқ-ты. Мұның жақсы білетіні – өзі де осы Жайық бойының баяғыдан келе жатқан байырғы казак-орысының баласы еді. Және жас күнінен-ақ қазақтармен жағаласып өскен жүгірмек-ті. Мұның бала күнінен көріп келе жатқан сол жағаласы, сол талас-тартысы өрши түспесе, әліге дейін бір толастаған емес. Рас, баяғы Пугачев көтерілісі тұсында кемді-күн тіл табысқан кездері де бар. Бірақ сол тұстағыдай тату күндерде де, араздық пен ашық жаулық күшейген кейінгі мына қату күндерде де, Құдай тағала бұл екі жұрттың пешенесіне көрші боп қатар өмір сүруді жазған соң, араларындағы ыссылысуықты сол қатынас әлі жалғасып келеді. Сондай ерікті-еріксіз аралас-құраластықтың салдарынан да Даниил Донсков бала күнінен қазақтармен қоянқолтық араласып, қазақшаға да судай болып алған. Соның арқасында, өзі тілін білетін осы жұрттың қазір ділін де жазбай танитын нағыз жырынды. Сұңғыла!

	Қазір шептің екі бетінде бірдей көшіп-қонып жүрген бодан жұрттардың, соның ішінде, әсіресе қазақтардың жай-жағдайын бүге-шігесіне дейін жақсы білетін екі кісі болса, соның бірі – өзі, біреу болса да, тек қана өзі!!! Сондықтан да Жайықтың казак-орыстары мен қазақтардың, яки қалмақ пен қазақтың, немесе башқұрт пен қазақтың арасында шешуі қиын шатақ іс шыға қалса, ондай жерде Донсковтың жүретіні де сол! Бригадир Акутин ең бірінші осыны жұмсайды.

	Арбаға жегіле-жегіле әбден аққаптал болып алған әккі өгіз секілді, бұл да нағыз қумүйіздің өзіне айналған. Қулығына найза бойламайтыны соншалық, қарулы қол алып қырға шыққанында, қазақтарды қан қақсатып жүрген қаталдығын сырт көзге қалайша сездірмейтін болса, шеп бойындағы кейбір ұсақ-түйек істерге байланысты осы елге бейбіт келісім іздеп келгенінде де, жымын білдірмейді. Өйткені, бейтаныс қазақтардың көзінде бұл бір... ажары ашық, аңқылдап сөйлеп отырған адам! Келген бетте ауыл-елдің амандығын, осындағы ақсақалқарасақалдардың есен-саулығын тегіс сұрап, қазақша сайрай жөнелгенде, елдің игі-жақсылары мен үлкендерінің өзі ұйып қалады.Ұйытып тастайды бұл! Ондайда, тіпті, Текенің казак-орыстарын желіктіріп әкеліп, әнебір кезде ел шаптырып кетіпті десетін ағаман Донсков – осы ма, жоқ па, жұрт есінен жаңылып қалады. Өйткені, қарсы алдарында қазақша сайрап отырған; қазақтың ата-дәстүрін, жол-жоралғысын, тіпті әзіл-қалжыңына дейін судай сапырып, үлкенді – аға, кішіні – іні деп қойып, іші-бауырларына кіріп отырған мына кісінің қолынан ондай зұлымдық келеді дегенге адам сенбестей. Жо-жоқ, Құдай сақтасын, ондай кісәпірлікті істетіп жүрген – сірә, анау Текедегі әскердің бастығы, әлгі... Акутин дейтін кербез «сарғасқа орыс» болар... әлде сол секілді жоғарыда отырған біреу ме – әйтеуір бұл емес, аты-жөнін қазақ естіп-білмеген бөгде адам секілді көрінеді. Бұл туралы жаман ойдың тіпті көңілдеріне де кіріп-шықпайтыны ғой... «дос күліп, дұшпан табалар-ау» демей, өзге түгілі, өзді-өзінен сұрамасты бұдан сұрай береді.

	...Қай жылы еді, Құдай-ау!? Е-е, осыдан екі-үш жыл бұрын екен ғой. Әлдебір шаруамен осы елге Донсков келіп, екі жақ даулы іске бітіскендей болған соң, көңіл бірленіп, енді жұрт діл ашысып әңгімелесіп отырған дастархан басында, бір аңқылдақ қазақ, жай қазақ та емес, Алаша дейтін рудың биі – Сыпыра деген кісі бұдан:

	–Даниял батыр, осы сендердің біреулеріңді «орыс» дейді, енді біреулеріңді «қазақ-орыс» дейді, бұ не сөз? Осының мағынасын түсіндіріп беріңізші! – деп те сұрағаны бар.

	Сөзге мүдіретін Донсков па:

	– Сыпеке-ау, дардай би басыңызбен соны әлі күнге дейін білмей жүрсіз бе?! – деп, қашандағысындай кеңк-кеңк күліп алып, бұл сайрай жөнелген. – Шынымен сұрап отырсаңыз, айтайын... Мына біздің арғы аталарымыз да, өздерің секілді, күнінде көп қатын алыпты ғой. Бірінші әйелі, яғни бәйбішесі – орыс екен де, тоқалы – мына Сіздердің апаларыңыз, қазақ қызы екен. Содан, бәйбішеден туғандарды жұрт «орыс» деп атапты да, тоқалдан туған мына біздерді «қазақ-орыс» деп кетіпті. Так, что, біліп қойыңдар... біз – сендердің жиендеріңіз боламыз! Сонсоң... өздерің де көріп жүрсіңдер ғой, анау жоғары жақтағы... Петербор, Мәскеудегі орыстар бізге ылғи иық көрсетіп, бұйыра сөйлеп отыратындарын. Сол неге демейсіңдер ме?! Әні, гәп сонда... Олар төрде, тек жоғарыда отыратын бәйбіше балалары! Ал, біз – төменде отыратын тоқалдікі! Тоқалдан туған томарбастардың төрге шыққан кезі бар ма, сірә?!

	Осы тұста:

	– Е, енді... бауырларың екен ғой! Неғылса да, «Енесі тепкен құлынның еті ауырмас» дейді біздің қазақ. «Өзіңдікі өзекке тепсең де кетпейді» деп және айтады. Ағайын арасының анау-мынаусын елей беріп неғыласыңдар! – деп, құдды бір соған Донсков күйініп отырған кісідей-ақ, Сыпыра би біраз жұбату айтқандай болған.

	Іштей мырс еткен Донсков, осы арада қазақтарға ұнайды-ау деген тағы бір сөзді қыстырып жіберді:

	– Дегенмен, бәйбіше балаларының зәбірі өтіңкіреп бара жатса, біз де құдайдың пендесі емеспіз бе, қолдарын қағып жіберетін кездеріміз, әрине, болады ғой. Мәселен, баяғы... Пугаш батыр тұсындағыдай! Ал, тіпті қатты кетіп бара жатса, арқа сүйер мына өздерің барсыңдар. «Ойбай, нағашыеке, қайдасыңдар?!» – деп сендерге жүгірмейміз бе?! Жүгірдік қой баяғыда, естеріңде болса!

	– Рас-ау!–деп, «баяғыны»... – «Пугаш заманын» еске түсірген Сыпыра би қатарлы шалдар қауқылдасты да қалды.

	– Е, бәсе-е.. Бұл иттер қайдан шықты деп жүрсек, өзіміздің жиендер екен ғой!

	– Әй, атаңа нәлеттер-ай! «Жиен – ел болмас, желке– ас болмас» дегенді біздің шалдар осыларға қарап айтып жүр екен ғой,– десіп жатқандар да баршылық.

	Донсков та қарап қалған жоқ.

	– Ау, жалба тымақ жаман қазақтар-ау, өздеріңде еш кінәрат жоқ кісідей сөйлейтіндерің не?! – деп, «нағашыларына» енді өзі қарсы шабуылға көшті. – Әлі күнге қырық серкешімізді берген жоқсыңдар. Ол – ол ма, ара-тұра келгенімізде, «Ойбай, жиен келіп қалған екен!» деп, астымызға ат түгілі, тай мінгізіп жіберуді де білмейсіңдер. Сосын Жайықтың арғы бетіндегі қаптаған «қазақ-орыс» – кіл жиендерің – бәсірені нағашыларының малынан алмағанда, қалмақтан ала ма?!

	Қисынды сөзге жұрт қыран-топан... Даниил Донсков қарап отырса, асылы, бұл қазақ деген халықтың бақыты да, соры да – осы сөз секілді ме, қалай... Шетінен сөз түсінгіш! Түсінгіш қана емес, соны келістіріп айта да білгіш... және айтқыш адамдарды қатты бағалағыш... Даниил Донсков осы жұртқа өзі туралы күні бүгінге дейін өзге күдік, бөтен ой туғызбай, қайта жат жұрттың ішіндегі осылардың бір сенімді адамы секілді көрініп, секем алдырмай келе жатса, соның бәрі – сөз білгендігінің, иә-иә... тек тіл білгендігінің ғана емес, осы халықтың жаны– өткір де тапқыр сөз білгендігінің арқасы. Ағаман өзінің осы қасиетін, әрине, өзі де жақсы біледі! Жақсы білгендіктен де, аңқау да аңғырт, бірақ турашыл һәм қайсар бұл жұрттан аса құпия ұстайтын сол қаруын тек осындай ұрымтал жерлерде, орнымен ғана, бірақ қапысыз сілтеп келе жатыр.

	Әлгі жолы да сөйтіп, аңқау қазақтардың ауыздарын аңқайтып, өзі сүттен ақ, судан таза кісідей қайтып кеткен-ді.

	Қазаққа аттанып бара жатқан әскердің соңынан көз алмай қарап тұрған Донсков осының бәрін тағы бір ой елегінен өткізіп шығып, ұбақ-шұбақ шерудің қарасы үзіле бергенде ғана ат басын кері бұрды да, қалаға қарай ақырын аяңдай жөнелді.

	***

	Екі жеңіл зеңбірек сүйреткен сол Назаров отрядының Жайықты жағалай суыт жүріп келе жатқанына, міне, бүгін екінші күн. Беттері – төменгі Жайық шебінің Салындылы, Сақарлы бекіністері.

	Күн бұлтты. Әрі желкем. Қыс ызғары әлі кете қоймаған кез. Жардай атанды жығады-мыс делінетін ерте көктемнің суық желі бірде баяулап, бірде екілене соғып тұр. Жел күшейген кезде қар астында қыстап шыққан күйрек жусан мен әлдебір боз шөптердің бастары жапырыла жығылып, жандары қалмай бүрсең қағады. Жолдың екі бетінде бірдей көлбеген ұшы-қиырсыз кең дала қазір сұп-сұр боп сұлқ жатыр.

	Сұры кеткен сұрқай аспанда да өң жоқ. Өз-өзінен дірдектеген сұрғылт бұлттар үйіріле соққан жел ауанымен бірде олай, бірде бұлай сапырылысып, толассыз жөңкілуде. Соңғы күндері сығырайып та көрінбеген күн көзі мезгілдің қазір қай шама болғанын да жобалатар емес. Ауа райының түнеріңкі, түксиген қабағынан ба, аспан асты, жер үсті тегіс күңгірт тартып, дүн-дүние өзінің көңілсіз кейпін көрсеткісі келмегендей, тезірек қараңғылық қойнына енгелі тұр. Манаураған мынау даланың түу бір қиян шетінде, сонау аспан мен жердің астасқан тұсында, көз ұшындағы көкжиекте ғана үміт сәулесіндей қылаңытқан бозамық рең бар.

	Сұрғылт күннің осынау суық ажарын өз беттеріне көшіріп алғандай, кілең бір қанын ішіне тартып, сұп-сұр боп алған адамдар көз байлана Жайықтың Салындылы дейтін бұрылысына жетіп, осы жердегі форпостқа маңдай тіреді.

	Салындылының тұсында Жайықтың екі беті бірдей ежелден орман-тоғайлы болатын. Жылда су тасыған кезде, осы орман-тоғайдың өз ағаштарының түбірі ме, жоқ әлде басқа жақтан тасқын айдап әкелген томарлар ма, әйтеуір құм қайраң жағалау әсіресе, осы тұста әлдебір алып құбыжықтарға ұқсаған алуан кеспірлі салындыларға толып кетуші еді. Ел содан да оны ежелден «Салындылы» дейтұғын. Казак-орыстар арбиып-арбиып жатқан ондай томарлар мен су айдап әкелген салындыларды «карши» деп атайды екен, соңғы жылдары осы тұсқа салған форпостыларын да солай атап, енді міне, қазақтың қашаннан келе жатқан жер-су атауларын да адам танымастай өзгерте бастапты.

	Осы жерді діттеп келе жатқан отряд командирі Назаров, Каршиге кеп кіргенде ғана «Уһ!» деп, демін бір-ақ алды. Бөлімше бастықтарына казактарды бөліп-бөліп жайғастыруға бұйрық берді де, өзі дереу атқосшысын форпост бастығына жұмсап, соның келуін тосып қалған. Апақ-сапақта үстеріне кеп ошарылған әскердің жайын білмекке, форпост бастығының өзі де осылай қарай асыға басып келе жатыр екен.

	Олпы-солпылау киінген, сұрғылт өңді, мосқал казак тұра қалып, өзін: «Форпост бастығы есаул Ферапонтов!» деп таныстырған. Назаров оған Урал әскерлері Уәйіске кеңсесінің бұйрығын ұсынды.

	Жүзін жел қағып, жақ жүні үрпиіп кеткен, жүдеулеу мосқал казак қолына ұстатқан бұйрыққа көз жүгірткені болмаса, көп аса қадалып жатпады. Танысып шыққанның рәсімін ғана жасады да, жоғарғы жағында екі нән бекірені аяғына басып тұрған қарулы казактың суреті бар қағазды69 төрт бүктеп төс қалтасына мұқияттап салып алып, енді отряд басшысының ауызша айтар тапсырмаларын ғана тосып қалған. Назаров өздерінің бүгін осында түнеп шығатындарын; ертең ертелеп қырғызқайсақтар жақ бетке өтіп, бұйрықты орындауға тікелей кірісе бастайтындықтарын; сондықтан оның ойдағыдай орындалуы үшін, нұсқау бойынша, форпост бастығынан не талап етілетінін тәптіштеп айтып шықты.

	– Біріншіден, бұл форпосттан өзіңіз бастаған он адамды жау-жарағы, ат-көлігімен ертеңгісін осы отрядқа қосуға әзір етесіз. Екінші, таңертең қырғызқайсақтарға тиіскен кезімізде, олардың «кінәларын» көздеріне шұқып тұрып көрсететіндей «айғақ» керек! Ол үшін, ең болмаса, осындағы казактардың жорыққа мінуге жарамсыз боп қалған ақсақ-тоқсақ, арықтұрық аттарының бәрі қазір, ымырт қараңғысында, арғы бетте жайылып жатқан қазақ жылқысына қарай айдалып тасталсын. Үшінші, бүгін әскер алаңсыз тынығу үшін, форпост күзеті әдеттегіден әлдеқайда күшейтіліп, оны бақылауды тікелей өз міндетіңізге аласыз.

	Егде тартып қалған есаул казак отряд басшысының сөзін үнсіз тыңдап болды да «Құп!» деп, айтылған тапсырмаларды орындау үшін дереу іске кірісіп кеткен. Сырттай олпы-солпы көрінгенмен, ұзақ жылдар бойы шепте, қауіп-қатер өтінде тіршілік кешіп келе жатқан күллі әскери адамдар секілді, бұл кісі де өз ісіне тастай екен... бір сағат шамасында қайта оралып, отряд басшысының тапсырмалары түп-түгел орындалғанын: ертең бұларға еруге тиіс он казактың сақадай сай отырғанын; жарамсыз жылқы атаулының бәрі әлгінде іңір қараңғысында арғы бетке айдалып тасталынғанын; форпост қақпасы мықтап бекітіліп, күзеттің күшейтілгенін және оны таң атқанша тікелей өзі тексеріп тұратынын мәлім етті.

	Сонда ғана мынау мосқал казактың шаруаға мығым адам екеніне көзі жеткендей болған жас офицер, бағана сұрағысы келсе де, «осы не білер дейсің?!» деп менсініңкіремей, өзін-өзі теткіп қалған бір жайтты анықтап қоймақ болып:

	– Сонымен... қырғыз-қайсақтардың ауылдары орындарында әлі отыр ма, есаул?! – деді оған бейбіт үнмен. – Ертерек аттансақ, елдерінің шетіне қай шамада ілігеміз?

	– Түсінбей қалдым, майор мырза! Қайдағы ауылдар... – деді, есаул аңтарылып.

	– Анау... арғы беттегі ауылдар! Қырғызқайсақтардың ауылдарын айтам, – деді, осының бірдеңе білетініне әу бастағы күмәні қайта ояна бастаған Назаров шегелей түсіп.

	– Арғы бетте ешқандай ауыл жоқ қой, майор мырза! – деді, есаул енді сол ауылдардың жоқтығына дәп бір өзі кінәлі кісідей. Сонсоң мынау ыстық-суығы басылмаған жас офицердің қызбалықпен айтып қалған ағаттығын байқамағансып: – Биыл Жайыққа ешкімді жақындатпаңдар деген – Уәйіске кеңсесінде отырған мына өздерің емес пе?!»– деп, оны қомпитып қойды.

	– Ендеше анау қаптап жатқан жылқы кімдікі?! Бір Сіздің форпостыңызда сонша мал жоқ шығар!..

	– А-а, жылқыны айтамысыз?! Жылқы – Айшуақ сұлтандікі! Орынбор шекара экспедициясының арнайы рұқсатымен қыстап жатыр биыл...

	– Қате! Қате айтасың, есаул! Біздің шолғыншылардың Уәйіске кеңсесіне әкелген мәліметтері бойынша, мұнда қыстап жатқан мал – хан Нұралының інісі – Айшуақтың өз жылқысы емес, оның ұлысындағы Әжібек Табындар мен Жиенбет Табындардың малдары... Ал, бұл екі рудың ұрықарылары өткен жылы шепті бұзып, түу Волгаға дейін барып, біздің хуторларды шапқан! Маған берілген бұйрық – сол шапқыншылық кезінде әкетілген малды да, жанды да қайтарғызу үшін, әлгі Табындардың қолға түскен малын да, жанын да айдап әкету! Ұқтың ба, есаул?! Ай-дап ә-ке-ту-у-у!

	– Ұқтым, майор мырза! – Бұл жорықтың мәнісін онсыз да іші сезіп тұрған есаул, бағынышты адамдарға тән бәсең үнмен пәс тіл қатты да, үнсіз қалды.

	***

	Алаш баласы ата қоныстың талайынан айрылып, шегіне-шегіне келгенде, ақыры көлденең жатқан Жайықтың анау батыс жағындағы Самар беті орыста қалғанмен, әйтеуір мына күншығыс жағындағы Бұхар беті қазақтікі ғой деп, тәуба қылып жүруші еді. Соңғы жылдары соның өзі алдамшы үмітке айналып бара ма, қалай... Басқасы – басқа; Салындылыдағы форпостқа бір-ақ түнеп шыққан мына отрядтың өзі, жұрттың ұғымындағы сол «Самар бет», «Бұхар бет» дегендерге пысқырған да жоқ! Таң қараңғысында тағалы аттарымен Жайықтың көкше мұзын кішірлетіп кесіп өтті де, кеше кешкілік өздері көрген қазақ малының өрісіне қарай тіке тартты.

	Алакеугім шақ еді. Аяқ астынан сатыр-сұтыр етіп самсаған сары қол шыға келгенде, кілең жүген-құрық тимеген шу асау жылқы дүрр етіп, құйрықтарын шаншып ала қайқайған. Осы сәтте «Қайт! Қайт!!!» деп айғай салып аржағынан шыға келген екі атты, бұларды барымташылар деді ме екен, қолдарындағы әлдебір қаруларын шошаңдатып осылай қарай беттей беріп еді, алдыңғы жақта келе жатқан казактардың қайсы бірі әлгілердің көзін қорқытпақ болып, төбелерінен асыра мылтықты басып-басып жіберді.

	– Атта-а-ан!!! Аттан!!!

	– Жа-а-ау!!! Жау-у!!!– деген үрейлі де ащы дауыс осы кезде таңғы тыныштық пердесін дардар айырған. Жер астынан жік шыққандай, кенет жиырма шақты адам ғайыптан пайда бола кетіп, бұлар мен қалың жылқы арасын кес-кестей берді.

	Мыналардың осынша тез жиыла қалғанымен қоймай, өздерінше қарсылық көрсетпек болып, алдарынан ат ойнатып, олай-бұлай ойқастай бастағанына жыны келген отряд бастығы Назаров дереу қылышын қынабынан суырып алып:

	– Казаки-и-и-и!!! – деп бар даусымен айғай салды да: – Лавой впе-ре-е-ед!!! – деп, бұйрығын бітірербітірместен-ақ, бағанадан бері у-шуға делебесі қозып, екі көзі шатынап, ауыздығын қарш-қарш шайнаумен әрең келе жатқан күреңқасқа аттың басын қоя берді. Сол-ақ екен, тоңы қатты қара жердің бетін алапат дүбірге толтырып, ізінше тасырлай жөнелген мың-сан тұяқтың үні даланы кернеді де кетті.

	Ызы-қиқы! У-шу! Айғай-сүрен! Дәл қазір ағызып келе жатқан аттың да, оның үстіндегі адамның да бойына бір адуын желік біткен. Мына қалыптарымен бұлар жолындағының бәрін жайпап өтпей, тынбастай...

	Жан-жағына жалақтап, жау іздеп келе жатқан жас офицер бағана бір қарағанында, екі ара онша қашық емес-ақ сияқты еді; әйтсе де алғашқы қарсыласын ұшырастырғанша, адам айтса нанғысыз кө-ө-өп уақыт өткен секілді көрінді оған. Жүрегі атқақтай соғып: – «Жау қайда? Жау?!» – деп әзәзіл иектеп, желденген жынды көңіл алдарынан көрінген әлгі бір азғантай топтың, бұлар қаптай ұмтылғандаақ, көпшілікке жұтылып кеткенін қайдан білсін?!

	Дегенмен, жан-жағына көз салса, әр жер – әр жерде әлі де болса қайрат қылып, қарсыласып жүргендер бар секілді ме, қалай... Сондай бір сартсұрт соқтығыс, шақ-шұқ қақтығысқан қылыш шыңылы қаттырақ естіліп, қасына таянғанда аңдаса, ала аяқты торы арғымақ ат мінген, жеңіл қаптамасының белі шарт буулы, қиғаш жауырын бір жас қазақ қамалаған казактардан қаша ұрыс салып, тұсына келіп те қалған екен.

	Назаров ту сыртымен келіп қалған бұл қазақты қылышпен қыл мойыннан қиялай тартып жібергісі кеп бір тұрды да, онысы сырт көзге дұшпанынан қорыққандықтың белгісі секілді боп көрінер деп, әлденеге өзін теткіп қалды. Жан алып, жан беріскен шайқас үстінде сондай кідірістің өзі-ақ кісінің тағдырын шешуге жеткілікті болады екен; келесі бір қас қағымдай сәтте ұршықтай үйірілген жас жігіттің өзі мұнымен бетпе-бет келіп, қаймықпастан тұптұра қарсы шапқаны! Нағыз «іздегенге – сұраған!». Бағанадан бері қылышты оңды-солды сілтеумен еті әбден қызған бұл қазақ, сол екпінімен, ұрысқа енді ғана араласқан мұны сәл мүдіргенінде сайып түсіретін еді; құдай сақтап, қылышын дер кезінде көлденең тосып үлгерген Петр Назаров болаттың болатқа «Шың-ң-ң!!!» еткен ащы дыбысын құлағы шалғанда, жаны аман екенін ғана сезіп, демін бірақ алды. Сол-ақ екен, долырған ашумен күреңқасқа аттың тізгінін кере тартып, іле аспанға шапшытқан бұл да жаңағы қапы кеткенінің қарымтасын қайыру үшін, алмас қылышын аяусыз бір сілтемек еді. Қырсық шалғанда, қарсыласының торы арғымағы мұның күреңқасқасынан әлдеқайда ірі жылқы екен– екі ат қайтадан қатар шапшығанда, құлансүйек күреңқасқа мына құйрығы жерге шұбалған торы арғымақтың қасында тай секілді ғана болып қалғаны... Лажы құрыған Назаров не істерін білмей, лезде төбесіне шығып кетіп Әзірейілдей төніп тұрған дұшпанына қараса, арандай ашылған аузындағы аппақ тістері ақсиып, көкіректе қайнаған кектен жағы қисайып кеткен өзі шамалас жас қазақ, екі аяқты үзеңгіге шірей тіреп, ер үстіне көтеріле бере, қолындағы қайқы қылышпен мұны қиялай тартып жібермекке құлашын жазып та үлгерген екен.

	«Өл-ді-і-ім!!!» деген ой санасын найзағайдай осып өткен Назаровтың екі көзі мұздай боп шақырайып, тіршіліктің соңғы сәулесі жанарынан қашан жалп етіп сөнерін ғана күтіп қалған. Кенет... кеудесінен біреу түйіп жібергендей, «Оһ» деп, оқыс шалқалаған әлгі жігіттің қос қолы көкке самғағысы келген қыран құстың қанатындай екі қапталына қатар жайылып, бұлғаң еткен басы омырауына құлап, әлденеге ат үстінен ауып бара жатты...

	Түкке түсінбеген Назаров не болып, не қойғанын ұғынып та үлгерген жоқ, гүрс еткен мылтық даусына қоса, біреудің асығыс:

	– Сіз сақ болсаңызшы, командир! – деген, кейісті үні ғана жетті құлағына.

	«Бұл кім?.. Неге жекиді бұған?!»– зерделеуге мұршасы келмеді. Үрейден қалтырап кеткен бойын әзер тежеп, дауыс шыққан жаққа еш мағынасыз мойын бұруға ғана шамасы жеткен. Қараса, оқпанының аузынан ақырын ғана түтін сыздықтаған мылтығын әлі кесе-көлденең ұстаған күйі, анадай жерде ат үстінде есаул Ферапонтов тұр екен. «О, Құдая!!! Күні кеше өзі кісі екен деп те қомсынбаған жаман казак... Кәдімгі Каршидің форпост бастығы – есаул Ферапонтов!!!» – Мыжырайған көнетоз көрпеш бөркінің бұйрасы көзіне түсіп, темекі түтініне ысталған сарғыш мұртының екі шалғысы екі жаққа едірейген күйі, ең болмаса қасына жақындамастан, әлгі орнында алшиып тұр. Таң қаларлығы сол – жаңа ғана бұған, командиріне, зілдей қылып кейісті үн қатса да. әйтеуір дәл қазір өңінде мұны жазғырудың да. кінәлаудың да ізі білінбейді. Мына тұрысына қарасаң, тіпті бастығын ажалдан аман алып қалған кісінің сиқы емес мынанікі; жүзінде қуаныштың да ұшқыны жоқ. Әскери устав бойынша, бұл ісі күні ертең-ақ ерлікке бағаланып, марапатталуға тиіс екендігін де білмейтіндей. Керек десеңіз, ондай ой осының қаперінде де жоқ сияқты. Бар болғаны – қапылыста қатерге ұшырай жаздаған жорықтас жолдасының бірін, Құдай сәтін салып, құтқарып қалуға септігі тигеніне шүкір деп, соның өзіне тәубе қылған кісінің сыңайы ғана байқалады кейпінен.

	...Үлкенді-кішілі не түрлі адамдармен орайына қарай сыйласқаны болмаса, күні бүгінге дейін ешкімнің алдында қыры сынып көрмеген, көкірегі желді жас офицер, өмірінде бірінші рет мынау мыжырайған көрпеш бөрікті жаман казактың алдында әлденеге еріксіз кішірейіп бара жатты. Кішірейгісі келмеп-ақ еді, өзін жаңа ғана ажалдан аман алып қалған мына казак, мұны екі дүниеде бірдей қарыздар еткенімен қоймай, онысын түк міндет қылмастан, кәдімгі қаруластық парызын атқарған кісінің кейпімен ғана маңқиып тұрғаны (әсіресе сонысы!!!) мұның діңкесін құртып, басын еріксіз кішірейтуге мәжбүр етті.

	Сол сәтте екі дай күй кешіп, не қыларын білмей тұрып қалған Назаров, қалайда оған жұрт алдында ризалығын білдіру үшін даусын әдейі көтеріңкіреп:

	– Фера-пон-то-о-ов!!! – деп, әлдене айтпаққа оқтала беріп еді, ылғи бұйырып сөйлеуге дағдыланып, жаман үйреніп кеткен аузынан, жылы лебіздің орнына кенет... өзі де ойламаған мүлде басқа сөз шықты.– Ферапонтов, қайсақтардың қалғаны қайда? Не қылдыңдар оларды?!– деді, құдды бұл сұраққа жауап беру Каршидің есаулының жеке басына жүктелген міндеттей-ақ.

	– Қашқаны – қашты, қарсыласқандары қолға түсті, майор мырза! – деді әлдекім, Ферапонтовтан да басқа бұл іске жауап бере алатын адамдар бар екенін байқатып. – Не бұйырасыз?

	– Дереу осы жерге әкеліңдер!

	«Әкеліңдер тұтқындарды!»

	«Тұтқындарды әкеліңдер!!!»

	«Тез!!!» – деген өктем де зілді үндер сол бойда біреуден-біреуге жетіп, әскердің мына басынан, ана басына қарай жалғасып кете барды.

	Енді міне... қары біресе еріп, біресе қатып; оның үстіне күн сайын өрістегі мал тұяғы шиырлап әбден айғыз-айғызын шығарған сүреңсіздеу қыр басында Назаров бастаған бір топ адам, тұтқындалған әлгі мүскіндердің әкелінуін күтіп, аттарынан түспестен иіріліп тұр. Бәрі үнсіз. Қымс етпейді. Бұлардың әрі үнсіз, әрі аттарынан түспей тұрғандары – орталарында беті ашық өлік жатыр. Бағанағы сайыскер жігіт!!! Жазымы да, жазығы да әлі ешкімге артылмаған. Әйтсе де, пақырдың жаны кіршіксіз, пәк екендігін мына жұрт білсін дегендей, Құдай тағала оның пешенесіне осы маңдағы алақандай ғана таза жерді,– лайсаңға былғанбаған бір ойдым аппақ қардың үстіне құлауды жазыпты. Байғұстың төрт аяғы төрт жаққа кеткен; бірақ қолындағы қайқы қылыштың сабын уысынан шығармаған күйі, тас қылып ұстап қатып қалыпты. Сонысымен-ақ жауын ықтырып, жанына жақын келтірмей тұрған өліктің сұп-суық бетіне тіке қарауға дәттері жетпегенмен, оны айнала қоршап тұрған мына жұрттың көз қиығы марқұмның ызғарлы жүзіне қайта-қайта еріксіз түсе береді.

	...Жас жігіт шалқасынан жатыр. Аяқ астынан «Аттандаған» дауыс шыққан соң алды-артына қарай алмады ма екен, әлде дәм-тұзы түгесілгелі тұрған сорлы, ажалына асықты ма, әйтеуір дұрыстап киіне де алмапты. Иығына жеңіл қаптамасын ғана іле салып, белін күміс кісесімен шарт буып қана үлгерген шамасы бар. Бой-сойының бітісі солай ма, әлде белін белбеуімен қаттырақ қынай буғандықтан ба, талдырмаш денесі сәмбі талдай солқылдақ; аш белі тіпті қылдырықтай болып көрінді. Есесіне, кеудесі кең, омырауы – есіктей жігіт екен. Ұзынша келген атжақты, аққұба жүзіне жазық та кең маңдайы құп жарасқан. Көгіс тартқан толықша еріндері сәл-пәл ашылып, аузынан аққан қара қан бір жақ езуінен жылжып барып, жерге жете бере тоқтап қалғаны көрініп тұр. Әбден суынған өңі қағаздай аппақ. Әйтсе де марқұмның сол қағаздай аппақ жүзін оның самайынан төмен қарай тіп-тіке созылған қап-қара қауметі мен оған жалғас дөңгелете қойған құндыздай қара сақалы; анау әдеміше ернін көмкеріп тұрған қияқ мұрты – тірі кісінің ажарындай етіп, көркем көрсетіп тұр. Осы жерде жиылған казак-орыстың жасы бар, жасамысы бар, мұндай қазақты, –қазақты емес-ау, тіршілікпен қоштасқаннан кейін де мұншалық сұлу қалпын сақтап қалған кісіні, – бірінші рет көріп, таңғалып тұрғандары байқалады.

	Үнсіздік меңдеп бара жатқан соң, Назаров соны бұзайын деп, әдейі:

	– Іштеріңде мынаны танитын ешкім жоқ па? – деді, төңірегіндегілерге тегіс ертірте. – Кім біледі мұны?!

	Жұрт бір сәт үнсіз қалған. Әлден уақытта барып:

	– Апақ қой бұл... – деген әлдекімнің құмығыңқы үні естілді.– Айшуақ сұлтанның баласы – Апақ сұлтан бұл!!!

	Бәрі жалт қараған. Сөйтсе, мұны айтып тұрған– тағы да әлгі... Қаршидің есаулы Ферапонтов екен. Әлденеге қалың қабағы түксиіп, көрпеш бөркінің бұйрасы көзін бұрынғыдан да гөрі жауып кеткен. Табақтай қағаз жыртындысына ораған добалдай темекісінің түтінін үсті-үстіне бұрқыратып, ешкімге қосылмаған күйі бағанағы орнында тұр.

	Ферапонтов солай деген соң, жұрт енді қар үстінде сұлап жатқан жігітке қайта бет бұрған..

	«Айшуақ сұлтанның баласы...» екенін естіп алғансын, әрқайсысы-ақ оның тегін адам емесін ә дегенде танып-біліп қойғандай-ақ жарыса кеп жамырасты:

	– Әй, бәсе, сойы бөлек еді-ау!

	– Қылыш сілтесінен-ақ байқамадың ба, бекзаттығын... Бірден-ақ көрініп тұрды ғой!

	– Кеудесін шалқақ ұстауы жаман еді иттің!

	Кеудесін!!!

	– Ешкімнен тайсалмағанын айтсайшы!

	– Тіпті жасқануды білген жоқ қой; жасқа-ну-ды!!!

	– Мұны атып түсірмегенде бар ғой, талайымыздың түбімізге жетуі мүмкін еді...

	– Иә, деймін-ау! Кім де болса, атып түсіргені оңды болды мұны! Әйтпегенде...

	...Дей бергенде, көршілес Сақарлы бекінісі жақтан аспанға будақ-будақ қап-қара түтін қаптай көтеріліп, әп-сәтте көк жүзін жауып кетті. Жұрт «Не болды?!» деп аңтарылып тұрғанда, дүн-дүниені дірдек қақтырып, кенет қамал үстінен қатарынан үш мәрте күркіреген ауыр зеңбірек үні, найзағай шатырлағандай, қара жердің өзін қалтыратып жіберді.

	– Шапқын!!! Дәу де болса бар ғой, мынау – шапқын!

	– «Сахарныйды» шауып жатыр!!!

	– Иә-иә, шапқыншылық бұл!

	– Оны қайдан біліп тұрсыңдар-ай!?

	– Өй, ақымақ!!! Естімей тұрсың ба, немене?

	– Нені?

	– Ауыр зеңбіректің үнін-дағы!

	– Естісем ше?

	– Қамалға шабуыл жасалмаса, ауыр зеңбіректен оқ атыла ма, саппас!

	– А-а?!

	– Мә!!!

	– Таста құрсын! Қайтесің оны.. Көмекке аттанайық!

	– Кеттік!

	– Айтпақшы, малды қайтеміз, малды!!!

	– Командир біледі-дағы.

	– Командир? Қайда сол командирдің өзі?! Сапырылыс кезінде біреулер жетіп келіп:

	– Жылқыны не істейік, командир?! – деп тықақтаған Назаровқа.

	Жұрт дүрлігіп, әскер бейберекет қозғалып, айғайсүрен бой берместей күшейіп бара жатқан соң, енді кешіксе мына тобырға ие бола алмай қалатынын сезген Назаров, соның арасынша әлдеқайда құрып кеткен есаулды іздеп:

	– Фера-пон-то-о-ов!!! – деп бар даусымен айқай салды. –Қайдасың, еса-у-у-ул!!!

	– Мұнда-а-а... Мұндамын!!!

	– Бері кел!

	– Тыңдап тұрмын, майор мырза! – деген, ентігіп жеткен Ферапонтов.

	– Мұқият тыңда, есаул! – деді, жүрегі атқақтай соғып кеткен Назаров әр сөзін шегелей сөйлеп. – Біз Сахарныйға кетеміз... Көмекке!!! Мұнда қалған бар жылқыға сен ие боласың. Бұйрық деп ұқ мұны!! Білдің бе?

	– Құп!

	– Ішіндегі біздің казактардың аттарын киргиздардың қолға түскендеріне түгел көрсет! Есіңде болсын, түге-е-ел көрсет! Және көрсеткенде де, кеше айтқанымдай, көздеріне шұқып тұрып көрсет!

	«Ұрлықы малдар!» де. Әйтпесе, ертең мойындамай қояды.

	– Ұқтым, майор мырза!

	– Ал, қазір өзіңнің он адамыңды ал да, айда жылқыны форпостқа қарай!

	– Құп болады! Айтпақшы,.. әлгі қолға түскендерді, мына жатқан өлікті қайтеміз, командир?!

	– «Ұрлықы малдарды» көздеріне шұқып тұрып көрсеткен соң, тұтқындардың бір-екеуін ғана кепілге ал да, қалғанын қоя бер! Өліктерін әкетеміз десе, еріктері білсін! Ұстама!!!

	– Құп!

	– Біз кеттік Сахарныйға!

	– Жолдарың болсын!

	...Ала шапқын тағы жалғасты...

	Бұл жолғы бағыттары – Сақарлы бекінісі!

	***

	Қашаннан «қанды қиян» атанған бұл Жайықтың бойында қантөгіссіз жыл өтпейтінін, басқа – басқа, Жетірудың ұлыс басы, хан Нұралының туған інісі Айшуақ сұлтан бір кісідей-ақ білуші еді. Бірақ ондай оқиға биыл да қайталанар-ау және ол қасірет кімкімнің де, соның ішінде менің өз басыма да тап келуі мүмкін ғой, – деген ой – оның өңі түгіл, түсіне де кірмепті...

	Кеше ғана үлкен ұлы Жантөре бастап, інілері Апақ пен Сапақ қостап, «жылқы көздейміз»; «аздаған ит-құс бар көрінеді – қасқыр қуамыз» деп желігіп, Салындылы, Сақарлы жаққа аттанған жиырма шақты кісі, «қасқыр қуудың» орнына, өздерін қасқыр қуғандай, құйрықтарын бұтқа қысып қашып келгенде, Айшуақ сұлтан әуелі оларды келемеж қылып, күлмекші болып еді. Сөйтсе, күлкі емес, күмірә екен оның арты... Жас жігіттер қосқа қонып жатқан түні, таң алдында жылқыға жау тиіпті. Барымташылар шығар деп, Жантөре бастаған жігіттер әлгілердің алдын кескестеп, аспанға мылтық атып, жасқандырмақ болып жүрсе, казак-орыстардың жер қайысқан қолы... қаптай ұмтылған. Ә дегенде-ақ қоршауға түскен Апақ, қамалаған казак-орыстармен қылыштасып жүргенінде, аттан құлағандай болғанын жігіттердің бірінің көзі шалып қалған сияқты... бірақ, аман ба, жоқ па – белгісіз! Тағы төрт-бес кісі қалың топтың ортасына түскен екен – олардың да не болғанын Құдай білсін! Мына келген жеті-сегіз адам көз қылып мылтық атып, бірі – олай, бірі – былай қашып-пысып жүріп, әйтеуір зорға құтылыпты.

	Бұл сұмдықты естігенде жаны тызығып кеткен Айшуақ сұлтан дереу атқа ер салғызды. Сонсоң әлдебір керек-жарақтарын салып қоятын әбдіресінен биыл Жайық бойына қыстап шығуына рұқсат етілген Орынбор шекаралық экспедициясының қағазын ғана алды да, жападан-жалғыз жолға шығып кетті. Содан...

	Қарауылтөбенің түстік жақ етегінде отырған аулынан суыт аттанып, сәске болмай-ақ іргедегі Сақарлының тұсынан салдыртып өте шыққан. Асығыс кетіп бара жатса да, алыстан – түу Түйемойын жақтан, – будақ-будақ аспанға өрлеген қап-қара түтінді де, мына Сақарлы тұстан шығып жатқан айғай-сүрен, ұлы дүбірді де естіді, көрді... – бірақ ешқайсысына қайрылуға мұршасы болған жоқ. Баласының өлітірісінен бейхабар сұлтан, шыбын жаны шырқырап келе жатқанда, айдаладағы өртті қайтсін, өзгенің қиқуын неғылсын?! Алдында – «Апағы аттан құлады» деген құла дала; артында – қара нөсердің бұлтындай түнеріп, бүкіл аспанды бүркеп алуға айналған қапқара түтін! Жаны шүберекке түюлі Айшуақ сұлтан тезірек Салындылыға жету үшін Сақарлының тұсынан өткен бойда, солай қарай тіке тартқан. Жайыққа қарай жамыраған терең сайлардың бірінен беткейге енді көтеріле бергенінде, алдынан күпінің битіндей өріп келе жатқан көп әскер шыға кеп, жолын кесті.

	Жалтарар жер жоқ. Бар болғанда да, баласының уайымы басқа тірліктің бәрін ұмыттырған Айшуақ сұлтан дәл қазір ештеңеден де тайынардай емес-ті. Әлдебіреудің қапталдай шауып келе жатып:

	– Остановись! Остановись, говорю, чорт поганый!70 – деп шәңкілдегеніне қарамастан, сұлтан сол екпінімен, әскердің алдыңғы легіне ат тұмсығын тірей тоқтады. Қақ маңдайда су жаңа әскери формалы, сықиған жап-жас офицер келе жатыр екен. Астында жарау күреңқасқа ат. Үркектеу жылқы ма, қалай... көзі ақшаң-ақшаң етіп, аяғын билей басады. Қасында кіл көрпеш бөрікті, бес қаруын бойларына айқыш-ұйқыш асып алған казактар... Офицер солардың біріне әлдене деп сыбыр етіп еді, ол бұған:

	– Кімсің? Қайдан жүрген киргизсің?! Қайда бара жатырсың? – деп, сұрақты төпелей жөнелді.

	– Мен – хан Нұралының туған інісі, Жетірудың ұлысбасы, сұлтан Айшуақ Әбілхайырхан ұлымын!– деді Айшуақ, орыс көріп тұрғаны бір бүгін емесін мыналар анық сезетіндей етіп. – Өздерің кімсіңдер? Неғып жүрген адамсыңдар бұл жерде?!

	– Біз – Орал қаласындағы Уәйіске кеңсесінің бұйрығымен, сенің қарамағыңдағы қазақтар барымталап әкеткен мал-жанымызды қуып келген адамдармыз! – деді офицер. Бағана жұрттың бәрі жарыса жамырап, өлген жігітті «Айшуақ сұлтанның баласы! Айшуақ сұлтанның!!!» дей берген соң, «бұлардың Айшуақ сұлтаны кім болды екен, соншама» деп бір ойлап қойған. Сөйтсе, еңсегей бойлы, жасы алпысты алқымдап қалса да әлі тіп-тік, кісіге шаншыла қарайтын, мына қақиған қазақ сол екен. Мұқият бастырылған мұрты мен аздап ақ кіре бастаған шағын ғана айыр сақалы өңін сәл жылытып тұрғанмен, жүзі тым өткір көрінді. Ат үстінде ешкімнен айылын жимай, алшиып отырысынан ақ, мұның ешқашан ешкімге елпек қақпаған, қайта өз айтқанын өзгелерге істетіп үйренген, соған дағдыланған кісі екені көрініп тұр. Бұларға да сол әнтек асқақтаған қалпынан танбастан:

	– Мал-жандарыңызды барымталаған қазақтардың нақты кімдер екенін біліп келіп тұрсыздар ма? Әлде, әшейін біреулердің сілтей салуымен жүрсіздер ме? – деді кіділеніп.

	Сұлтанның сөзі емес, соны айтқандағы кескінкейпі қитығына тиген тілмәш казак оның сөзін бастығына аудармастан:

	– Сен, немене, бізге тәптеш жүргізейін деп тұрсың ба?! – деп дүрсе қоя берді. – Доғар сөзді! Офицер мырзаның айтқанына ғана жауап бер де, жайыңа тұр!!! Сұрақты саған мына біз қоямыз!

	– Неге сұрамаймын?! Сіздер менің қонысымда, малымның өрісінде жүрсіздер... Жай жүрген жоқсыңдар, жоқ іздеп жүрміз! – дейсіңдер. Сөйте тұра... біреудің өрістегі малына, сол малды бағып жатқан адамдарына тиісесіңдер! Таң атар-атпастан балаларым да, ауылдың бүкіл жігіттері де сендердің шапқыншылықтарыңнан жаман шошынып, жандарынан безіп келді. Неге? Не үшін?– Сұлтанның даусы ащы-ащы шығып кеткен. Суық хабарды естігелі бері іште қордаланған бүкіл ашуы мен ызасы, баласының тағдырына алаңдатқан күдігі мен үміті – бәрі-бәрі өре түрегеліп, бұдан әрі өзіне бой бермей қойды. – Біраз адамды соққыға жыққансыңдар! – деді ашына сөйлеп. – Ал, балаларымның бірі – Апақты аттан құлатыпсыңдар! Жазығы не?! Не үшін?! Қайда ол қазір?! Неге жоқ қастарыңда?!

	Апақты айтқанда абдырап қалған тілмәш казак Назаровқа қарап, ақырын-ақырын әлденелерді күбірлеген. Айшуақ сұлтан оны ести алған жоқ. Кеудесін көтеріңкіреп, бойын тіктеп алған офицер бірден қатқыл-қатқыл сөйледі.

	– Біріншіден, сен айқайлама! – деді тілмәш бұған. – Офицер мырза: – Біз сендерге тиіссек, өз обалдары – өздеріне; себепсізден-себепсіз тиісіп отырған жоқпыз, – дейді. Басқасы басқа, сен, сұлтан, ұлысыңдағы ұры-қарыларды тыймағаныңды былай қойып, алдымен Өзің солармен бірге біздің хуторларды шапқаныңды; ал казактардың әскери міндетін атқаруы үшін ауадай қажет азғантай жылқысын екі күннің бірінде сенің барымташыларың қуып кетуді әдетке айналдырғанын біз білмейді деп отырсыңдар ма?! Әлде, соған бұдан былай да төзе береді деп ойладыңыздар ма?!

	– Мұндай кінә қою үшін әуелі дәлел керек! – деді Айшуақ сазарып.– Бар ма, ондай дәлелдерің?

	– Дәлел жеткілікті! Басқасы – басқа, сенің неге жыл сайын Жайық бойына көшіп келетінің, жылқыңды не үшін шепке жақын қыстататының – бәрі-бәрі қазір бізге айқын болды. Әдейі істейсің екен соның бәрін! Әйтпесе, анау Каршидің қарсысында жатқан малыңның ішінде біздің казактардың биыл ғана жоғалтқан пәленбай жылқысы қайдан жүр?! А?! Қалай ақталғың келеді енді бұдан? Айтшы қане?! Қай жеріңе тығасың бұл дәлелді?!

	– Доғар-р-р дөкір сөзіңді!!! – деді, қаны қайнай бастаған Айшуақ сұлтан мына жаман казактың өрескелдігіне шыдай алмай. – Біріншіден, біз Жайық бойына жақын келсек, мына Салындылы71, Сақарлы72, Түйемойын73, Қырық арбадан74, анау Қазанкеткенге75 дейінгі Бұхар бет – менің және маған қарайтын ұлыстың иелігіндегі қоныстар! Бұл жерлерге неге көшіп келесіңдер деп, бізге кінә артуға ешкімнің де қақы жоқ!!! Соның ішінде, сендердің де...

	– Іһмм! Бізді оқытқың келіп тұр екен ғой...– деді, мына сөз құлағына жеткен офицер мырс етіп. – Оқыт, оқыт.. Қане?!

	– Екіншіден, оқытатындай дәнеңесі де жоқ.. – деді, қиянаттан қолы таза Айшуақ енді әр сөзін шегелей түсіп. – Жер біздікі болғанмен, осындай дау-далаба шығып кетпес үшін, жыл сайын көшіп келердің алдында біз сақтық қылып, Жайық бойындағы шептің қай тұстарына мал қыстатуға болатынын арнайы сұрап, Орынбор шекаралық экспедициясына хат жазамыз. Аяқты малдың аты – мал; әлдеқалай қосылып кетіп жатса, қайтаруға міндеттенеміз сол хатта. Экспедиция сосын ғана рұхсат етеді және оны тек жазбаша береді. Ондай қағазды көргілеріңіз келсе, мінеки!!! – деп, қойын қалтасына салып шыққан рұхсатнаманы суырып алып, алдарына тосқан.

	Мына қазақтың заң соққыштығына ит жыны құрысқан Назаров ұсынылған қағаздың бетіне де қарамастан, оны қақ айырды да, «қолыңнан келсе шауып ал!» дегендей, парша-паршасын шығарып шашып жіберді.

	Күйіп кеткен Айшуақ, баяғыда... бауыры Қожахметтің орнына Орынборда аманатта болғаннан бері біршама білетін орыс тілінде:

	– Господин офицер! Вы не имеете право порвать документ, выданный вышестоящей инстанцией... Я буду жаловаться в Оренбургскую погранэкспедицию!!!76 – дей беріп еді...

	– Хмм! Он будет жаловаться!77 – деп, бір танауымен қиястана мырс еткен офицер кенет қасындағыларға иек қақты: – Взять его!!!78

	Еш кінәсі жоқ екеніне иманы кәміл сұлтан бөгде ойдан ада, алаңсыз тұрған. Екі казак екі жағынан шап беріп ұстай алғанда да, қарсылық жасай қоймағаны сондықтан-ды. Алайда, екі қолын тас қылып, артына қайырып байлап болған кезде:

	– Вот теперь жалуйся!!! Сколько хочешь79 – деп, мына «боқмұрын баланың» тістене кекеткенін естігенде, мұндай бала түгілі, оның әкесіндейлердің астамшылығын көтере алмайтын төре намыстан өртеніп кете жаздады. Долырған ашумен:

	– Что-о-о??? Что ты сказал?!80 – деп арыстандай ақырған. Офицер оған былқ еткен жоқ.

	Сонда ғана... қолы байлаулы, өзінің шарасыз халде екенін анық ұққан сұлтан бармақ шайнай да алмай, қапыда қалғанын бір-ақ білді...

	Бұл – осыдан кейін екі жылға жуық кәуірдің қолында еріксіз жәсірлік күн кешкен Айшуақ сұлтанды сол екі жыл бойы күндіз күлкіден, түнде ұйқыдан айырып, сүйегіне таңба болған қорлық қана емес, сонымен бірге жүрегіне мірдің оғы боп қадалып тұрып қалған, сөйтіп өле-өлгенше жазылмай кеткен бір жан жарасы да екенін өзінен басқа жан баласы білген жоқ....





ІҮ-тарау


	Уфа және Сіңбір әкімшілік аймағына жаңадан тағайындалған наместник – генерал-поручик барон Игельстром сонау Санкт-Петербурггтен қыстың аяғы, көктемнің басында аттанғаннан, Мәскеу, Қазан шаһарлары арқылы екі айдан астам мехнатты жол шегіп, шаршап-шалдығып, жер дегди бастаған кезде ғана Өзі басқарғалы отырған аймақтың басты қаласы Уфаға әрең жеткен еді. Әйтсе де, қатты қалжырағанына қарамастан, қашаннан қалыптасқан әскери дағдысы бойынша бойын тез жиып, осы жерге дейін өзі абыроймен бастап әкелген әскерді – Ұлы мәртебелі патшайымның Жарлығы бойынша Мемлекеттік Әскери Коллегия президенті фельдмаршал Потемкиннің өзі жаңадан жасақтап берген Орынбор драгун полкі мен таза мушкетерлерден тұратын алты батальонды, шыпшырғасын шығармай Орынбор оберкомендантының қарамағына абыроймен жөнелтті де, өзі Уфада қалып, келесі күні-ақ қызметіне кірісіп кетті.

	Әрине, ұлы мәртебелі патшайымнан кейінгі бұл өлкелердің ендігі бас иесі бір өзі болғандықтан, азкем тыным алып, тып-тыныш жата тұруына да болатын еді. Бірақ астанадан аттанғаннан күні бүгінге шейін бүйіріне қадалған шаншудай болып, маза бермей қойған екі мәселе – оны шаршағанына да, шалдыққанына да қаратқан жоқ. Өйткені, мұның бірі – «Сіз барғалы отырған шекара шептерінде қазір шапқыншылық қабындап тұр, наместник мырза! Әсіресе, қырғыз-қайсақтар мен Урал казак әскерінің арасы аса шиеленісті күйде...»– деген Сыртқы істер Коллегиясындағылардың ескертпесі болса; екіншісі–

	«Атамандардан Әскери Коллегияға келіп түскен рапорттарға байланысты, қырғыз-қайсақтарға қарсы репрессалия жасауға мен рұқсат еттім! Бұ жолы тұрақты әскерге арқа сүйеген казактар еселерін жібере қоймас..»– деген өзінің қамқоршысы, Его светлость Григорий Александрович Потемкиннің сөзі еді. Жаңадан тағайындалған наместник өзінің қарамағына берілген жерлерге бармай жатып, күні бұрын мұндай жағымсыз сөз естуді жаны қаламаса да, амалсыз естіді. Бірақ... алыстағы астанада отырып, түу шалғай шептегі шекараларда болып жатқан оқиғаларға еш қайран қыла алмасын да ұқты. Сондықтан, тек... «Өзім барғанша жағдай ушығып кетпесе екен!!! Тек... тезірек жетіп үлгерсем!»– деп, лажсыздан Жаратқанға іштей сан мәрте мінәжат етумен ғана тынған-ды. Енді міне, өзінің қарамағына берілген сол өлкелердің қақ ортасына келіп тұрып, мазасын май ішкендей қылған әлгі мәселелердің жайжағдайын анықтамай жаны қалай тыншысын...

	Барон өзінен бұрынғы талай генералгубернаторлар отырып кеткен үш қабатты сары тас үйдің екінші қабатындағы, терезелері көше жақ бетке қараған абажадай кең кабинетке келіп жайғасқасын-ақ, ең алдымен дәл осы таңда Уфаның правителі қызметін атқарып отырған генерал-майор Александр Александрович Пеутлингті шақыртып, ол кісімен қысқа ғана ресми таныстықтан соң, бірден әлгі мәселелердің жай-жапсарына көшті:

	– Александр Александрович, Сыртқы істер Коллегиясындағы чиновниктердің айтуына қарағанда, бізге қарасты шекара шептерінде қазір шапқыншылық күшейіп тұрған сияқты, – деді шытыныңқы қабағын ашпастан. «Бізге қарасты» деген сөзге әдейі салмақ сала сөйлегені: «Бүкіл іске жауап беретін – Мен, яғни наместник, – болғанмен; нақты бұл шекара шептері – құрамына Орынбор облысы да кіретін Уфа наместничествосының Әкіміне, – мына Сізге! – тікелей бағынысты жерлер екені есіңізде болсын!» дегенді арнайы аңдатқаны еді.) – Әсіресе... – деді сонсоң сәл кідіріп барып,– қырғыз-қайсақтар мен Урал казак әскерлерінің арасы өте жаман деседі. Бұл қалай?! Дәл осындай хат-хабарлар Мемлекеттік Әскери Коллегияға да көптеп түскен екен. Мен осылай қарай аттанарда Его светлость Григорий Александрович Потемкин шақырып алып, өзінің осындай жағдайларға байланысты қырғыз-қайсақтарға қарсы репрессалия жасауға рұқсат еткенін де ескертті. Айтыңызшы, генерал, мұндай шатақтың шығуына не түрткі болып отыр?! Бұ пәле неден туындады деп ойлайсыз Сіз? Және шекаралардағы қазіргі ахуалды да қоса баяндағаныңыз мақұл болар еді.

	– Мархамат, Ваше высокопревосходительство! – деп генерал Пеутлинг сымдай тартылып тұра қалды. Әдетте, ұзынтұра кісілер созалаңдаған, сылбыр келуші еді, генерал-майор Пеутлинг серейген бойына қарамастан, кәдімгі әскери адамдарға тән сыптай формасын жоғалтпаған, әбжіл қимылды адам екен. Шапшаң қозғалып, қабырғада ілулі тұрған Уфа және Сіңбір әкімшілік аймағының картасының қасына барды да, әскери тәртіп бойынша өз ойын нақпа-нақ баяндай бастады:

	– Шалғайда жатқан шекара шептеріндегі жағдай туралы айтар болсақ, Ваше высокопревосходительство, шептің екі бетінде бірдей көшіп-қонып жүрген бұратана жұрттар – мына бергі беттегі башқұрттар мен қалмақтар да; анау арғы беттегі қырғыз-қайсақтар да, қашаннан бір-бірімен қысқа күнде қырық рет қырқысып, өмір бойы атысыпшабысып келе жатқан елдер екенін, ең алдымен есіңізге салып қойғаным жөн. Бізге бодан болғаннан кейін бұлардың барымта-қарымтасы бұрынғыға қарағанда біршама саябыр тапты дегенмен, шындығына келгенде күні бүгінге дейін оның пәлендей толастаған ештеңесі жоқ және жуық маңда толастар түрі де көрінбейді. Тек, Құдайға шүкір, екі арада Жайық секілді... Ғафу өтінем, Ваше высокопревосходительство! – Урал секілді үлкен де арналы өзен ағып жатқан соң ғана амалсыз іркілетіндері бар. Әйтпесе, әлдеқашан бірін-бірі түтіп жеп қояр ма еді бұлар, әлде қайтер еді.

	Міне, өмір бойы өзара өштесіп келе жатқан осы бодандарымыздың бір-біріне толассыз шапқыншылық жасауына жол бермеу үшін, сондай ақ өзіміздің шеп бойындағы бекіністеріміз бен форпосттарымыздың қауіпсіздігін қамтамасыз ету үшін, қамалдар мен қорғандарда орналасқан тұрақты әскерге қосымша, мына Рассыпнойдан81 бастап, Уралдың Каспий теңізіне құяр тамағына дейін, бүткіл шептің күзетінде мыңдаған иррегуляр әскер тұр. Оның дені – башқұрттар мен мешерлер. Аздаған қалмақ та бар. Ал, негізгі ұйтқысы – Урал бойының байырғы казак-орыстары. Жалпы атпен, әлгінде өзіңіз айтып отырған, «Урал казак әскерлері» дегеніңіз – осылар...

	– Генерал мырза... маған Урал казак әскерлері дегеннің не екенін ұзақ-сонар түсіндіргеннен гөрі шептің екі бетінде бірдей көшіп-қонып жүрген осы бодандарымыздың тыныш, бейбіт өмір сүруіне ықпал етуге тиіс, яғни өзіңіз айтқандай, «өмір бойы өзара өштесіп келе жатқан екі жақтың бір-біріне шапқыншылық жасауына жол бермеуге тиісті»,– сол Урал казак әскерлері оларды тыныштандырудың орнына, арғы бетте жайымен жүрген қырғызқайсақтармен өздері неге қырықпышақ болып отыр, неліктен олардың арасы қазір өте шиеленісіп кеткен.– Міне, осы сауалдардың жауабы керек. Сол туралы нақтырақ айтсаңыз! – деді генерал-поручик қатқыл үнмен.

	Жаңа келген бастығы өзін барынша әдепті де байсалды ұстағанмен, шытыныңқы қабағы мен үніндегі ызғардан аржағында ауыр зіл жатқанын аңдаған Уфа наместничествосының правителі генерал-майор Пеутлинг мүдіріп қалып: – Ғафу етіңіз! Өзім де соны айтқалы келе жатырмын. Алайда, әлгі бір ойымды тағы қайталасам, ол үшін жазғыра көрмессіз, Ваше высокопревосходительство! – деді пәс үнмен. – Иә, тағы да амалсыз қайталауыма тура келеді... Урал казак әскерлерінің міндеті – тек қана шеп бойындағы қамалдар мен бекіністердің, сондай-ақ өздері өмір сүріп жатқан станицалар мен хуторлардың қауіпсіздігін қамтамасыз ету ғана емес, сонымен бірге олардың дәл бүгінгі таңда атқарып отырған аса маңызды қызметтерінің бірі – шептің екі бетінде бірдей көшіп-қонып жүрген бұратаналардың бір-біріне шапқыншылық жасауына жол бермеу; ол үшін, ешқайсысын да Уралдан әрлі-берлі қия бастырмау болып табылады. (Әрине, ол қызметтерін қалай атқарып жатқандары – бөлек әңгіме!)

	Міне, Сіздің әлгі сауалыңыздың жауабы да, олардың атына таңылып отырған барша жаманат та, Урал казак әскерлерінің осы соңғы қызметінен шығып отыр, Ваше высокопревосходительство! Және «жаманат» атаулының бәрі секілді, Урал казак әскерлерінің атына жабысқан бұл пәле де – енді жусаң кетпейтін, сүртсең – өшпейтін, оларға басылып қалған бір лағнет таңбасына айналып отыр. Ол қайдан жабысты? Қалай жабысты?! Енді соған тоқталсақ, мәселе былай... Мынау бергі беттегі башқұрттар немесе қалмақтар, анау арғы беттегі қырғыз-қайсақтарға; яки керісінше, арғы беттегі қырғыз-қайсақтар бергі беттегі башқұрттар мен қалмақтардың біріне барымта жасай қалса, зәбір көрген жақ дереу, ізі суымай тұрып қарымта қайтаруға ұмтылады да, екі ара мүлде ушығып кетпес үшін, екі жақтың бір-біріне кезекпе-кезек қырғын жасауына жол бермей, араға тұрып алған Урал казак әскерлері екі ортада жаманатты болып шығады. – Неге? – Өйткені, бүгін зәбір көріп қалшылдап тұрған жақ, осыдан едәуір уақыт бұрын өздерінің де өзгелерге жасаған дәл осындай қиянаты болғанын, мынау соның зауалы екенін ескермейді. Кім-кімге де жаңадан түскен жарақат – әлдекімнің аузы қарақотырланған әлдеқашанғы жарасынан гөрі әрине, ащырақ қой!!! Сондықтан, ашу үстінде тек өзінікін жөн санайды. Еш уәжге көнбейді! Ал, Урал казак әскерлері болса, олардың көнгеніне де, көнбегеніне де қарамастан, негізгі қызметтері сол болғандықтан да, олардың көрер көзге бір-біріне шапқыншылық жасауына бәрібір жол бермейді. Содан келеді де, бұларға наразы жақ: «Әні... бұлар қандықол қарақшыларды қанатының астына алып, әдейі қорғап отыр!»– деп, енді кеп орыстарға өшігеді. Хуторларды, станицаларды тонайды. Форпосттар мен бекіністерге шабуыл жасайды. Бұған ыза болған Урал казак-орыстары қашанғы шыдасын... олар да көтеріледі бір күні... Бұлардың көтерілгені, әрине, тіпті жаман! Өйткені, біріншіден, бұлар тұрақты әскерге арқа сүйейді; екіншіден, ылғи да қырға жеңіл зеңбіректер ала шығып, көшпенді елдің күлін көкке ұшырып, іргесін біржола қопарып кетеді. Рас болса, соңғы жылдары тіпті Үкімет ұрықсат еткен репрессалия шараларын сылтау етіп, кінәлілерді ғана жазалау үшін жіберілген ондай отрядтардың кейбіреулері түк кінәсі жоқ қырғыз-қайсақтарды тып-типыл ғып тонап, мал-мүліктерін сыпырып әкеткен деседі...

	Әрине, қырғыз-қайсақ секілді тарпаң мінезді, тағы ел мұндай қорлыққа өлсе көне ме?! Көнбейді! Кек қайыруға қайта шығады. Атыс-шабыс, ала шапқын, өштесу, есе қайыру, шауып кету (немесе шабылып қалу), қысқасы – үздіксіз жаулық жолы... міне, осылай жалғасын табады! Тауып та жатыр! Ең қиыны, Ваше высокопревосходительство, әлгінде айтқанымдай, айдап әкетсін, байлап әкетсін, әйтеуір екі жақтан да адам шығыны аз болмай тұр!

	– «Айдап әкетсін, байлап әкетсін!!!» Сонда Сіздер не бағып отырсыздар, генерал!? Россия секілді әлемге әйгілі айлапат алып елдің адамдарын, өзіңіз тарпаң мінезді, тағы ел деп отырған көшпенділер Тәңірінің талтүсінде айдап та, байлап та әкетіп жатқанда, сіздер ай қарап отырсыздар ма?! Неге, ең болмаса, қырғыз-қайсақтардың ханына немесе ұлыс басы сұлтандарына хат жазып, қолды болып кеткен отандастарымызды дереу қайтаруды талап етпейсіздер?! Қайтармаған жағдайда Ұлы мәртебелі патшайымымыздың қаһарына ұшырайтындарын неге қатаң ескертпейсіздер?!

	– Ваше высокопревосходительство! Бұл бұратаналардың ханына да, сұлтандарына да хат жазудан кенде емеспіз. Бірақ одан ештеңе өнген емес, өне қояр түрі де көрінбейді. Сондықтан болар, өзіңізге дейін өлкені билеген генерал-губернаторлардың қай-қайсысы да, «заң-зәкүн дегенді білмейтін бұл басурмандарды басқарудың бірден-бір жолы – оларды қарудың күшімен қалтыратып ұстап отыру ғана; ал, оған көнбегендерінің басын қағып тастау керек» деген. Дәл осылай деп талай рет айтқан да, жазған да! Өзге амалдары құрыған соң тапқан әдістері ғой! Оған ешкімнің күмәні бола қоймас деп ойлаймын! Әрине, Сізге ащылау тәжірибе секілді боп көрінер бұл! Рас, ащылау тәжірибе! Ащы болғанмен, ақиқаты да сол болған соң, амал қайсы?! Күні бүгінге дейін біз де сол әдісті айнытпастан қолданып отырғанымызды ашық айтсам, оған айып етпессіз, Ваше высокопревосходительство! Тек соның арқасында ғана бұл бұратаналардың талай тентектерін сабасына түсіріп, сазайларын да тартқыздық. Әсіресе, төменгі Урал шебіндегі бекіністердің түрмелері қазір соларға лық толы. Аз-кем болса да, ара-тұра болса да, тұтқынға түсіп кеткен адамдарымызды да соларға айырбастап қана қайтарып алып отырмыз. Ал, қайтпағаны, ізтүссіз кеткендері қаншама!!!

	– Қызық! Ғаж-жа-а-ап!!!– Бағанадан бері байсалды қалпынан танбаған Осип Андреевич Игельстромның жүзі кенет сұп-суық ызғар шашып, түнеріп кетті де, қатты шамырқанғандағы әдетімен маңдайы қып-қызыл боп күреңітіп шыға келді.– Ғаж-жа-а-ап!– деді сонсоң тағы да басын шайқап.– Мыналарыңыз адам түсінбейтін нәрсе екен! Қырғыз-қайсақтарды қарудың күшімен қалтыратып ұстап отырғандарыңыз рас болса, жүректері шайлығып, әбден зәрезап болған олар Сіздерді көргеннен-ақ көз ұшынан қарасын батырудың орнына, қалайша өздеріңе қарсы шауып, қайта-қайта адамдарыңды «айдап», «байлап» әкете береді, генерал?! Өзіңіз айтқан әлгі әдістеріңіз осы уақытқа дейінгі өлке бастықтарының баршасының – «күллі генерал-губернаторлардың»– сынынан өткені анық болса, неғып өзін-өзі ақтамай отыр? Неге атыс-шабыс тоқтамайды?! Неге тыныштық орнамайды?!

	– ???

	– Жарайды, қырғыз-қайсақтардың башқұрттар мен қалмақтарға не себепті өшігетінін біршама дұрыс түсіндірдіңіз делік. «Барымтаға қарымта жасайды екен... Есе қайырмай, еш уәжге көнбейді екен...» Хош!!! Ал, сол башқұрттар мен сол қалмақтар әуелде арғы бетке қалай өтіп кетіп жүр, генерал?! Өтіп кеткендерімен қоймай, қалайша емін-еркін барымта жасап жүр?! Қалай??? Өзіңіз айтқандай, егер мынау Урал казак әскерлерінің ең басты міндеттерінің бірі – екі жақтағыларды да бір-біріне барымта жасауға, қақтығысқа жібермеу болса, неғып олар барымтаға бара жатқан башқұрттар мен қалмақтарды «көрмей қалады, білмей қалады?!» Мұндай әрекет – «көрмей қалатын», «білмей қалатын» жалғыз-жарым жортуылшының ісі емес, ұйымдасқан үлкен топтың, алдын-ала дайындалған қарулы қалың қолдың әрекеті болатынын, Сіз секілді таза әскери адамға менің түсіндіріп жатуымның өзі, сірә, артық емес пе?!

	– Әлбетте, Ваше высокопревосходительство! Честь имею... Егер әңгіменің ашығын айтар болсам, біздің бұрыннан келе жатқан бодандарымыз – башқұрттар мен қалмақтар, – үнемі болмағанмен, қырғыз-қайсақтарға ауық-ауық жасырын жортуыл жасап тұратыны, оны Урал казак әскерлері де, шеп бойындағы бекіністер мен форпосттардың бастықтары да алдын-ала біліп отыратыны және бұл істің жең ұшынан баяғыдан бері астыртын жалғасып келе жатқаны – осы өлкедегі қызметіне енді ғана кіріскелі отырған Сізден басқа жұрттың бәріне де аян. Бұл бұратаналарды осылайша біріне-бірін айдап салу, бірін-біріне барымталаттыру – оларды өзді-өзі өшіктіріп қоюдың амалы ғана емес; сонымен бірге, олардың зәбір көрген әлсіздеріне арқа сүйер пана іздеттіріп, амалсыз алдымызға келтірудің; сөйтіп, олардың қай-қайсысын да бірте-бірте жуасыта бастаудың бір әдісі ретінде бұрыннан қарастырылып келгені және күні бүгінге дейін солай етіліп отырғаны да шындық. Ал, тек барымтаның өзі туралы, неге оны біржола тыйып тастауға болмайтындығы жөнінде айтар болсақ, біріншіден, ол – Урал казак әскерлерінің де, шеп бойындағы күллі бастықтардың да екі арада олжа тауып қалып отырған ең басты табыс көзі; екіншіден, «бұл бұратаналардың тіл табысып, татутәтті тұрып кеткенінен гөрі, араларында қандай да бір кикілжіңнің ұштығы қалайда сақталғаны – Империя мүддесі үшін теріс іс емес» деген Сырты істер Коллегиясының елемеуге болмайтын ескертпесі бар. Мұндай нұсқау неге берілген?! – Өйткені, шешімін таппаған ондай кикілжіңдер күндердің күнінде ит арқасы қияндағы бұл өлкелерде әлдебір өрттің ұшқыны шыға қалса, оны тұтандырған бұратаналарға қарсы арнайы тұрақты әскер аттандырып, Империяның күш-қуатын шығындамай-ақ, бірінбіріне айдап салып немесе жергілікті жердегі Урал казак әскерлеріне әлгі бұратаналардың бірін қосып, «екіншісінен ескі кектерін қайтарды» деген желеумен, сөндіре салуға жақсы. Сөйтіп, олардың қай-қайсысын да тырп еткізбей, темір тізгінмен тежеп ұстап отыруға керек. Бұл – біз ойлап тапқан жаңалық емес, Орынборды он алты жыл билеген баяғы Иван Иванович Неплюев заманынан бергі күллі генерал-губернаторлардың қолданып келген әдісі, Ваше высокопревосходительство!

	Оның үстіне, қырғыз-қайсақтар да жайларына қарап жүрмей, шапқыншылық жасауға себепті өздері-ақ тауып беріп отырады. Мәселен, шалғайда жатқан шекара шептеріне аса қатерлі шабуылдар жасайды; Урал бойындағы бекіністер мен форпосттардың тұрғындарына тыныштық бермейді; сәл көз тайып кетсе болды – мал айдап, адам байлап әкетеді... Ондай «еркелікті» кім көтерсін!? Ыза болған Урал казак әскерлері де, шептің ұзына бойындағы күллі бекініс бастықтары да іштен тынып жүреді-жүреді-дағы, бір күні... өздері тарпа бас салып, барымтаға шығады; иә барымтаға бара жатқан әлгіндей башқұрттар мен қалмақтарды көрсе де – көрмеген, білсе де – білмеген болып, өткізіп жібереді де, (бұрыннан келе жатқан бодандарымыз болғасын казак-орыстар соларды іш тарта ма, әлде өздері әбден әмпей-жәмпей болып алған ба?!) әйтеуір, тым-тырыс тымпиып отырады...

	– Міне, міне... мәселе қайда жатыр? Дәл осындай бір кілтипанның барын өзім де сезіп, бағанадан бері шұқшиып отырғанымның себебі де осы еді. Ал, енді: «Шапқыншылықтан көз аштырмай отыр» деген желеумен сол қырғыз-қайсақтарға қарсы репрессалия жасау үшін, сөйтіп «бұл бұратаналардың қырсығынан Урал казак-орыстары шеккен зиянның орнын толтыру мақсатында», деп.. Мемлекеттік Әскери Коллегия Президенті, фельдмаршал Потемкиннен Орынбордағы Шекара істері жөніндегі экспедиция мен Жайық қалашығындағы казак әскерлерінің Уәйіске кеңсесі арнайы сұрап алған рұқсаттың жайы не болды? Онсыз да оңып тұрмаған бұл тараптағы ахуал туралы Сыртқы істер Коллегиясындағылар маған қатты ескерткенін әлгінде айттым ғой...

	Генерал Пеутлинг сәл сәтке мүдіріп қалды.

	Жаңадан келген наместниктің бұл бұратаналарды қатаң жазалау шаралары туралы бағанадан бері бір ауыз жылы сөз айтпағаны былай тұрсын, тіпті ондай әрекеттерін қолдарлықтай емеурін танытпағанынан секем алып, әр сөзін аңдап-аңдап айтуға көшкен ол, бастығының сұрағына бірден қандай жауап қайтарарын білмей, биылғы жылдың 17 февралінде Електің жоғарғы жағындағы қазақ ауылдарын шабамыз деп, мұздай қаруланған тұрақты әскердің екі жүзге тарта солдаты мен екі мың жарым башқұртты алып, Орынбордан шыққан майор Смирнов отряды туралы да; дәл осы күні 1250 казакты бастап, Жайық қалашығынан төменгі Урал шептеріне аттанған ағамандар Колпаков пен Пономарев отряды туралы да, тіпті солардың не істеп, не қойғандарына шейін біле тұра, бар шындықты ішіне бүгіп қалды. Оның орнына өп-өтірік жөткірініп қойып:

	– Ваше высокопревосходительство! – деді, тағы... уақыт ұтып ойын жинақтау үшін осы бір қыстырма сөздің шалғайына жармасып. – Ваше высокопревосходительство, Орынбордың шекара істері жөніндегі экспедициясы да, Жайық қалашығындағы казак әскерлерінің кеңсесі де, оқиғаның егжей-тегжейін бізге хабарлаған жоқ. Бар болғаны – бұл туралы Мемлекеттік Әскери Коллегия президенті Его светлость князь Григорий Александрович Потемкинге рапорт жолдағандарын; ал, репрессалия шаралары артық-ауыс қимылсыз, нұсқауда көрсетілген деңгейде ғана жүзеге асырылғандығын мәлім еткен реляция82 ғана жіберіпті.

	– Хош! Ал, қырғыз-қайсақтар туралы ештеңе айтпай ма... Барымтаға ұшыраған ауылдар бұ жолы қайтті екен?! Хан, сұлтандарынан не хабар?!

	– Әлгі қатынас қағазға қарағанда, қырғызқайсақтардың ханы Его высокостепенство Нұралы Орынбордың оберкоменданты генерал-майор Яков Михайлович Зенбулатовқа хат жазып, ел ішіндегі кейбір басыбұзықтар есе қайырмаққа жиналып жатқандарын хабарлаған екен. Бірақ... әзірге еш жаманат естіле қойған жоқ!

	– Әмісе солай болғай! Солай болғай... – деді генерал-губернатор өзіне ме, әлде қасындағы кісіге айтқаны ма, белгісіз. Сонсоң: – Жарайды! – деді серпіліп. – Ендеше біз де әзірге Уфа мен Сіңбірдің жай-жағдайымен таныса тұралық. Бірақ... таяу күндері қалайда Орынборға аттануымыз керек, Александр Александрович! Ол жақтағы жағдайды ретке келтірмей, тыныштық біздің түсімізге ғана кіретін шығар...

	Өзіне арнап бірінші рет ілтипатпен айтылған мына сөзден кейін көңілі біршама орнына түскен Уфа наместничествосының правителі, генералмайор Пеутлинг сыпайы қоштасып, енді ертеңгі күндері бастығына қаланы таныстырудың қамымен, кабинеттен асығыс шығып кетті.

	***

	...Асылы, ел көру, жер тану деген де – дүние жаралып, су аққалы адамзат баласы үшін таңсықтығын титтей де жоғалтпаған бір қызық нәрсе-ау!.. Екі күннен кейін қаланың жай-жағдайымен танысуға шыққан генерал-губернатор Игельстром, өзі баяғы жалғаншы Емельканың (Пугачевтің) бүліншілігі кезінде, әйгілі қолбасылардың бірі Иван Иванович Михельсонның отрядында эскадрон командирі ғана болып жүріп атүсті көріп кеткен жерлерін енді Уфаның правителі, генерал-майор Пеутлинг арнайы ертіп жүріп, асықпай аралатқанда, кешегі өткен күндердің бүгін көз алдында тарихқа айналып жатқанына, уақыт шіркіннің ұршықша үйіріліп қалай зымырайтынына қатты таңырқады. Таңырқамай да қайтсін-ау! Орал таудың оң бетіндегі Қама дариясына сол жағынан келіп құятын Белая (Ақ) дейтін өзеннің биік қабағына, башқұрттардың Тұратау дейтін ескі бекінісінің орнына салынған бұл қала бұрын да талай-талай тарихи оқиғалардың куәсі болғанын; әрідегі, 1660 жылдардағы, Сейіт бүліншілігін айтпағанда, осы ғасырдың өзінде ақ: отыз бесінші жылдары Қылмақ абыз бастаған бұлғақты; елу бесінші жылдардағы Батырша бастаған бұлан-талайды басынан өткергенін барон жақсы білетін. Ал, енді мына берідегі, 1773/74 жылдардағы Пугачев көтерілісі кезінде оның сенімді серігі, әрі жүрек жұтқан әйгілі батыры Чика қолбасылық еткен төрт ай бойғы қоршаудан бұл қаланы азат етуге өзі де қатынасқан Осип Андреевич, ол оқиғаларды – «біз секілділердің атқарған жауынгерлік көп міндеттері нің бірі ғой» деп, онша елеңкіремей жүрсе...Ұлы мәртебелі Императрица мұны жай ғана ерлік деп емес, Уфаның да, уфалықтардың да патшаға және Отан алдындағы Антқа адалдығының айрықша үлгісі, әрі асқан ерлік деп бағалап, бұл қалаға «Аяулы да ардақты Уфа!» деген қастерлі атақ беріпті. Және бұл атақты бергеніне он жыл болған83. Он жыл!!! Демек, бұл күнде Уфа – жай ғана Уфа емес, «Аяулы да ардақты Уфа!» екен. Соны бүгін бірінші рет Уфа әкімшілік аймағының правителі Пеутлингтің аузынан естігенінде, өзінің де қатысы бар күні кешегі сол оқиғалардың бүгін тарихтың бір парағына айналғанына барон бір жағынан қатты таңырқаса; екінші жағынан соған балаша мәз-майрам боп қуанып та қалды.

	Мұнан соң Уфа қамалының комендантына жолығып, әскердің жай-жағдайын көріп, гарнизондарды аралап, Ақсүйектер кеңесі өтетін үйде де болып, не керек, біраз жерді шарлағасын өзі тұрып жатқан мекен-жайға қайта оралғанында наместниктің көңілі кәдімгідей көтеріліп қалған еді. Оның үстіне, қаланы аралап, көп нәрсені өз көзімен көріп қайтқаннан кейін, анада – осылай қарай аттанарында граф Безбородко айтқан сөздің ақиқат болып шыққаны да көңіл хошын біршама көтере түскен-ді. Шынында да, «шептің бергі бетіндегі бодан жұрттарымызды басқару ісі біршама дұрыс жолға қойылған» екен. Әзірге тыптыныш, әрі ішкі Ресейге бір табан жақын орналасқан Сіңбірді (Симбирскіні) былай қойғанда, шенеуніктер: «әлі күнге құлқы беймәлімдеу қалып отыр» деп зар қағатын мына көшпелі жұрттармен көршілес Уфа наместничествосының өзінің ахуалы да онша жаман емес сияқты көрінді оған. Мұның правителі Александр Александрович Пеутлингті Мемлекеттік Әскери Коллегия кеңсесіндегілер: «Қарамағындағы жұртқа аса қатал да, қытымыр адам», – деуші еді... Сонысы рас па, қалай... Пеутлингтің пруссактарға ұқсаған қоңқақ мұрынды, кесек жүзіндегі безерген салқын сыз, қарамағындағыларға тесірейе қарайтын сұрғылт көк көзіндегі жібімес ызғар, тіпті серейген бойындағы иілместей сықиып, сіресіп қалған қаттылықтың өзі – бұл кісінің, шынында да, мейірбандылықпен аулы ешқашан қоңсы қонбаған адам екенін айғақтап тұрғандай. Алайда, Уфаның осынау «қатыгез» правителі өзін қаланың қай жеріне, қандай орындарына апарса да, генерал-губернатор Игельстром соның бәрінен бұл кісі қалыптастырған темірдей тәртіп пен тап-тұйнақтай жинақылықтың ізін анық көріп, бір есептен оған іштей риза да болды. Келесі күндері ол басты назарын әкімшілік аймақтың губерниялар аралық ішкі мәселелеріне84, ресми қарым-қатынастарына аударып еді... Бақса, бұл өлкелердің біраз шаруасы Ұлы мәртебелі Императрицадан кейінгі осы аймақтың ендігі Бас иесі– Өзіне, яғни жаңадан тағайындалған наместниктің келуіне қарап, қаңтарылып тұрып қалған екен. Бір жақсысы, шешімін күтіп жатқан ондай істердің қайқайсысы да өлке бастығының керекті құжаттарға қол қоюымен немесе наместниктің бұйрықжарлықтарымен; соған сәйкес, әртүрлі мекемелердің бір-біріне жолдайтын хаттары мен қатынас қағаздары арқылы реттелетін шаруалар боп шықты. Осип Андреевич ондайға әу бастан-ақ аса көп таршылық жасамайтын алды кең адам-ды; әлдекімдерге ұқсап қол қойғанына да бәлденіп, бәлсініп жатпаушы еді; бұ жолы да істің ілгері жылжып кетуі үшін, тоқырап тұрған кез-келген мәселені барынша тез шешіп жіберуге тырысып-ақ бақты. Соның арқасында күллі аймақтың жұмысы аз күнде арнасына түсіп, енді өзі де қалыпты тірлік кешерліктей сәт енді-енді туып келе жатқандай болатын. Ойда жоқта... бір суық хабардың бұрқ ете түскені!



	...«Қырғыз-қайсақтар Қызыл бекінісінің шолғында жүрген пикетін85 ұстап алып, он адамның екеуін өлтірген де, бір казак пен жеті башқұртты жәсір еткен. Мұны алыстан көріп, ізінен тұра қуған Таналықтың коменданты майор Рештейнердің отрядын жан-жағынан қоршап алып, оның өзін және бір капралды; қамалдан ертіп шыққан тұрақты әскердің он алты солдатын; жәрдемге барған көршілес казак станицасының атаманы Овчинниковты; оның қасындағы 21 казак пен 40 башқұртты қоса тұтқындаған. Аман құтылғандардың айтуына қарағанда, біздің адамдар аянбай-ақ шайқасқан екен, бірақ амал не, жеңіс бақыты бұ жолы қырғыз-қайсақтарға бұйырып, шайқас болған жерде шашылып қалған жетпіс шақты жаралыларға қоса, 28 адамымыздың өлігін жинап алып қайтудан басқа лаж болмады. Таналық қамалы қаңырап тұр! Әрі қарай не істейтінімізге нұсқауларыңызды күтеміз.



	Генерал-майор

	Я.М.Зенбулатов»



	– деп, Орынбор Шекара істері жөніндегі экспедициясының бастығы шолақ хат жолдапты.

	Бұрқ еткен ашудан барон жарылып кете жаздады:

	– Масқара! Хас масқараның нағыз өзі ғой, мынау!!! Генерал Пеутлинг, қалайда таңертең жолға шығып кетуіміз керек! Соған байланысты, тиісті адамдарға осы бойда шұғыл тапсырма беріңіз! – деді, Уфаның правителін түн ішінде шақыртып алған Игельстром, оған мойынбұрғызбастай қатқыл үнмен. – Иә, сон-соң... ол жаққа Өзіңіз де бірге баруыңыз керектігі туралы өткенде ескерткем. Қайталап жатудың қажеті болмас?!

	– Әлбетте, Ваше высокопревосходительство! Честь имею...

	– Бұйрықты орындаңыз!

	– Құп болады! – Генерал-майор Пеутлинг екі өкшесін сарт еткізіп шұғыл бұрылды да, кідірместен шығып кетті.

	***

	Орынбордың обер-коменданты, әрі Қырғызқайсақтармен арадағы жағдайды реттеу жөніндегі Шекара экспедициясы дейтін мекеменің бастығы генерал-майор Зенбулатовтың хабарламасқа амалы қалмай, хат арқылы баяндап отырған оқиғасы – бұдан бір аптадай бұрын болған жайт еді...

	Байбақты Сырым бастап, көптеген жанашыр ағайын риясыз қостап, Жайық бойының әр жеріндеақ атты казактардың талауына түскен елдің өртенген намысы мен қайнаған кегі үшін әбден ашынып атқа қонған Алаш баласы осы жолы орыс шебіне ойранды мықтап-ақ салғаны рас-тұғын. Түу өрдегі Таналықтың төңірегін бір тарының қауызына сыйғызғандай қылып, тас қамалға қуып тыққан олар, қарақұрым мал мен қаптаған жәсірді шұбыртып айдап, бұл кезде ел шетіне жақындап та қалған-ды. Ордың төменгі өткелі Базарбикеден өткендеріне біраз болған. Енді, жоғарғы өткел – Қызылқайың-Мамыттан әрі асса, аржағында – Мұғалжардың қойнау-қолаттары. Сәл ілгерілесе, Жемнің басы... Оған жетті деген сөз – елге жетті деген сөз-тұғын.

	Ал, осыдан он шақты күн бұрын... осы қарақұрым қалың қол, сол Жемнің жоғарғы жағындағы біраздан бері қостанып жатқан жерлері – Жағабұлақ пен Шұбаршиден кенет дүрк көтеріліп, өзенді өрлей тіптіке терістікке қарай тартқанда, қатардағы сарбаздар қайда бет алғандарын ұқпай да қалған-ды. Өйткені, жұрттың бәрі, әсіресе Байбақты Сырымның соңына ерген Сұлтансиық балалары: «Құдай қаласа, жанжақтағы жанашыр ағайынның басы құралғасын, Жайыққа қарай жөңкерілетін шығармыз» десіп жүрген. Шынында, көптің аңсары да, діттегендері де – Жайық еді. Бірақ... қара нөпір қалың қол мына Жемді өрлеген күйінен танбастан, Құмсай бойында ғана түу Електің басы Есенбайдан аттанған табын Тіленші батырдың қолын жолшыбай қосып алып, Қопаның үстімен, тоқтамастан... «теріс аққан» Орды құлдап кете барды.

	Жүрістері тым суыт. Бес мыңға тарта ауыр қолдың алдында Байбақты Сырым, Табын Барақ пен Тіленші, Шекті Көтібар... Оларға ілесе іркістіркіс келе жатқандар: Елек бойындағы Тамалардың ел ағалары– ағайынды Қадыр мен Садыр; бес Сұлтансиықтың белгілі батырлары Масқар Дөнен, Алаша Өтеулі, Қызылқұрт Жанбай мен Жабан; Тана Сұлтанәлі; Табын Құламан, Таламан, Жарас, Көней және Сырымның өз ағасы Атантай батыр мен бөрідейбөрідей інілері Жандыбай, Барлыбай, Қалдыбайлар... Жорықшылар алға шолғыншы салып қойып, ылғи елсіз, иен даламен тынбастан жортқан-ды. Әдетте, «өзен жағалағанның өзегі талмас» дейтін қазақ, ұзын аққан су бойынан көп аса ұзай қоймаушы еді; алайда, оң беті – биік жарқабақ, кей тұсы тіпті қақиған қара жартас; сол жағалауы ғана біршама жайпақ та жайылмалы боп келетін мына Ордың бойынан ол жолы бұлардың көзіне ошаң еткен тірі жан түскен жоқ. Жұрттың және бір таң қалғаны – бұл өзі тіпті қызық өзен екен... Өзге су, әдетте өрден (терістіктен) төмен қарай (түстікке) ақса, бұл – о бастан-ақ теріс бағып, түстіктен терістікке қарай ағыпты. Соның мәнісін сұрағанда: «Е-е, шырақтарым-ай, оның несін айтасыңдар! Бұ Құдай өзі бұйырмасты әзелден осылай теріс бақтырады екен ғой! Теріс баққаны емей, не?! Мұның түу Жайыққа барып құяр сағасынан бір кезде Мұхаммед ғазы баһадүр Әбілқайыр хан салдырған қала да ақыры орысқа бұйырды емес пе?!» деп назаланып еді сонда Алаша Өтеулі би, Масқар Дөнен батыр секілді білгіштер. Бірақ... қара нөпір қалың қол «Жаманқала»86 атанып жат қолында қалған ол шаһарға жақындамай, әуелі Қызылқайың-Мамыттағы жоғарғы өткелден, сонсоң Қамыстыға таяу жердегі, көзден таса, төменгі өткел – Базарбикеден өтіп алып, тағы да елсізкүнсіз иен далаға, шығысқа қарай шалқая тартқан болатын. Әйтсе де, іштеріндегі қарт батыр Атантай, Тана Сұлтанәлі секілді көпті көрген көнекөздер әлдебір асылдарын қимағандай, бір бүйірде қалып бара жатқан әлгі Жаманқала жаққа қайта-қайта қарағыштап, әлденеге алаңдай беріп еді; орағытып өтіп бара жатқан жерлері сол қаланың тұсы-ау деген шамада ақыры шыдай алмай, аттарынан түсе-түсе қалып, үлкендер дұға етісті. Сонсоң іштеріндегі шемен шерді шығарып: «Жарықтық ай! Намазтаудың87 басында Шахмамайдың88 қасиетті сүйегі ақыры қалды-ау! Аузы түкті кәуір алған жерде аруағы шырқ айналып кете алмай жүрген шығар жарықтықтың! Қайтейік... Алла иманын саламат етсін! Жатқан жері – жарық, топырағы – торқа болғай!» – деп бата етіскенде, үлкендерге қосыла бет сипап отырып, сол жерде Табын Барақтың Асауы, Шекті (Тата қырғыз) Қайдауыл, тіпті Сырымның өз інілері Жандыбай, Барлыбай, Қалдыбай секілді жастардың таңырқамаған бірі жоқ. Өйткені, бұл Шахмамай – Ноғайлының ну елінің (күні кешеге дейін күллі Алшын бірге жүрген жұрттың) айтулы мырзасы ғана емес, сонымен бірге, заманында дүниенің төрт бұрышына түгел қылыш сермеді десетін әйгілі қазақ ханы Хақназарды тәрбиелеген, һәм сол Хақназарды әкесі Қасым ханнан кейін жүдеп қалған Қазақ Ордасының киелі тағына әкеп отырғызған әйгілі кісі болғанына көкіректері қанық еді. Енді міне, шалдардың басы құрала қалған жерде атын аңыз ғып айтатын сол Шахмамайдың, қаншама жылдар ел-жұрт боп жиылып барып, басына құран оқып, зиярат етіп жүрген Шахмамайдың бейіті жатқан қасиетті Намазтау, – ай, заман-ай, заман-ай!!! күндердің күнінде кәуірдің қолында қалып, мына үлкендердің айтуына қарағанда, солардың қоңырауы қаңғырлаған шіркеуінің орнына айналыпты. «Ол – ол ма, ойбай-ау, тіпті тау екеш таудың да өз аты өшіріліп, бұл Намазтауды орыстар осы күні «Бірәбіржан тауы»89 дейтін болды ғой!!!» дегенді естігенде... жүректерінде қыж-қыж қайнаған қыжылды қалай басарын білмей отырған жастар тіпті назаланып, кекті көздерінен пышыр-пышыр от ұшқындап, бала қырандай тағы бір дүр-дүр сілкініскен. Сілкініскен де, түбіт жүндерін осы араға біржола тастап, түлеп ұшқа лы отырғандарының айғағындай, орындарынан атып-атып түрегелісіп, бәрі-бәрі шиыршық атқан күйлерінде, арттарына қайрылмастан, сарт-сұрт атқа қонған...

	Өн бойларын өрттей шарпыған намыс отынан ба, әлде тұсынан дұға оқып өткен әлгі Намазтаудың басындағы қасиетті аруақтар желеп-жебеді ме, әр нәрсенің жайын Алла біледі-дағы.. әйтеуір, осы жолғы жорық – талай замандардан бері қазақ баласы табан тіресіп соғыса алмай жүрген орыспен қып-қызыл қырғын шайқасқа ұласса да, түбі қайырлы, сәтті жорық болды.

	Сәттілігі сол – біріншіден, түу терістікке шығандап кетіп, қияндағы Иректінің түбінен барып шыққандарынша осыншама ауыр қол дұшпан түгілі, тірі жанның көзіне түскен жоқ. (Қол бастаған батырлардың – Байбақты Сырымның да, Табын Барақ пен Тіленшінің де, Шекті Көтібардың да ең қатты қауіп қылғандары осы еді. Қанша айтқанмен, бес мыңға тарта қарақұрым қалың қолды діттеген жерлеріне дейін кісі көзіне түсірмей жеткізу деген – аса қиын да, қиямет-қайым іс-тұғын. Оны өздері де білген және... өткенде, оңаша кеңес құрғанда, талай жортуылға қатысқан тісқақты батырлар: масқар Дөнен, қызылқұрт Жанбай, тана Сұлтанәлі, алаша Өтеулілер де айтқан. Оның үстіне, барар жерлері де – бір-жар күндік жақын жер емес, Жайықтың түу жоғарғы жағындағы орыс бекіністері мен күтірлері деген соң, ол жерлерге жеткенше қауіп-қатердің еселеп ұлғая түсетіні де тілге тиек болмай қалған жоқ-ты. Әйтсе де, «Тәуекел – ердің жолдасы» деп, он ойланып, жүз толғанып барып тірелген тоқтамы сол болған соң, Байбақты Сырым батыр алған бетінен қайтпай қойған-ды. Ақыры соныкі жөн-ақ болды! (Алла оған абырой берді деген осы шығар...)

	Екіншіден, ешбір жанның көзіне түспей, діттеген жерлеріне аман-сау жетіп алғандары өз алдына, осы жерде қол бастаған батырлардан бастап, жасы бар, жасамысы бар, сарбаз атаулының бәрі аттарынан түсіп, аз-кем бел жазып, кейбіреулері тіпті тынығып алған-ды. (Бұл да болса Құдайдың бір кеңшілігі болар!). Сонсоң-ақ бойлары сергіп, тыңайып алған аламан аспай-саспай жау-жарағын асынып, әркім өз әлінше алдағы күндерге сақадай сайланып-ақ баққан. Қосардағы тың аттарға да ер осы жерде салынып еді. Әншейінде құр атқа мінсе де көкіректеріне бір-бір қап жел бітетін сайын даланың соқтауылдай ұлдарының кейбіріне Достан мырза әкеп сыйға тартқан Шектінің шашасына шаң жұқпас, өңшең шұбалаң құйрық шұбарларының тұқымы бұйырған екен, бұлар тіпті арқаланып шыға келді.

	Аламанның мынадай көңіл ауанына көзі қуанған қолбасы Сырым, соңына мың-мыңнан сарбаз ертіп келген серіктері – батыр Барақ пен Тіленшіге; Шектінің қызуқанды жас батыры Көтібарға; Тіленшімен бірге Елек бойынан кеп қосылған Таманың ел ағалары, ағайынды Қадыр мен Садырға; сондай-ақ өзінің Байбақтылары мен Сұлтансиықтың жалпы жұртқа белгілі басты-басты кісілеріне де ендігі істің жайжағдайын осы жерде тағы бір пысықтады. Бірақ... алдарындағы тірліктің беймағлұмдығынан ба, әлде әр пенденің тағдыры әзелден лаухыл-махфузда жазулы тұрады дегенмен, осынша жанның ертеңгі күнгі обалсауабы еріксіз толғантты ма, әйтеуір батыр үстіндегі бадана көзді ақ сауытты айырып жіберердей алпамса кеудесін тіп-тік ұстап тұрғанмен, әлденеге бүгін кібіртіктеңкіреп, қабағы тас түйіліп, екі қасының арасындағы терең қос сызық қазылыңқырап, әншейінде кісіге шаншыла да сынай қарайтын шарасы кең, өткір қоңыр көзінің оты тұнжыр тартып, әдеттегідей емес, бұ жолы... ұзағырақ сөйледі.

	– Игі жақсылар! – деп бастаған әңгімесін. – Ең алдымен, Сіздерге айтар бір өтінішім– Жайық бойынан жағаласар жау таппағандай, бұл Сырым бізді ит арқасы қияндағы Иректіге неге әкелді?! – деп сөкпегейсіздер. Бұл жаққа келеміз деген ой әу баста өзімізде де жоқ еді... Бар болғаны – Орынбор мен Текеден аттанған атты казактың әскерін ел үстіне жібермей, не де болса, маң далада майдандасып көрелік дескенбіз. Алайда, үйдегі есепті базардағы нарықтың бұзатынындай, аз уақытта жағдай әлденеше өзгерді. Орынбордан алған хабарымызға қарағанда, Електің бойындағы елді шабамыз деп, сол қаладан аттанған орыс әскері айдалада ақ түтек боранға ұрынып, адасып, арып-ашып, айға жуық уақытта қаласына әрең қайтып барыпты. Қадірлі Тіленші батыр, ардақты Қадыр, Садыр ағалар, бұл да болса бізге де, Сіздерге де Құдайдың қарасқаны шығар!!! Бұған бір тәубе дескенбіз. Алайда, Текенің казак-орыстары ерте көктемде төменгі Жайық шебіне жақын отырған елді тезінен басып қалған да, тонап тайып тұрған. Олардың жер жадысын жақсы білетіні; білмейтінін хан ордасының төңірегіндегілер әлдеқашан «білгізгені» өздеріңе жақсы мәлім. Өкініштен өзегіміз өртеніп, бармақ тістедік те қалдық.

	«Енді қайттік?» деп ойланып-толғанумен жүргенде, көктем де шықты. Жау болса, кетті... Не істеу керек?! Қылышымызды боққа шабамыз ба?! Жо-ооқ!!! Семсерімізді сертке сермерге себеп әлі жеткілікті екен! Өйткені, әлгі... айдалада ақ түтек боранға ұшырап, азып-тозып қаласына әрең жеткен әскердің өзі жай кетпей, Орынбордың тап түбінде жайымен отырған Жағалбайлы бауырымыздың бірер аулын шаба кетіпті. Ал, төменгі Жайық шебіне жақын жерде – Қарабау, Қаракөл маңында отырған аздаған Адай мен Беріш ауылдары тағы да Текенің атты казагына жем болған. Өзінің қадірлісі мен қимасының біріне айырбастамаса, орыс енді оларды бізге оңайлықпен қайтарар ма?!

	– Сырым батыр, сөзіңізге құлдық! – деп, осы арада топ ортасынан Табын Барақ батыр қамшы шошайтты. – Әуелі, ойыңызды бөліп кеткеніме ғафу өтінем, батыр! Дұрыс айтып тұрсыз, бұл орыс өзінің қадірлісі мен қимасының біріне айырбастамаса, ендігі жерде біздің қолды болып кеткен асылымыз бен ардақтымызды қайтаратын ниеті тіпті жоқ. Қайта сол харамдықтарын өршіте түспек секілді.Өйткені, мен осылай қарай аттанарда, Сіздің хабарыңызға қоса, төменгі Жайық бойындағы Салындылы, Сақарлы маңын қыстап жатқан біздің ұлыс басы сұлтанымыз Айшуақ төренің де жазықсыз жапа шегіп, жауға түсіп кеткенін естіп келіп отырмын. Бұл не қорлық? Қай басыну? Неге біз бұл орыстың өзінің қылғанын өзіне істемейміз? Қанға – қан демесек те, жанға – жан алмасақ, жақсымыз бен жайсаңымыз бұдан былай ортамызға орала қоюы неғайбыл. Сондықтан, осындай жерде арға шаппасақ, не болғанымыз?! Ондай Алаш баласы неме керек?! Атасына нәлет! Баста! Баста да, қандай дұшпан болса да, осы жолы қарсы сал бізді, Сырым батыр! – деп, буырқанып барып әзер тоқтады.

	– Иә, Барақ батыр рас айтып отыр! – деп (Сырымның сөзін жалғастыруына мүмкіндік бермей), Тіленші де іліп әкетті әңгімені. – Осылай қарай аттанарда бізге де төре аулынан жаушы келген... Атты казактар Айшуақ сұлтанның өзін ғана ұстап әкетпепті. Оның түк кінәсі жоқ ұлы, қыршын жас... обал-ай... Апақ сұлтанды да атып кеткен! – деді қызынып. – Не айтатыны бар, әбден басынғаны ғой! Енді аянатын да несі қалды?! Шабу керек бұл орысты!!!

	– Сабыр етіңіздер, жарандар!.. Сабыр... Алла сәтін салса, шабармыз! – деді Сырым нық үнмен. – Өзіміз де сол үшін келдік қой! Бірақ ұрысқа кіріспес бұрын, алдарыңнан өтіп, арыла айтар бір-екі ауыз сөзім бар. Соны аяқтайын!

	– Айтыңыз, Сырым батыр!

	– Сөйлеңіз, Сыреке! – десіп, жұрт жамырап қоя берген.

	– Айтсам, әлгінде ескерткенімдей, бірінші тілегім, неге біз осы... жақын маңға, төменгі Жайық шебіне-ақ шаппадық?! «Ит арқасы қияндағы мына Иректіге неге келдік?!»– деп, ертең маған кінә артып жүрмегейсіздер. Бірден ескертейін, ондай ой – менің де басыма келмей қалған нәрсе емес. Ештеңені көрмей, ештеңенің мәнісін білмей, ертіп әкеліп отырғаным жоқ. Төменгі Жайық шебіндегі қамалдар мен бекіністерге әзірге жолауға болмайды; қазір олар тас-түйін; неге де болса сақадай сай! Оның үстіне, шабылған ауылдардың кегін қайтарамыз деп, біздің қазақ баласының дереу атқа қонатынын ол маңдағы казак-орыстар бес саусағындай біліп болған. Сондықтан, күзетті барынша күшейтіп, сол төңіректі қатты қарауылдап отыр қазір. Күллі әскерді де сол маңайға шоғырландырған. Ендеше, құрулы тұрған жебеге өзіміз барып құрсағымыздан шалдырмақпыз ба?! – Жоқ, ағайын! Есі дұрыс кісі ешқашан ондайды мақұлдамас дейім...

	– Дұрыс-ақ!

	– Апырай, батыр, расында да «Біз осы... қайда барамыз?! Төменгі Жайық шебіне неге шаппадық?!» деген ой көбіміздің-ақ көңілімізде жүр еді. Мына айтқандарыңызды ескермеппіз-ау!деп қалды, Жалпақтіл Табынның Құламан, Таламан батырлары.

	Бір бұлардың ғана емес, көп жұрттың көңілінде сондай түйткілдің барын Сырым сезіп жүрген. Соны сәл де болса сейілткеніне көзі жеткен соң, батыр енді шамырқана сөйледі:

	– Ал, екінші жағынан... жағдай солай екен деп, Жайық бойына жақын отырған ел атты казактың талауына түсіп, солардың түрмесіне тоғытылып жатқанда, біз қол қусырып қарап отыра аламыз ба?– Жоқ, ағайын, қарап отыра алмаймыз. Өйтсек, дос түңіліп, дұшпан табалар... Сондықтан, ең болмаса, соларды айырбастап аларлық жәсір ұстамай қалай отырамыз!? Міне, сол жәсір алу қамы – аңсыз отырған мына Жайықтың жоғарғы жағына бізді келтірген!!! – деді шегелеп.

	Сөз мәнісін жаңа ұққан жұрт сілтідей тынып қалған.

	– Тіпті... осылай қарай кеткенімізді білдірмеу үшін... бір ғана осы себеппен!!! – деді, Сырым енді сөзін үстемелей түсіп, – біздің Сұлтансиықтың құрама қолынан, Мен бес жүз жігітті жасырын түрде Жайық бойына,әлгіСалындылы,Сақарлы,Түйемойын,Қырық арба төңірегін торуылдауға жібердім. Жетіскеннен жібергенім жоқ! Солай ету қажет болғандықтан да, ағайынымды амалсыз жұмсадым арыстанның аузына! «Аш қасқырдай жаланған атты казактың әскерін алаңдатсын!»деп жібердім. Дұшпанның назары сол жаққа ауып, негізгі әскер күшін де солай қарай бағыттаған кезде, Құдай қаласа, біз де бұл төңіректегілерді тәубесіне келтіріп үлгерерміз. Тек бір жағадан бас, бір жеңнен қол шығарып, ауызбіршілікте болайық. Тәртіп қатаң сақталсын! Ең алдымен, қолбасы батырлар, Сіздерге айтарым:– кеңесе келгенде билікті бізге берген екенсіздер, ақырына дейін уағдаға берік болыңыздар! Соғыста басшы біреу, қалған ерлер соған сүйеу болуы керек. Бұл – ұрыс заңы! Ендеше, менің өзімнен белгі болмай, Құдай үшін, ертең ешқайсың ұрысқа кіріспегейсіңдер! Ұрысқа кіріспек түгілі, бой көрсетпеңіздер! Неге? Өйткені, Алаш баласына әзірге қамалды бұзып алар қаруды Құдай бұйыртпай тұрғанын өздерің жақсы білесіңдер. Сондықтан бізге тек әдіспен ғана әрекет етуге тура келеді. Қалайда оларды қамалдан алдап сыртқа шығаруымыз керек. Қалай шығарамыз? Қайтсек шығады?... – Әрине, біздің қарақұрым қалың қол екенімізді сезбесе, білмесе ғана шығады. Бой тасалаңыздар, қараларыңды көрсетпеңдер? –деп тұрғаным сондықтан. Айқасқа шығар кездеріңізді өзім айтам! Ал, енді... Таналықтың жай-жағдайын баяндар болсам, бозбастау кезде-ақ бұл төңіректі біз талай шарлағанбыз... Ұрымтал тұстарының да бәрібәрі маған белгілі. Кім қай жерге бекінеді – бәрін өзім көрсетем! Тек айтқанды мүлтіксіз орындасаңыздар, қалған жауапкершілікті түгелімен өз мойныма алуға әзірмін! Қане, бұған не дейсіздер?..

	Жұрт тағы да жым-жырт тына қалған.

	Мынадай сөзден кейін, «бүкіл жауапкершілікті өз мойныма алам» деп тұрған адам барда, кім сау басына сақина тілей қойсын!.. Тым-тырыс.

	Әлден уақыттан соң барып, ұзап бара жатқан үнсіздікті бағанағы Барақ батырдың байсалды да жуан даусы ғана бұзды:

	– Алла сәтін салсын, Сырым батыр! Біз билікті өзіңізге бердік дедік қой! Сөзіміз – сөз! – деді ол.

	– Иә, алыңыз билікті, батыр!

	– Екі тізгін, бір шылбыр өзіңізде!

	– Бастаңыз, Сырым батыр! Өлсек – жатар шұңқырымыз; тірі қалсақ – шығар төбеміз бір болар! – деп жұрт тағы жамыраса жөнелді.

	– Ендеше... ат жалын тартып мінгеннен, ажалымызды айрылмас жолдас деп білген Алаш баласы едік қой. Құдайдың салғанын көрерміз! Қане, көтеріңдер туды, жігіттер!!! – деп дауыстады Сырым. Сол-ақ екен, бүкіл Сұлтансиықтың бірауыздылығының белгісіндей етіп Сырым ұстап жүрген күреңқызыл ту, ер Барақтың жасыл туы, Тіленшіге әкесі Бөкенбай батырдан қалған салпыншақты сары ала ту, Көтібар батырдың көк туы жан-жақтан желбіреп қоя берді. Ежелден ермін деген, еркекпін деген азаматтың арқасын қоздырар; керек болса, күллі аруақты күңірентер – ұлыстың Ұраны мен осы Туы ғой!

	Соған жұрт кенет қатты толқып, қойқаптан қоздап қоя берген қыжылдары жүректерін қысқандықтан, шыдай алмай қиқуды салып жіберуге шақ қалған. Тек.. жаудың тап іргесіне келіп тұрғандары ғана тежеу болып, көмекейге кеп қалған ащы айғайды әй, әрең басты-ау, қай-қайсысы да...

	***

	Іштегі қыжылдың, шемен боп қатқан шердің кейде сыртқа шықпай-ақ қалғанының өзі дұрыс па, қалай... Бағана әр жерден желп-желп етіп ту көтерілгенде, ұлыс боп ұрандаспағанмен, ең болмаса ен далада емін-еркін бір қиқу сала алмағандарына қатты назаланған жұрт, соның ызасынан күні бойы шиыршық атып, әбден ширығып жүрген. Енді міне, кеш түсіп, көз байлана бастаған алакеугім шақта, қараңғылықтың қоюлануын да күтпестен, әр қосын қолбасы батырларының бастауымен, өздері барып бекінуге тиіс жыра-жықпыл, сай-салалардағы орындарына қарай жылжи жөнелді. Және сылбырап, сүйретіліп жүріп алмай, осы жолы тас түйіліп, бірден қозғалды.

	Қимылдары серпінді. Ширақ. Әйтсе де, құлаққа ұрған танадай мына жым-жырт тыныштықта... түлейдің түнде жортқан жолбарысындай, тырс еткізіп артық дыбыс шығарған бірі жоқ.

	Қарақұрым қалың қолдың көңіл ауанын осы қимылдарынан-ақ анық аңдаған Сырым батыр оларға сырттай сүйсіне қарап тұрып:

	– Иә, Алла!!! Енді тек... сәтін өзің сала гөр!– деп тілек етті де, аз-кем аялдаған соң, түу алғы шепке – өзінің Байбақтылары мен барша Сұлтансиық балаларының құрама қолы орналасуға тиіс қамал жақ бетке қарай, әлдебір риза көңілмен аттанып кетті.

	Жорық жолында талай күндерді бірге өткізген, қашаннан сырмінез үзеңгілестері Масқар Дөнен, Қызылқұрт Жанбай, Алаша Өтеулі, өз ағасы Атантай мен Тана Сұлтанәлі секілді тіс қаққан батырлар бұл оралғанша аламанды тәртіпке келтіріп, ертеңгі күні әрқайсысының атқарар ісін де тәптіштеп түсіндіріп, бәрі-бәрін орын-орындарына жайғастырып та қойған екен. Бұл істің қашан да осылайша, ойдағыдай орындалатынына сенімі кәміл Сырым оған көп аса алаңдаған да жоқ-ты. Мұның басты алаңы – көңілін кейде шаттандырып, кейде күпті қылатын, кәдімгі... жақында ғана өзі жасақтаған мергендерінің жайы еді. Олар қосынның сол жақ қапталындағы терең сай бойына бекінуі тиіс-тұғын. Сырым батыр келе сала, бірден солардың жайын сұрастырған:

	– Ә-ә... мергендерің бе?– деп, басқалардан гөрі еркіндеу сөйлей беретін ескі үзеңгілесі Дөнен батыр сөзді тез іліп әкетіп еді, қалжыңбас неме, қараңғыда көзі жылт-жылт етіп, әлденеге ыржалақтап әңгіме аяғын жерге тигізе қоймады.

	– Е, не болды?Айтсаңшы, енді...– деді Сырым оның сөз ләмін онша ұнатыңқырамай.

	– Әй, сол...мергендеріңді де, оларға басшы боп жүрген тентек ініңді де адам түсініп бола ма!?

	«Бізге берілген тапсырма – сендердің миларың жетіңкіремейтін... ер-рекше тапсырма!» деп танауын көтеріп, Жандыбай бауырың әні, анау сайдың бойына барып жатып алды, қиқайып... – деді, онсыз да шара табақтай беті күлкіден жайылып кеткен Дөнен.

	... «Демек, діттеген жерлеріне барып бекінген екен ғой! Жарайсың, Жандыбай тентек! Жарайсың!» деп, Сырым іштей інісіне риза боп қалды. Бірақ сырт көзге онысын сездірген жоқ. Өйткені, Жандыбайдың ойға алған ісін орындамай қоймайтын осындай бірбеткейлігіне қоса, көңіліне әлдене жақпай қалса, қиқая қалатыны және сол қисайған жағынан өмірі түзелмейтін қиқарлығы мен қыңыр мінезі де өзіне жақсы мәлім-ді. Оны мына тұрған жұрттың да бәрі біледі. Бүкіл елге «Жандыбай тентек» атанған белгілі бекбике ғой ол! Бірақ, обалы не... әншейінде біреудің төбелесін тайлы-биеге сатып алып жүретін бұл тентек – құр тентек те емес; ешкімнен, ештеңеден жасқанбайтын ержүректігіне қоса, егескен жерде «істеймін» дегенін істеп кететін дүлей... Шын беттесіп келгенде, талайды аттан төңкергенін дос-дұшпанның да бәрі көрген. Өзі жүректі, өзі адуын Жандыбайдың сұсы басым ба, әлде осы тентектің шынымен-ақ күші басым ба, әйтеуір айқасқан адамын аттан түсіріп кетпеген кезі жоқ. Сондықтан жұрт оны қорықса да сыйлайды; сыйласа да сыйлайды. Сондай ердің бір айыбы тек әлгі... ылғи қисық, қияс сөйлейді; мінезі – шадыр; тұла бойы толған қырсық! Оның үстіне, Құдай қылған тағы бір кемістігі бар – кекеш! Жұрт соған байланысты Жандыбайды «сақау» деп те атай береді. Тілінің сол мүкістігіне қорлана ма, Жандыбай «сақау» ызақор. Әсіресе, ашуланғаны-ақ жаман. Әншейінде де тұттығып сөйлейтін жігіт, ондайда тіпті булығып, екі көзі жыпылықтап, өз-өзінен қылғынып сөйлей алмай қалады. «Саңыраудың астына түспе,сақаудың қолына түспе» деген, құрсын, осы пәледен аулақ жүрейікші» деп, ондайда жұрт жым бола салады. Сол тентек бауыры сала құлаш мылтық асынғанға, мақтан үстінде әлгі сөзді айтса, кім біледі, айтқан да шығар... Бірақ мына жұрт оны белгілі Тентектің өз мінезінен көрмей, «Ағасы Сырымға арқа сүйегендіктен айылын жимай сөйлейді ғой» десе ше?!

	Соны ойлағанда, інісіне іренжіген кісіге ұқсап қабағын шытып:

	– Немене, Дөке, тентек інің айтқан тіліңді алмай кетті ме?!– деді Сырым түйіліп. «Иә!» десе Жандыбайды жазаламақ па, әлде ол үшін өзі кешірім сұрамақ па, белгісіз, тіпті ойланбапты.

	Бір жақсысы:

	– Ә, жоға! – деп, көңілінде қылау жоқ Дөнен батыр езуін жимастан, әлі ыржиып күліп тұр. Әлгі сөз тіпті мұның мыңғырына дыңғыр етпеген секілді. Қайта, қисық та қыңыр Жандыбайдың сол қиқар мінезін қызық көргендей сыңайы бар. – Әшейін, сол... мойындарына мылтық асынғанға мағұрланып, жаман балдардың мұрын шүйіргенін айтам-дағы! Қырып салардай-ақ... – деді менсінбей.

	Көңілі сонда ғана орнына түскендей болған Сырым:

	– Е-е, Құдай-ай, сол ма?! – деді, енді Дөненнің өз сөзінің әуеніне орай, әзілге сүйеп. – Ендеше, Дөненім, тұра тұр... бүгін бесті шығып отырғандай, босқа оқыранасың. Ойнама, қара мылтықпен! Ол– ойыншық болса, орыстан осыншама қиянат көріп отырмас ең ғой. Ертең көрерсің, бәлем, «жағасы алтын, жеңі жез; шығыршығы – торғай көз»-деп әспеттеп жүрген сауытыңды қой боғындай қорғасынның қалай бытшыт қылғанын! Тек Құдай сақтасын де! Тіфә-тіфә, тілім тасқа... – деді, Сырым түкірініп.

	Шынымен-ақ, қой боғындай қорғасын «жағасы алтын, жеңі жез; шығыршығы торғай көз» сауыттың парша-паршасын шығарып, қалайша быт-шыт қылғанын өз көздерімен көріп тұрғандай тұла бойлары түршігіп кеткен Дөнен де, өзге батырлар да тітіркеніп, ырымға жаман сөзді аластағандай, «тіфәласып» қалған.

	– Ойпырмай, сен де бір... қайдағы жоқты қорықпай айта береді екенсің! – деді Дөнен шынымен тіксініп. – Бәлесі аулақ! Жаманшылығы жатқа болсын! Одан да бір жақсы сөз айтпайсың ба, жарым ырыстай көретін!?

	– Өзің емес пе, астамшылық жасап... мылтықты менсінбей тұрған! От қаруды менсінбесеңдер, орға жығасыңдар жұртты ертең! Кісі ақиқатты білсе ғана, сақтанып, аман қалуы мүмкін. Жалған айтып неме керек?! – деді Сырым нықтап.

	– Жә, әзіл сөз ғой, Сыреке! Темір таяқ ұстағандарына танаулары шелтиген балалардың мінезін қызық көріп...– деді Дөнен батыр енді бітімге шақырғандай. – Барып қайтқың келсе, жүр! Көрелік... Бәлкім, жастар бізге де бірдеңе үйретер!

	– Иә, барып қайтқанымыз дұрыс, Дөке!– деді, Сырым да енді үзеңгілесінің ыңғайына жығылғандай. – Жүрші,өз көзімізбен көріп қайтайық!

	***

	...Кіл Сұлтансиықтың басты-басты адамдары, басы – Сырымның өзі болып, қас қарайып бара жатқан кезде салт атпен сай бойын біраз аралаған.

	Әр жерде кідіріп, жүзбасы жігіттермен сөйлесті. Пікірлерін тыңдады.

	Сөйтсе... Жандыбай тентек, Дөнен батыр айтқандай, әшейін «қиқайып»... жатып алмапты. Бес жүзге тарта мергенді бес топқа бөлген. Әрқайсысының арасына екі-үш арқан бойы жер қалдырып, жағалай сай жиегіне жатқызған. Әр топтың ат-көлігі әні... – өз тұсында; сай табанында матастырулы тұр. Жігіттер жатқан күйлерінде атысса да, атқа міне салып қаптама шабуылға шығуға тура келсе де, ұрымтал тұсқа жайғасыпты. Көңілдері көтеріңкі... көздері жайнап, осы қазір аттанса да, жауды жапырып жіберердей, әрқайсысы-ақ жалаңдап, ерлікке сұранып тұр. Алайда, Сырым талай шайқасты көрген мына ағаларының алдында олардың аптығын басып, айқас кезінде әр топқа жүктелер міндеттің болатынын, ол міндеттің өзі әр түрлі болуы мүмкін екенін байыппен түсіндіре келіп:

	– Мына Сіздерге де екі түрлі ерекше міндет жүктеледі! – деді, мойындарына ілінетін парыздың мәнділігіне мергендердің назарын баса аудару үшін, «ерекше» деген сөзге әдейі екпін түсіріңкіреп. – Бірінші, ертең біз қамалға осы беттен тиіп-қашып, тиіп-қашып әрекет еткен кезімізде, бәрі мына жерден сіздерге алақандағыдай ап-анық көрініп тұрады. Сонда қалт етпей қадағалап отырыңыздар! Қамалдан азын-шоғын адам шықса да, оларға бола бой көрсетпейсіздер. Тек атты казактар жаппай қаптама шабуылға шығып, жан-жақтан андыздап қоя берген кезде ғана (ондай жағдайда біз өтірік сасқалақтаған болып, осы сендер жатқан сайдың басын қуалай қашамыз...) алдарыңа көлденең тартылған жаудың алғашқы легін өткізіңкіреп жіберіп барып, әуелі, сіздер, – қамал жақ шеттегі жүздік, оқты боратасыңдар! Ортадағы жүздіктер мен бергі шеттегілер сосын ғана, бірақ көп кідірмей, қолдай жөнелуге тиіс. Сонда кейінгілері алдындағыларға көмекке бара алмайды; ал, алға ұзап кеткендері арттағыларына қайрыла алмайды. Сол кезде біз де ат басын қайта бұрып, жан-жақтағы бүкіл қосынды түп көтере, қарсы ұмтыламыз.

	Екінші міндеттерің – аса ауыр, әрі қауіпті. Өйткені, ұрыс қалай аяқталса да, қалың қосын қолға іліккен олжасымен, кідірместен елге тартады; сендер– қатарларыңды қайта түзеп, көлденең шеп құрып, қосын ұзап кеткенше тосқауылда қаласыңдар.

	Енді... ұрыстың басынан аяғына дейін сендерге еш ұмытуға болмайтын бір нәрсе бар, мергендер! Әсіресе, Жандыбай, саған қатты ескертемін: егер қамалдан орыстар жезайырын сүйретіп шығар болса, бір сәт те бұлайша қатар түзеп жатпайсыңдар! Дереу атқа мініп, аламанға қосылуларың керек! Өйткені, мергендердің қатар-қатар жатып алып оқты қардай борататыны – орыстың «қарақол»90 деген өз әдісі... біліп қалса, жезайырмен төбелеріңнен допты тастаптастап жібереді де, жатқан жерлеріңде жайрата салады. Илаһим, ондай бәленің беті аулақ болсын, әрине! Алайда, «жаман айтпай, жақсы жоқтығын» да естеріңе салмай тұра алмаймын. Өйткені, бұл – соғыс. Соғыста жеңіп шығу – мұрат болғанмен, әр азаматтың аман қалуы – мен үшін одан да зор абырой, одан да үлкен мәртебе! Ал,енді аман болыңыздар, бауырларым! Алла жар болсын!!!

	Мергендерінен түн ортасы ауа қайтып келген соң да, Сырым батыр байыз тауып отыра алмады. Жан-жақтағы қосындарға әлсін-әлсін адам жіберіп, бірде белгілі батырлар Барақ пен Тіленшінің қалай жайғасқанын сұрастырса, енді бірде ертеңгі қимылдарын қалай үйлестіру керектігін жас Көтібарға тәптіштей түсіндіріп, әйтеуір қалың қосынның қалт еткен тынысын толық сезіп отыру үшін, таңға дейін тыным тапқан жоқ.

	Мұндай кезде ұйқы дегенің көзден үкі боп ұшып кететіні – оның үйреншікті дағдысы. Баяғыда, атасы Шолан батыр өлгеннен кейін «балапан басына, тұрымтай тұсына» бытырап кеткен Байбақтыларды ондаған жылдар бойы әркім бір басқарып, әбден тоздырған тұста, айналасына аз-кем ағайын үйірілткен – мына берідегі жарықтық Бұлан би екен... Бұл елдің тізгінін жиырмаға жетер-жетпесінде сол кісінің қолынан алған Сырым, бүгінде жұрт «Екі мың үйлі Байбақты!» деп дабырайтып жүрген елді осындай дәрежеге жеткізгенге дейін, қаншама ұйқысыз күндер мен түндерді басынан кешірмеді дейсің?! Үйреншікті нәрсе ғой, бәрі... Тек қайыры болғай! деңіз. Байбақты, шүкір, іргелі ел болды ғой. Әні, бүкіл Сұлтансиықтың құрама қолының қақ маңдайында да қасқайып солар тұр емес пе?! Мұздай қаруланған манағы бес жүз жігіті және бар... Кілең бір сайдың тасындай, ел ішінен іріктеліп алынған, бес жүз мерген! Бес жүзінің де қолында – оқпаны үңірейген, от алып кетсе – күндей күркіреп қоя беретін қара мылтық! Бұлар тұрғанда, Байбақты балалары кімнен қаймықпақ!?

	Жақында солардың соңғы жаттығу ойындарына Сырым жорықтас жолдастарын, – соғыс ісін өздері де бір кісідей білетін арқалы батырлар Барақ пен Тіленшіні, – үзеңгілес серіктерімен қоса, – әдейі ертіп апарған-ды. Қонақтар өз көздеріне өздері сенбегендей, әй, бір аң-таң болды-ау! Таң қалмай да қайтсін, бұрын-соңды біздің қазақта бүйтіп соғысқанды кім көрген?! Бұлардың да, сірә, көретіндей реттері болмаған секілді...

	Сырым әдейі Жандыбайға айтып, бес жүз мергенді бүгінгідей бес жерге бөлгізіп, сонсоң әр жүздіктің өзін он қатарға жіктетіп, он-он мергеннен бірінің артына бірін тізіп жатқызып, жүз қадамдай жердегі нысана-тулақтарды тарсылдаттырып, ал кеп атқызсын!.. Әуелі маңдайдағы он адам оқ боратқан. Іле артқа шегінген олардың орнын басып, он жігіт жата қалып оқ боратты. Бұлар да шегінген бойда, кідіріссіз үшінші ондық алға шығып, зулатты-айдейсің оқты! Не керек, осылайша он адамның артында ононнан жатқан мергендер бірінен соң бірі оқ боратып болғанша, кейін шегініп кеткен алдыңғы ондықтар мылтықтарын қайта оқтап келіп, онсыз да ызықиқы ысқырған оқ пен толассыз гүрсілдің ортасында қайтадан кезегін күтіп тұрды. Соны көргенде, – әй, еңіреген ерлер-ай! – әрқайсысы бір-бір елдің қорғаны ғой, Барақ пен Тіленшінің қызыққаннан көздері от боп жанды-ау!!! Сырымның өз көңілі қалай тасығанын тәптіштемесе де болар...

	«Енді тек ертеңгі шайқаста да соларды сәтімен пайдалана алсақ...» деп, көзін жұмған күйі ойға шомып отырса, қабағы ауырлап барады екен. Басын көтеріп алды. Төңірек бозамық тартып, түу күншығыс көкжиек ақ жағалдана бастапты.

	...Қамал төңірегін таң бозынан торимыз деп шешкен Байбақтылар мен өзге де Сұлтансиық балалары жаудың тап іргесіне келіп тұрған соң қосқолаңсыз, от та жақпай, бүгін ашық аспан астында түнеп шыққан-ды. Мамырдың бас кезі болса да, түн салқын екен. Тоңазыған сарбаздар тынши алмай, торғай шырылдамас бұрын-ақ дүр-дүр сілкінісіп тұрып кетіскен.

	Қосын қыбыр-қыбыр қозғалысқа түскен соң-ақ, Сырым қасына Қара Байбақтының Етес батыры мен Әйтімбет Байбақты Асқар батырды бір топ жігітімен; інілері Барлыбай мен Қалдыбайды; Масқар Дөнен мен Қызылқұрт Жанбайды серіктерімен алып, өздері кеп орналасқан сай желкесіндегі қырат басына шыққан. Әлдебір қақпа тастарды қалқалап отырып, қарауыл салса – қатесі жоқ; көздеп келген жерлері – Таналықтың тап түбінен шығыпты. Таңғы мұнарға оранған қамал бір қозыкөш жер шамасында, иектерінің астында жатыр..

	Бұлар қарауыл салған қыраттан ыра төмен біркелкі еңіс екен де, ол көз ұшына дейін бірте-бірте еңкейіп барып, сонау етекке ұласқан жерінде қамалға тіреледі екен. Ал, қамалдың өзі – аржағындағы өзеннің бергі биік қабағына тұрғызылыпты. Жан-жағы – жал-жал топырақтан үйілген едәуір биік қорған. Қорғанның бұрыш-бұрышында шағын-шағын қарауыл үйшіктер. Әр үйшіктің қасында оқпаны сорайған бір-бір ауыр зеңбіректің сұлбасы байқалады.

	Қамал ішінде, қақ ортаға зәулім шіркеу бой түзепті. Төбесі тола үлкенді-кішілі күмбездер. Біріненбірі балалағандай, иін тіресіп, итемшектеніп тұр. Соның ортаңғы – үлкенінің, әрі ең ауқымдысының шошайған басындағы алтын жалатқан кіресі қазірдің өзінде-ақ, әлі шыға қоймаған күн көзінің жарығын қиядан бойына тартып, жалт-жұлт етіп, жалтырай бастапты. Шіркеудің екі жаны қаз-қатар қарағайдан қиып салған, кіл біркелкі әдемі мекен-жайлар. Ұзыннан-ұзақ созылып едәуір аумақты алып ол жатыр. Аулағырақта, түу шет жақта – қойма ма, әлде әскердің жатағы ма, ұзын-ұзын етіп қызыл тастан соққан он шақты үй өз алдына бөлек тұр.

	Бәрінің назары осы көрініске ауып, әркім әр саққа ой жүгіртіп тұрғанда, кенет:

	– Анаң қара!!!– деген әлдекімнің оқыс үні жұртты елең еткізді.

	– Не зат?91

	– Ақырын!!!

	– Қайда? Қане... – деп ентелеген үлкендерге Сырымның кіші інісі Қалдыбай көзімен оң жақты нұсқап:

	– Әне!.. – деді, аптыға сөйлеп. – Аттылар!

	Жұрт сонда ғана аңдады: сонау Қызыл бекінісі жақтан осылай қарай ақырын аяңдап, он шақты салт атты келеді екен.

	«Құдай берді деген – осы, жігіттер! Ал, қамданыңдар! – деді Сырым серіктеріне. – Тек айрылып қалмайық!»

	Ойланып жатуға уақыт тар. Атты казактар сезіп қалса, ия кейін қашып жеткізбей кетуі мүмкін; ия бірден ытырынып, Таналыққа дейін шалдырмай кетуі ғажап емес. «Не істеу керек?!»

	Осындайдағы дағдысымен Сырым серіктеріне бірден өз шешімін айтты:

	– Етес, Асқар! Мына Барлыбай, Қалдыбайларды алып, бір топ жас жігіттермен недәуір жерден артын ораңдар. Тез! – деді бұйрықты үнмен. Сонсоң, Масқар Дөнен мен Қызылқұрт Жанбай батырларға қарап: – Ал, біз қалған жігіттермен алдын кесейік! Таналық көз көрім жерде тұр ғой, қалайда соған ілігуге тырысатын шығар... Солай емес пе?! – деді ақылдасқан сыңаймен.

	– Реті солай секілді. Қанша айтқанмен, артындағы бекіністен алдындағы мына қамал әлдеқайда жақын ғой, – деді Дөнен де.

	«Рақ! – деді, Сырым енді атқосшысына. – тез арттағы қосындарға бар! Бәрі көз алмай қадағалап отырсын. Бірақ өзімізден белгі болмай, ешқайсысы қозғалмасын. Ұқтың ба?!»

	– Ұқтым!

	– Жөнел!

	Батырлар қақпа тастың қалқасына қайтадан бұға түсті. Қай-қайсысы да құдды жемтігін аңдып жатқан жолбарыс секілді жербауырлап қалған.

	...Атты казактар алыстан келе ме, әлде осы Таналық пен Қызыл бекінісінің арасында түнімен шолғында жүріп қатты шаршаған ба, тым қажыңқы, һәм бейғам. Төңірек түгел ағарған қазіргі сәтте мойындарына асып алған мылтықтарының аузы иықтарынан шошайып, жеңіл қаптама шапандарының омырауы алқам-салқам ашық күйде, арқайын келе жатыр.

	– Ә й, мыналардың есі дұрыс па, өзі?!– деп шойыннан құйылғандай шомбал денесімен серіктеріне ошарыла бұрылған Жанбай батыр мәз-мейрам боп күліп отыр. – «Жау жоқ деме, жар астында» дегенді бұл орыс білмейді-ау шамасы...

	Масқар Дөнен мырс ете қалды:

	– Сіз де қызық екенсіз, Жәке! – деді сонсоң, шара табақтай қып-қызыл бетіне бұрқ етіп қан теуіп.– Мына қақпа тастың тасасында Қызылқұрттың Жанбай батыры тығылып отырғанын орыс қайдан білсін!? Оған жететін ми бар деп пе ең, соларда...

	Жігіттер күлкіге тұншығып, өліп қала жаздаған.

	– Әй, әй!.. Олай деме! Орыстың ішінде де әкеңді танытып жіберетін орыс болады... білдің бе? Абайла!

	Мен әшейін... мына біреулерінің ашықауыздығына ыза болып айтам да... – деп, аңқаулау Жанбай батыр ақталып келе жатыр еді.

	– Ал, кеттік! – деген Сырымның құмығыңқы, бірақ сұсты үні естіліп, екі жақ та тиыла қалды.

	Батырдың әмірін естіген жұрт дереу аттарына жүгірген. Демде қақпа тастардың қалтарысынан атып-атып шығып, жебедей зулаған Сырым жігіттері, аңсыз келе жатқан атты казактардың алдын әпсәтте-ақ орап, ақыра айқайлаған күйі садақтарын кезеп, кесе-көлденең тұра-тұра қалысты.

	– Сауға! Сауға... – деп шырылдаған әлгілердің әлдебірі қарсылық етпейтіндерінің белгісіндей, қаңғырлатып қару-жарағын жерге тастай берген. Сөйткенше болған жоқ, қабатынан екі рет тарс-тарс атылған мылтық даусы шығып, іле жұрт артқа қарай зымырап бара жатқан екі казактың астындағы жарау аттардың күлтеленген құйрықтарын ғана көріп қалды. Құдай сақтағанда, оқ ешкімге де дарымапты.

	– Ұста, ойбай!

	– Жіберме, иттерді!

	– Ұр! Ұрып таста! – деген ызы-қиқы шудың арасында, әлгілердің соңынан жосылта жөнелген төрт-бес жігіттің артынан сүйсіне қараған Сырым, ол казактарды енді ешкім қумаса да, қазір-ақ алдарынан Етес, Асқарлар бастаған топ шығып ұстап алатынына кәміл сеніп, бәрінің басы қосылғанша мына жәсірлерді байлап ала беруді қалған сарбаздарға тапсырды да, өзінің екі көзі қамал жақта, әлденеге қадалып тұрды да қалды.

	«Неғып тұр?!» «Не күтіп тұр?!» – Түкке түсінсе, бұйырмасын! Бірақ әйтеуір бірдеңеге алаң көңіл екенін іші ғана бұлдыр сезетіндей.

	Осылай аңырып тұрғанында, кенет найзағай шатырлағандай, аспан асты, жер үсті дірдек қағып, гүрс еткен дыбыстан дүн-дүние қалтырап қоя берген.

	«Иә, сәт!» деп, батыр қуанып кетті... осы екен ғой бағанадан бері күткені!!! Жаңағы екі казактың тарстарс атқан мылтығының даусынан қамал қорғанына жүгіріп шыққан қарауылдар, көз ұшындағы қырдың баурайында болып жатқан қарбаласты байқап, ауыр зеңбіректерден аңыратып доп ата бастапты...

	– Иә, сәт!!! – деді, батыр тағы іштей Жаратқанға мінәжат етіп.

	Орыстар «бестаубай пөшкі»92 деп атайтын бұл зеңбіректер тек доп атып қана қоймай, іргеге жау келгенін білдіріп, дереу жан-жаққа жар шашатынынан да Сырым бұрыннан хабардар еді. Сондықтан қамалдағыларды ғана емес, оның төңірегіндегілерді де дүрліктіріп, ызы-қиқы қылатын осы зеңбіректер допты үсті-үстіне атыңқыраса екен; сөйтіп, жұртты жанықтыра түссе екен деп, іштей тілеп тұр. Өйткені, осындай қарбалас үстінде қамданып қарекет қылуға мұрсат таппай, орыстардың асығыс аттанғаны, сөйтіп, қалайда бір қапы жібергені қажет-ақ. Әсіресе, мына адамдары біздің қолға түскенін көргенде, шетінен кеудемсоқ казак-орыстар оларды «қазір-ақ босатып аламыз» деп өрекпіп, еліре шапса екен деп тұр. Олай етер болса, асығыстықтары өз алдына, астамшылықтарын атан түйе тарта алмайтын бұл атты казактар «жалба тұмақ жаман қазақтарды қалпақпен-ақ ұрып алмаймыз ба!» деп, еш дайындықсыз-ақ бірден аттана берулері әбден мүмкін. Ондайда тіпті «сүйретіп жүруге ауыр» деп, жезайыр секілді қаруларын бұлар алмай да кете береді. Бір есебінде батыр «тек сөйтсе екен!» деп те тұр іштей. Манадан бері солардың көз алдында көлбеңдеп жүргендері де; әкетілуге әлдеқашан әзір болған жәсірлерді де әкеткізбей, әдейі кідіртіп тұрғаны да – сол! «Қамал қорғанынан қарап тұрғандар көрсін! Көрсін де, жандары тызығып, қолға түскен адамдарын құтқару үшін, дереу... алды-арттарына қарамай, аттансын!» – деген ойы.

	...Жігіттер де сол үшін әлгі жерде өп-өтірік күйбеңдеп, біраз кідірген соң, ақыры жәсірлерді атқа таңып алып, ақырын қозғала берген. Қамал қорғанынан қарап тұрғандар кенет судай сапырылысып, бірі төмен түсіп, бірі қайта жоғарыға шығып, ерсіліқарсылы жүгіріп, жанталасты да қалды. Шамасы, бір топ адамының көз көрекі қолды боп кетіп бара жатқанына бұдан әрі дәттері шыдамаса керек. Соның арасынша қақпа да ашылған. Қақпаның ашылуы мұң екен, қамалдағы қалың әскер, құдды илеуіне ши жүгіртілген ызалы құмырсқалардай қарақұрым боп қаптай өріп, лезде осылай қарай жөңкерілді.

	«Иә, сәт!»

	Қанша күннен бері қамалдағы әскерді шымшымдап кең далаға қалай алдап шығарамыз деп басын қатырып жүрсе, қырық шақты адамды көріп, көздері қызарып кеткен казак-орыстар тайлы-таяғы қалмай, құрулы тұрған қақпанға қарай өздері келе жатыр.

	– Рақ! – деді батыр қасында тұрған атқосшысына. Даусы байсалды да баяу болғанмен, жеті қат жер астынан шыққандай біртүрлі күңгірлеп естілген. Алғаш мұның не дыбыс екенін тіпті ұқпай да қалған атқосшысы, тау-тас жаңғырығып, менің есімімді қайталап тұр ма деп шошып кетіп еді. Сөйтсе, жоо-оқ... сөйлеп тұрған – қасындағы өз ағасы, кәдімгі Сырым батырдың өзі...

	Сасқалақтап жауап қатқанша:

	– Р-р-рақ!!! – деген батырдың ызғарлы үні тағы естілді.

	– Ия ақа!93 Тыңдап тұрмын... – деп, бұл жолы Рақ елп ете қалды.

	– Айналайын, арттағы қосындарға тез хабарла!– деді батыр өзінің сұп-суық та нық үнімен. – Атты казактардың алғашқы легімен шайқасу үшін, біздің Байбақтының жігіттері бері келіп, тастүйін әзір тұрсын! Ал, Бараққа, Тіленшіге, Көтібарға айт: атты казактардың қамалдан түгелге жуық шығуына байланысты, ұрыс жоспары өзгерді де! Сұлтансиықтың құрама қолы алғашқы лекпен азкем айқасқан соң, әдейі мергендер жатқан сай бойына қарай шегінеді... Шегінеді де, мергендерге кезек беріп, сәлден соң қайта шабады. Бұ жолы жай шаппайды, ұлы сүрен айғаймен, ұрандап шабады. Сол кезде олар да түп көтеріле, жан-жақтан қаптама шабуылға шықсын! Ұқтың ба?

	– Ұқтым?

	– Ұш ендеше, айналайын!

	Сырым тұтқындарды осы жерден қыр астындағы сайда жатқан Сұлтансиықтың құрама қосындарына қарай жіберді де, өзі серіктерін ертіп, жаңағы қарауыл қараған қыраттың бергі, – қамал жақ беттегі, – тегіс баурайымен, әдейі атты казактарға қыр көрсете, мергендер бекінген сайға қарай ақырын жылжып келіп, қырдың жазыққа құлар жеріндегі кертпеш тұмсыққа көлденеңдей тоқтады. Бұл жерден оларды сол қол жақтағы сай бойында жатқан Жандыбайдың мергендері ғана емес, арттағы сонау сан сала, жыра-жықпылдардың ішіне бекінген бүкіл аламан да түп-түгел көріп отыруға тиіс еді. Есебі дұрыс шықты. Төңірек алақандағыдай ап-анық көрініп тұр. Қарақұрым қалың қол қазіргі сәтте бой көрсетпей бұғып жатқанмен, қайсысының қай жерде, қай саланың бойында өздерінен белгі күтіп, қас қақпай қадағалап отырғандарын батыр жан-жүрегімен айқын сезді. Сезді де, ендігі жерде солардың бәрібәрінің тағдыры – бір Алланың өзіне дұрыс жол көрсетуіне, һәм әр ісіне сәттілік салуына байланысты екенін де кәміл ұқты. Сондықтан да, өз тарапынан барынша қапы жібермеуге тырысып, түу көз ұшында құлдырап келе жатқан атты казактардың қалт еткен қимылынан көз алмастан, тас мүсіндей қадалып қатты да қалды.

	Серіктері де демдерін ішке тартып, тына қалған. Бұлар – бүкіл Сұлтансиықтың «жә» деген, кіл батыры мен бағланы, жақсысы мен жайсаңы: Масқар Дөнен, Алаша Өтеулі, Қызылқұрт Жанбай мен Жабан, Тана Сұлтанәлі, өз ағасы Атантай, Қара байбақты Етес, Әйтімбет байбақты Асқарлар... Бәрінің де көзі қамал жақтан құлдырап келе жатқан казак-орыстарда... өздері күллі қосынның басшысы Сырымды айнала қоршап, аңыс аңдаумен тұр.

	Құдай қаласа, шешуші сәт те тақап қалған сияқты. Екі ара жақындаған сайын, бағана көз ұшында бұлдырап келе жатқан казак-орыстардың сұлбасы да айқындала түсіп, қолдарындағы бұлғалақтаған жалаң қылыштарының сұп-суық жарқылына дейін анық көріне бастапты.

	Батыр міз бағар емес. Қарсы алдына қасқая қарап, басындағы болат дулығасын қарс жабылған қабағына түсіре киген күйі, жауар бұлттай түнеріп тұр. Бетінің түгі сыртына теуіп кеткен. Әншейінде де ересен ірі кісі, буырқанып-бұрсанып алған қазіргі сәтте жүзіне тіке қарауға жан шыдамастай түтігіп, томай құлақ түйедей торы аттың үстінде ертегінің алыптарынша алшиып отыр.

	Казак-орыстар қиқу салып, жалаң қылыштары жарқ-жұрқ, ағызып келіп қалыпты. Бағана көз ұшында құлдырап келе жатқанда-ақ батырдың бір байқағаны: көсіле сілтеген мына шабыс – салт аттыларға ғана тән шабыс секілді еді. Расында, солай екен. Соңдарында сүйретпесі жоқ болып шықты!

	«Бердің Құдай тілекті!!! Тәуба, тәуба, тәуба...» деді ол, осымен әлденеше мәрте іштей мінәжат етіп.

	Сонсоң:

	– Қамданыңдар!– деді қасындағыларға, сұп-суық үнін өзгертпестен. – Сұлтансиық балалары, ұрысқа өзіміз бірінші кіреміз!

	– Сөзіңіздің садағасы, батыр... Аттан! – десеңіз, артыңыздағы аламан атылуға даяр тұр! – деді Масқар Дөнен.

	Қолбасы сәл кідірген.

	Атты казактармен арада бір шақырымдай ғана қалғанда:

	– Ал, көтеріңдер туды! – деді батыр ерекше бір жігерлі үнмен. – Көтеріңдер! Көрсін жұрт туды!

	Күллі Сұлтансиыққа ортақ күреңқызыл ту тік көтеріліп, жалындай желбіреуі мұң екен, іле арт жақтан:

	– Ат-та-а-ан! Аттан!!! – деген айғай жерді жарып жібере жаздады.

	Сол-ақ екен, дүн-дүние кенет дүрілдеді де кетті.

	Дүсірлеген мың сан ат тұяғының дүбірінен қара жердің өзі қалтыранып, біразға дейін безгек жандай дірдек қағып еді. Бірақ оны елер ешкім болған жоқ. Ер үстіне еңкейе түсіп, қарағай сапты найзаны еміне ұмсынған жігіттер алдындағы дұшпаннан өзгені мүлде ұмытқан. Ештеңе көрмейді, ештеңе естімейді. Екі құлақ тас керең.

	Сол күйі қарама-қарсы ағызып келіп айқаса кеткен екі жақтың алдымен қару жұмсағаны – қазақтар еді; ұзын сапты найзамен қылыш сілтемек болған казак-орыстарды ә дегенде-ақ қақ айырып, жарып өте шыққан. Алайда, өлген-тірілгендеріне қарамай, қайта топтасып, қайыра ұмтылған казакорыстар әрі-беріден соң мидай араласып кетті де, екі жақ та амалсыз қылышқа жүгіністі. Алпамсадай денесін бадана көзді ақ сауыт қылыштан берік қорғайтынына бек сенімді Сырым енді тіпті еркін қимылдап, үзеңгілес серіктерімен жаудың қалың ортасына қайта-қайта қаймықпай кіріп, талайын жер жастандырған. Ет қызуымен жүргенде едәуір уақыт өтіп кетіпті. Бір кезде:

	– Батыр, атты казактардың артқы легі де толық келіп болды! Шегінбейміз бе?! – деген Масқар Дөненнің даусынан өз бұйрығы есіне түсіп, бойын жиып алды. Сол-ақ екен:

	– Шегініңдер! Шегін, шегін... Арттағы сайға қарай!!! – деді бар даусымен айғай салып. Өзі де шетке қарай ығыса берген. Мұны көрген жұрт та зың-зың-ң қылыш сілтесе жүріп, әлгі айтылған сайға қарай зымырай жөнелісті.

	– Қаш-ты-ы-ы! Қашты, әне, қазақтар! – деп ду ете қалған казак-орыстар боқтық пен ызалы кекесіндерін араластыра айғайлаған күйі, соңдарынан қиқулай салған. Әсіресе, артқы жеткен лек: «Біз қашырдық! Бізден қорқып қашты!!!» деген оймен екпіндей түсіп, түйдек-түйдегімен құйылып келе жатқан болатын. Кенет...

	...Гүрс те гүрс!!! Тарс та тарс!

	Бұрқ-бұрқ еткен қоп-қою қара түтін... Қабырғадан қақырата соққан қара бұршақ естерінен тандырды да жіберді.

	Патыр-патыр мылтық атылған сайын, мұрттай ұшқан адам. Біреулер тіпті ат-матымен омақаса құлап жатыр. Аяғы үзеңгіден шықпай қалып, шұрқырай кісінеген ат қапталында сүйретіліп жүргендер қаншама... «Құдай-ау, не боп қалды?!» деп, естерін жинай алмай жатқан жұрттың бір-біріне қарауға мұршасы жоқ; қардай бораған оқтан қара бастарын қалай сақтарға білмей жанталасуда. Сөйтіп жүріп, тұрақты әскерде қызмет еткен кейбіреулерінің басына:

	«Апырау, бұ қазақта қаптаған мылтық қайдан жүр?! Және оны «караколемен» атуды қай опасыз үйретті екен бұларға?!» деген бір жаман ой жылт етіп келеді де, лезде жоқ болады. Жоқ болмай қайтсін, түтеген мылтық оғы толассыз борап, ес жиғызар емес.

	Ол – ол ма, бір кезде жер-көкті тітіреткен ұлы сүрен айғай шығып:

	– А-ла-а-аш! Алаш!!! – деген үн аспан астын жаңғырықтырған.

	«Бұл не айғай тағы?!» деп казак-орыстар жанжаққа көз салса, Құдай сақтасын, ана сайдан да андыздап келе жатқан қазақтар; мына жырадан да шыға кеп ұмтылған қазақтар... құйындай ұйтқып, құйғытып келеді. Құйттай кідірсе, бұларды түгелімен тұтқынға түсірмек.

	Есін жиып алған егде казактар: – «Қамалға-а-а!!! Қамалға қарай қашыңдар!» деп, қасындағыларға жанұшыра айғай салып, іле өздері де аттарын борбайлай жөнелген. Қамал коменданты майор Рештейнер майдан алаңының қақ ортасында жалғыз өзі әрі-сәрі бір күйде тұрды да қалды. Мыналармен бірге қашайын десе, намысы құрғыр жіберер емес. (Бұл өзі – түріктермен соңғы соғыста аяғынан жараланып, амалсыз тылда жүрген тәжірибелі әскери адам еді... Ертең елдің бетіне қалай қарамақ!?) Қарсы шабарға – қасында жан жоқ!!!

	«Не істеу керек?! Не істеу керек...»

	Дағдарып тұрғанында, екпіні тау жығардай бір қалың топ әлденеге:

	– Стақан! Ста-қа-а-ан!!!– деп айғайға басып, келіп қалған. Кенет сарт етіп кеудесіне орала кеткен нәрсенің не пәле екенін аңдағанша, ат үстінен төңкеріліп түскенін бір-ақ білді.

	Аржағы бұлыңғыр! Басы мең-зең...

	Есін шала жиса, түбіт иек бір жап-жас жігіт мұның екі қолын кеудесіне қоса арқанмен сірестіре буып, шандып байлап жатыр.

	Мәңгіріп отырғанда ойына келгені: – «Е-е, күркетауық көп ойланамын деп, көжеге қатық боп кетіпті» деуші еді. Сол рас екен ғой!» ғана болды.

	...Шынында да, майор Рештейнер кейінірек, өзіне-өзі әбден келгесін барып бір-ақ білді ғой... – жүз қаралы адаммен бірге бұл да тұтқынға түсіпті. Тұтқындаған – Табындар; әлгі «Стақан! Стақан!!!» боп естілген – солардың «Тостаған!» дейтін ұраны екен; ал, өзін байлап алған түбіт иек бозбала – сол Табынның атақты батыры Сатыпалдыұлы Барақтың Асау атты, әлі жиырмаға да толмаған жап-жас өскіні болып шықты.

	***

	Уфа және Сіңбір әкімшілік аймағының құрамына кіретін Орынбор уәлаятындағы оқыс уақиғаға байланысты, істің мән-жайын анықтауға арналған үлкен жиынға Ұлы мәртебелі патшайымның наместнигі, генерал-поручик Игельстром жанжақтан барынша көп адам шақыртқан болатын. Басаяғы бір аптаның ішінде жиылып болған жұрт, дәл айтылған күні, белгіленген сағатта осы өлкені он алты жыл билеген баяғы құпия кеңесші Иван Иванович Неплюев марқұм салдырған Сарайда, сондағы губернатордың қабылханасында бас қосысты.

	Талқыланатын негізгі мәселе күні бұрын хабарланған: Таналық секілді мықты қамалдың оқыстан шабылуы турасындағы шатақ әңгіме еді... Алайда, жаңадан тағайындалған генерал-губернатор әңгімені шиеленістен бастамай, әуелгі сөзді «Қай жерден ши шығып кетер екен?!» деп іштен тынып отырған жұртпен жаймашуақ танысудан бастады.

	Әуелі өзін, сонсоң өзімен бірге келген Уфа наместничествосының правителі генерал-майор Александр Александрович Пеутлингті, әскери дәрігер Авраам Мойсеевич Коганды, Уфадағы төменгі расправаның судьясы, коллегиялық асессор94 Меңдияр Бекчуринді таныстырып өткен соң, енді осы өлкедегі қызметтестері мен жиынға шақырылған бірер игіжақсыларды да таныстырып шығуды сыпайы ғана, Орынбордың обер-комендантынан өтінген...

	Обер-комендант, һәм осы өлкедегі Шекара істері жөніндегі Экспедицияның бастығы генералмайор Яков Михайлович Зенбулатов та әуелі өзін, сонсоң өзіне жалғас отырған Шекара істері жөніндегі Экспедицияның надворный советнигі Петр Микифорович Чучаловты, Орынбор кеденінің бастығы Петр Величконы, мұнан кейін таза әскери адамдар: полковник Дмитрий Гранкинді, Орынбор гарнизонының батальон командирлері, премьер-майорлар – Кульнев пен Петрашевичті; Орынбор корпусының обер-аудиторы Иван Фризель мен секунд-майор Иван Капустинді; осындағы православ шіркеуінің священнигі Кирил әкей мен мұсылман мешітінің бас имамы, ахун Мұхаметжан Хұсайыновты, Сейіт слободасынан келіп отырған әйгілі бай-саудагерлер Сейфолла Сәлеев пен Мірмукум Мірдебаевты, ең соңынан Жайық қалашығындағы казак әскерлері Уәйіске кеңсесінің бастығы, бригадир һәм әскери атаман Иван Иванович Акутин мен оның орынбасары, премьер-майор Даниил Дмитриевич Донсковты жағалай таныстырып шықты.

	– Іске байланысты арнайы шақыртылған адамдардың енді бірі – қырғыз-қайсақтардың ханы Его высокостепенство Нұралы Әбілхайырұлы еді. Бірақ ол кісі келе алмады, – деді сөзінің соңында.

	– Иә, неге «келе алмады» хан?! Қандай себеп айтады?! – деді генерал-губернатор шақыртылған әрбір адамды есепке алып отырғанын әдейі байқату үшін, жұрт назарын осыған аударып.

	– Анық-қанығын біле алмадық, айтқаны – «денсаулығым жарамай тұр!» – болыпты, Ваше высокопревосходительство!

	– Жарайды, оны тағы да анықтай жатармыз. Қане, басты мәселемізге көшелік... Таналық қамалының шабылуына байланысты тексеру комиссиясының қорытындысын баяндау үшін, сөз өзіңізге беріледі, обер-комендант мырза! – деді генерал-губернатор барынша байсалды да бейтарап үнмен.

	Жұрт аңырып, сілтідей тына қалды.

	Бұларды сілтідей тындырған – көптен күткен мына жиынның басталуы да, бірінші сөздің кімге берілгені де емес-ті; гәп – генерал-губернатордың іс қорытындысын баяндауды осыған тікелей жауап беретін кісінің өзіне тапсырғанында және... онымен қоймай, «...сөз өзіңізге беріледі, обер-комендант мырза!» деп, кінәлануға тиісті адамға тым артық сыпайыгершілік жасап жібергенінде-тұғын.

	Жұрттың жақтырмағанына онша мән бермеген кейіппен Зенбулатов орнынан баяу тұрды да, Шекара істері жөніндегі экспедиция кеңсесінде өздері алдынала даярлаған қағазға еңсесін сала, қорытынды мәтінін ақырын оқи бастады...

	Зал жым-жырт.

	Баяндаушының бәсең де бірқалыпты үніне құлақ тосқан жұрт, ұшқан шыбынның ызыңы естілердей марғау тыныштық құшағында тербетіліп отыр.

	Қарап тұрсаңыз, мына жиын – төтенше оқиғаға байланысты шақырылған жиын емес, кәдуілгі көп бас қосулардың бірі тәрізді: қамал шабылмағандай... Кісі өлімі болмағандай. Көп адам жат қолда жәсір боп кетпегендей...

	Әрі-беріден соң, ұзап бара жатқан осы бір бөстекі сөз жүйкесіне тие бастаған Уфа наместничествосының правителі Пеутлинг шыдай алмай, қайта-қайта генерал-губернатордың жүзіне қарағыштай берген. Ауа жайылып, албаты сөйлей беруге тыйым салар; мәселенің нақты мән-жайына оралуды талап етер деп еді. Бірақ барон былқ еткен жоқ. Жүзінен де еш өзгеріс байқалмады. Құдай-ау, әнеукүні тас қараңғы түн ішінде мұны шақыртып алып: «Масқара! Хас масқараның нағыз өзі ғой мынау, генерал Пеутлинг!!!» деп бұған ашына айғай салатын бастығы осы кісі ме, жоқ әлде басқа біреу ме?! – қазір соны тани алмай, аң-таң болып отыр...

	Жиынға қатысушылардың дені – әскери адамдар еді. Негізінен, орынборлықтар-тұғын. Сол орынборлық әскери әкімқаралар да жиынның мынадай тым жайбарақаттықпен өтіп жатқанына түсіне алмай, дағдарып отырған сықылды. Дағдармай да қайтсін, жоғарыдан келетін үлкен бастықтар (әсіресе, осындай төтенше оқиғалар тұсында келетін бастық атаулы), әдетте, Орынборға айдаһардай ысқырынып келетініне еттері үйреніп кеткен бұлар, қамал шабылып, қаншама адам өліп, қаншама адам жарақаттанып; оған қоса, байырғы әскери адам, әрі тәжірибелі басшы, қамал коменданты – майор Рештейнер мен казак станицасының белгілі атаманы Овчинников бастаған көп кісі жәсір боп кеткен соң, Орынбордың обер-коменданты, әрі Шекара істері жөніндегі экспедицияның бастығы генерал-майор Зенбулатовқа бүгін бір шойтым болатын-ақ шығар деп келген... Сөйтсе, дүние тып-тыныш... Тексеру қорытындысын обер-коменданттың өзі баяндап тұр. Генерал-губернатор тарапынан ешқандай зіл сезілмейді. Бұл неғылған кеңшілік?! Соны ұға алмай, әрі-сәрі күй кешіп отырыстары мынау... Ал, тақуа Кирил әкей, ахун Мұхаметжан Хұсайынов, уфалық башқұрт судья Меңдияр Бекчурин, іргедегі Сейіт слободасынан келген бай-саудагерлер Сейфолла Сәлеев пен Мірмукум Мірдебаев, кеденнің бастығы Петр Величколар болса, бұлар бейбіт кәсіп иелері ретінде, жаңадан тағайындалған генералгубернатордың бұрынғы бастықтарға қарағанда мүлде басқа адам екендігіне, бұл бір... сабырлы да жұмсақ мінезді жан боп шыққанына шүкіршілік етіп, «Бәсе, ел ұстаған кісіде осындай да бір кеңдік болуы керек қой!» дегендей, оған ырзашылықпен, һәм сүйсініп, үміттене көз тігіп қалыпты.

	Бұл жерде еш нәрсеге мүлде селт етпеген, бейтарап екі адам ғана бар: олар – түу Жайық қалашығынан келіп отырған, сондағы Казак әскерлері Уәйіске кеңсесінің бастығы, бригадир Акутин мен оның орынбасары, премьер-майор Донсков қана. Егде тартып, енжарлық жеңген кісі – бригадир Акутин алыс жол қажытқандықтан, қашанғы дағдысымен астаудай ұзын басын сәл қисайта ұстаған күйі әңгіме тыңдағансып (ал, шындығында, ештеңеге де байыптап құлақ салмай), мүлгіп қана отырса; сырт кейпінің сергектігінен-ақ әрекет пен іс-қимылдың адамы екені байқалып тұрған Даниил Донсков Орал казактарының орынборлықтарды онша менсінбейтін ескі әдетімен керт басын кекшите ұстап, жиын басталғаннан-ақ: «Қолдарыңда соншама күш бола тұра, жаман қазақтардан қорлық көрсеңдер, обалдарың жоқ! Қайта сауап болған екен сендерге» деп, бұларды іштей табалап күліп отыр.

	...Жым-жырт бөлмедегі бәсең де бірқалыпты үн ұзаққа созылған соң, біраздан кейін біркелкі ызыңға айналып, жұртты әлдилей бастағандай еді... Басқаларды былай қойғанда, жиынды басқарып отырған баронның өзі марғау тыныштық құшағында тербетіліп бара жатыр екен! Құдай оңдап, баяндаушының дауыс ырғағы кенет өзгергені. Сөйтсе:

	– Таналық қамалы тап болған қасіретті жайт – бір емес, бірнеше себептердің жиынтығынан туындаған! – деп, Зенбулатов сөзінің соңғы жағын шегелей бастаған екен.

	Құлағын тіге қалды.

	Жұрт та елеңдесіп, осы кезде ғана оған мұқият назар салған.

	Соны аңдаған обер-комендант та ойын барынша нақтылай түсті... – Біріншіден, бұрын-соңды мұндай шапқыншылық көрмеген қияндағы қамал тұрғындары да, ондағы әскер басшылары да қамсыз отырған. Екіншіден, қырғыз-қайсақтар пикетте жүрген шолғыншыларды ұстап алып, көз-көрекі байлап әкетіп бара жатқандарын көргенде, оларды барымташылар тобы ғана деп қателескен қамалдағы әскер басшылары асығыстық жасап, арандап қалған. Үшіншіден, бүкіл шеп бойындағы біздің әскерлеріміздің (жазалау шараларына аттанғанда ғана болмаса, басқа уақытта шекараға таяу келген қырғыз-қайсақтарға қарсы жалаң қылышпен-ақ шабатын) жаман әдетімен, бұлар да жауды қууға шыққанда жеңіл зеңбіректерді ала шықпай, сорақы қателік жіберген...

	Ал, қырғыз-қайсақтар болса, бұл жолы шапқыншылыққа жан-жақты дайындықпен келгені анық байқалады. Біріншіден, олардың түу қияндағы Таналық қамалына қарай аттанғанын біздің шолғыншылар байқай алмай қалған. Екіншіден, олар қарақұрым қалың қол құрап, Таналық пен оның төңірегіндегі тұрақты да, тұрақсыз да әскерлерді95 қоса есептегенде, олардан сан жағынан төрт-бес есе басым болған. Бұл да ештеңе емес; ең қиыны да, қауіптісі де – ұрысқа қатынасқандардың айтуынша, оларда кемі төрт-бес жүз мерген мылтықшылар болған. Және бір сұмдық жері – қайдан үйренгенін, кім үйреткенін Құдай білсін, әйтеуір орыс мушкетерлерінің «қараколе» әдісін шетінен шебер меңгерген мергендер көрінеді. Талай ұрысты көрген тәжірибелі казактар: «Қырғыз-қайсақтардан мұндай сұмдықты күтпеген едік... Бізді баудай түсірген солар!» дегенде, сенбеске лажымыз қалмады.

	Әрине, бірқатар ұсақ-түйек детальдар әлі де болса анықтай түсуді, жете тексеруді талап етері сөзсіз.

	Алайда, істің ізі суымай тұрғанда анықталған басты-басты жайттардың ақиқаттығы дау туғызбаса керек. Өйткені, олардың көбі – ұрысқа тікелей өздері қатынасқан, жаралы болған – бірақ тірі қалған адамдардың аузынан жазып алынған деректер. Кейбір жерлерінде, мәселен, қырғыз-қайсақтардың пәлен есе көптігі, немесе олардың қолындағы мылтықтың саны туралы мәліметтерде артық-кем тұстар болуы әбден мүмкін; алайда ұрыстың басталуы, барысы, аяқталуы жөніндегі жалпы картинаның тұтастығы, негізінен, оқиғаның осылай өткеніне еш күмән қалдырмай отыр.





Мархамат!

	Қорытындыға комиссия мүшелері тегіс қол қойған...

	Құлақ қойып тыңдағандарыңызға рахмет!

	– Кімде қандай сұрақ бар? Көңілдеріңізде қалған күмәнді жайттар болса, оған обер-комендант мырза жауап беруге әзір шығар деп ойлаймын! – деді генералгубернатор бағанағы байсалды қалпынан танбастан. Жұрт баяндаманы бар ықыласымен тыңдағандайақ, енді соны талқылауға да белсене кірісетін адамдарша, жапатармағай орындықтарын сықырлатып, қозғалақтасып қалған. Қазір-ақ сұрақ қарша борап кетіп, өзіне кезек тимей қалатындай-ақ:

	– Сіздер ойланғанша, менің тек анықтап алғым келіп отырған бірер сауалым бар, мырзалар... Әзірше соны сұрауға мұрсат беріңіздер! – деді барон жұрттан ғафу өтінгендей. – Сонсоң жүзін әлгінде ғана «қорытындымен» таныстырған Шекара істері жөніндегі экспедицияның бастығы Зенбулатовқа бұрып, қатқылдау ресми үнмен сөйлеп кетті: – Обер-комендант мырза, егер мен қате естімесем, жаңа сіз бір сөзіңізде: «Бүкіл шеп бойындағы біздің әскерлеріміздің бір жаман әдеті бар... Жазалау шараларына әдейі аттанғанда ғана болмаса, басқа уақытта шекараға таяу келген қырғызқайсақтармен қақтығысқа жеңіл зеңбіректерсіз-ақ, жалаң қылышпен шаба береді» деген сықылдысыз. Біріншіден, бұл жаман әдет – қайдан шыққан әдет?! Кімнің тәртібі бойынша қалыптасқан әдет?! Жалпы, әскери тәртіпке «әдет» дегенді араластыруды қайдан шығарғансыңдар?! Екіншіден, «шекараға таяу келген қырғыз-қайсақтармен қақтығыс» деген сөз айттыңыз. Және оларға қарсы «... жеңіл зеңбіректерсіз-ақ, жалаң қылышпен шаба береді» дедіңіз. Сонда немене, іргелес отырған бодандарымыз шекараға жақын келсе болды – жалаң қылышты жарқылдатып, оларды шаба бересіңдер ме, әлде олардың бізбен жақындасуына, аралас-құраластығына тыйым салынған ба?! – деді шұқшиып.

	Генерал-губернатор өзін барынша байсалды ұстағанмен, сырты ғана сыпайы, ал іші ызғарлы екені енді ғана байқалды жұртқа. Әскери адамдар еріксіз бойларын жиып алған. Бас қосуға қатысып отырған былайғы жұрт: «Ие, әскерде осылай тәртіп талап етілмесе, бола ма?! Жай тірлікте де «бақпасаң – бала кетеді, қарамасаң – қатын кетеді». Оның қасында бұл – әскер ғой!!!» десіп, генерал-губернатордың мұнысын да мақұл көріп, ұнатып отыр.

	Әлгінде генерал-губернатор: – «Обер-комендант мырза!» – деп өзіне мойын бұрып тіл қатқаннан-ақ, сөзді тікесінен-тік тұрып тыңдаған генерал-майор Зенбулатов, бұл жақта әбден сүйексіңді болып кеткен дағдылы істің осынша түсініксіздік туғызғанына бір жағынан таңырқаса; екінші жағынан, жаңадан келген наместниктің мынадай аңғал сауалынан кейін, оның ит арқасы қияндағы қырғыз-қайсақтармен шекаралас өлке – Орынбордағы жағдайды онша біле бермейтінін байқап, соны мына отырған жұрттың бәрінің көзінше бастығының бетіне басқысы келгендей, біртүрлі қыржия сөйледі:

	– Ваше высокопревосходительство! Сіз... бұл жақтағы жағдаймен енді-енді ғана танысып жатқан адамсыз ғой!– дедімүдіріңкіреп.(«Ә..» деп бастағанда:– Сіз... бұл өлкедегі жағдайды білмейсіз ғой! – деп қойып қала жаздап, Құдай сақтағанда, өзін әрең теткіп қалды.) – «Көрмеген жердің ой-шұңқыры көп» деген... Сондықтан, біздің жердегі кейбір ерекшеліктер туралы ескерте кеткенімнің артықтығы бола қоймас деп ойлаймын. Иә, көшерін жел, қонарын сай ғана білетін бұл қырғыз-қайсақ дегендеріңіз – ешқандай заңзәкүнді түсінбейтін, шетінен ұры-қары, басыбұзық ел. Шекараға жақындап кетсе болды, шеп бойындағы жүргіншілерге, форпосттардың тұрғындарына, казак станицаларына тұтқиылдан шабуыл жасайды. Ондайда дайындалып жатуға немесе зеңбірек сүйретіп жүруге уақыт қайда; бекіністегілер – бекіністен, қамалдағылар – қамалдан шыға шабады. Міне, шеп бойындағы біздің әскерилеріміздің бәріне әдет болып кеткен нәрсе – осы.. Жаман әдет, әрине! Бірақ соған дағдыланып кеткен жұрт жаман әдеттерінен жаңылар емес! Басқа амал да жоқ!!! Басыбұзық, ұры-қары қырғыз-қайсақтарды ұзатпай қуып жетіп, солайша жазалап; мұнан кейін тек қит етсе қан қақсатып қарудың күшімен қалтыратып ұстап отырмасақ, олар ешқашан ұры-қарылықтан тиылмайды да, тыныштық бермейді де. Мұрағат ақтарып қарасаңыз.. иә, мұрағат ақтарып қарасаңыз, бұдан қырық жылдай бұрын, марқұм құпия кеңесші Иван Иванович Неплюев Өкілетті Сенатқа апарып бекіттіріп әкелген «Қосалқы жоспардан» да, өзіңізге дейінгі бүкіл генерал-губернаторлардың іс-әрекетінен де соған көзіңіз жетері анық. Сондықтан да, бұл бас асау қырғыз-қайсақтарды бағындырудың бір-ақ жолы бар екенін, ол – мүмкіндігінше жиі-жиі, әрі жойқын барымта жасап, бұларды шеттерінен қыра беру екендігін бәрі де айтқан...

	– Обер-комендант мырза! – Сөзді бөліп жіберген генерал-губернатордың даусы кенет тым ызғарлы шықты. Өңі сұп-сұр боп, оның есесіне маңдайы нарттай қызарып кетіпті. – Обер-комендант мырза!– деді қайтадан, даусын қатайта түсіп. – Қарамағымыздағы елді қыра беру ғана мақсат болса, оны басқарудың қажеті қанша?! Сіз-з-з.. осы қаланың обер-коменданты ғана емес, Орынбор өлкесіндегі күллі шекара әскерлеріне әмір беріп отырған генерал-л-л... мына Сіз осылай деп отырғанда, өзге бастықтар,– шеп бойындағы қамалдар мен бекіністердің коменданттары,– не істемейді?! Өздеріңіздің жол-жосықсыз істеріңді ақтау үшін, бұрынғы бастықтардың басқару әдісін қайта қайта айтып жақауратасыз... «Мұрағат ақтарып қарасаңыз...» деп, маған да қайдағы жоқ ақыл үйреткіңіз келеді; ал, сол мұрағатта Ұлы мәртебелі алдияр анамыздың осы өлкені пәлен жыл билеген бұрынғы наместниктерге жолдаған талай талай нұсқаулары бар екенін; оларда: «...бодан жұрттарымызға ылғи зәбір-жапа көрсете бермей, ара-тұра арқадан қағып қою» саясатын ұстауға кеңес бергенін; керек десеңіз, тіпті... «Генералгубернаторлық қызметтің өзін ақылмен атқару дегеніміз – тек қана әскер мен қарудың күшін қайтақайта көрсетіп, қоқаңдай беру емес; сонымен бірге, заң-зәкүнді де бұлжытпай орындай отырып, бастық адам сол арқылы Өзін де, біздің Империямызды да, ең тағы, ең жабайы деген елдердің өзінің қадір-құрметі мен сеніміне бөлеуі» екендігін өзінің Алдиярлық мүбәрак жүрегінен шыққан мейірбанды лебіздерімен ескерткенін білемісіз?!

	Үндемейсіз, ә?! Жарайды!

	Ұлы мәртебелі алдияр анамызды былай қойғанда, күнделікті істеріңізге байланысты тікелей нұсқау жіберіп отырған Сыртқы істер Коллегиясының сонау бір кездегі Президенті, марқұм граф Никита Иванович Паниннің өзі осыдан жиырма жылдай бұрын өлке бастықтарына жолдаған бір хатында: «...Әрине, ел болған соң, телі-тентексіз бола ма...Бірақ бүтін бір халықтың ішінде жұртына жақсылық тілегендерден гөрі, бұзықтықпен айналысып, бұлғақтап бос жүргендер көп дегендеріңізге кім сенеді?!» – деп, ескертпеп пе еді, Сіздерге! Істің байыбына барудың орнына, қашанғы қырғыз-қайсақтардың «айыбын» ғана айта бересіздер?! Шынына келгенде, кешегі Таналық қамалының шабылуы да – қырғызқайсақтардың басынғанынан болған барымта секілді емес, өздеріңнің шектен шыққан озбырлықтарыңа ашынғаннан туған қарымта секілді көрінді бізге. Мен биылғы жылдың басынан бергі бүкіл істеріңмен танысып шықтым... Генерал-майор Зенбулатов, айтыңызшы: екі ауыр зеңбірек сүйреткен,екі жарым мыңнан астам адамы бар, Орынбор корпусынан жасақталған отряд Елек бойындағы тәртіп бұзған қырғыз-қайсақтарды жөнге салудың орнына, неге мынау іргеде отырған Орынбор түбіндегі түк жазығы жоқ ауылдарды шапты?! Бригадир Акутин, Сіз де айтыңызшы: 17 февральда Орал қаласынан аттанған бір мың екі жүз елу адамдық, Колпаков пен Пономарев отряды Жем бойында жиылып жатқан ұры-қары қырғыз-қайсақтарды талқандаудың орнына, неге Қарабау, Қаракөл деген жерлерде жайына отырған ауылдарды шапқан?! Ол – ол ма, неге марттың аяғына таман тағы да жаңадан жасақ құрылды. Назаров бастаған осы отряд неге Сахарный бекінісі мен Карши форпостының аралығында, Орал өзенінің Азиялық бетінде отырған – ханның туған інісі, әрі бір ұлыстың басы Айшуақ сұлтанның иелігіндегі жерге ойран салды?! Осыдан кейін де кінәні тек қырғызқайсақтарға аудара бересіздер ме?!

	Мұрағат ақтарғыш болсаңыздар... (барон Игельстром осы жерде Уфа наместничествосының правителі Пеутлингтің де өткенде Зенбулатовтікіндей пікір айтқанын есіне түсіріп, оған да емеурінмен, көз қиығымен ескерту жасай кетті!!!).. Иә, мұрағат ақтарғыш болсаңыз-да-а-ар, деді, сонсоң тағы да осы сөзге салмақ сала сөйлеп, – Ұлы мәртебелі Императрицаның сол мұрағатта жатқан нұсқаулары мен ескертпелерін неғып көрмейсіздер, неге білмейсіздер!? Күні кеше деуге болады, өткен жылдың май айының екісінде ғана, Императрица генерал-губернатор Аким Иванович Апухтинге:

	– «Әскер бастықтары, далалық және гарнизондық бөлімдердің басшылары әскери тәртіпті мүлтіксіз сақтауын қадағалауды Сізге бұйырамыз. Ал, олардың әрқайсысы өздерінің қарамағындағылардың қырғыз-қайсақтарды да, басқаларды да тонауына, атып-шабуына, тағы басқа бұзықтық жасауына жол бермесін! Бұған бағынғысы келмегендердің кезкелгені – бодан жұрттарымыздың тынышын алушы, сөйтіп өздерінің жөнсіз істерімен жұртты тәртіпсіздік жасауға итермелеуші қараниет қылмыскер ретінде сотқа тартылып, қатаң жазаланып отырсын! Өйткені, өткен жылдарда да өлкені билегендердің өздерінің жолсыз әрекеттері – ашынған қырғыз-қайсақтардың кек қайтару үшін барымтаға шығуына, ұрлыққарлық жасауына себепкер болғанына біздің титтей де күмәніміз жоқ» – деп жазған рескрипті96 жатыр ғой мұрағатта!

	(Манағы – манағы ма, тылсым тыныштық енді орнағандай. Жұрт демдерін ішке тартып, тым-тырыс отыр. Жаңадан келген бастық бәрін сезіп, бәрін біліп қана қоймай, әрбір уәжін көзбен көріп, қолмен ұстағандай қылып, дәлел-дерекпен сөйлеген соң, мына отырғандардың бәрін мысы басып тастаған... Иығы асып, шоқтығы биіктеп, елдің ықыласы ғана ауып қоймай, ақылды адамға еріксіз сүйсінетін пендеге тән ырзашылықпен, жұрттың біразы соның жағына қарай төңкеріліп, бүйректері де соған қарай бұра бастаған-ды).

	– Генерал-поручик мырза... Ваше высокопревосходительство! – деген біреудің биязы да мінәйі үні осы кезде көпшілікті елең еткізді. Орта жастардағы қозы қарны бұлтиған, бірақ шымыр да ширақ адам екен. Хранцуздарға97 еліктей ме, екі самайын ұртына дейін өсіріп жіберіп, қалың қауметтің етегін қиғаш қайшылапты. Біршама қою мұрты да өзіне жарасып тұр. – Шекара істері жөніндегі экспедицияның надворный советнигі, Петр Микифорович Чучаловпын, – деп, өзін тағы бір таныстырып өтті. Сонсоң барып: –Ваше высокопревосходительство! – деп сөзін қайта сабақтады. – Генерал-поручик мырза, өзіңізге белгілі, біз – негізінен бұйрықты орындаушы ғана адамдармыз. Жоғарыдан: «Былай істеңдер!» – дейді, істейміз. «Тоқтатыңдар!» – дейді, тоқтатамыз. Ал, жаңағы Сіз айтқан жорықтар жайына келер болсақ, өткен жылдардағы қырғыз-қайсақтардың шабуылдарынан шеккен шығындарымыздың орнын қалай да бір толтыру үшін, оларға қарсы репрессалия жасауға жоғарыдан рұқсат сұрағанымыз рас! Біз ғана емес, Урал казак әскерлерінің Уәйіске кеңсесі де осындай өтініш жасауға мәжбүр болғанын бригадир Акутин де қуаттайды ғой деп ойлаймын. («Солай емес пе, ваше высокородие!?»– деп, Чучалов Жайық қалашығындағы Уәйіске кеңсесінің бастығына қараған. Астаудай ұзын басын сәл қисайта ұстаған күйінен танбастан, маңдайы жарқырап, мүлгіп отырған Акутин сілкініп қап, қайта-қайта басын изеп қойды). Арыз-шағымдарымызды жоғарғы жақ та орынсыз деп тапқан жоқ. Мемлекеттік Әскери коллегия Президенті, фельдмаршал... его светлость княз Потемкин... (надворный советник байғұс мұны генерал-губернаторлыққа тағайындауға Потемкиннің өзі тікелей ықпал еткенін қайдан білсін; Мемлекеттік Әскери коллегия президентінің атымен наместникті қорқытқысы келіп, едәуір жерге дейін князьдің бүкіл атақ-дәрежесі мен лауазымын тізбеледі-ай келіп!) Сосын барып: «...Григорий Александрович Потемкиннің өзі рұқсат берді!»– деп даусын көтеріңкіреп, кеудесін керіп қойды. – Рұқсат беріп қана қойған жоқ, қатаң жазалауға бұйрық берді! Біз бұйрықты орындадық! Бұл жорықтардың кезінде қолға түскен бүкіл олжа, мал-мүлік – бәрі-бәрі шаруасы шайқалып, әр кезде әртүрлі зиян шеккен адамдарымыздың олқысын толтыруға, тұрмысын оңалтуға түп-түгел бөлініп берілді.

	Ал, енді... ол үшін әлдебіреуді айыптау керек болса, біздің ойымызша, Шекара істері жөніндегі экспедицияның бастығы генерал-майор Зенбулатовты емес, ең алдымен, ұшарын жел, қонарын сай ғана білетін, анау қырда бетімен жайылып жүрген, ешқандай тәр-тәртіп, заң-зәкүн дегенді білмейтін бұратаналарды – басурман қырғыз-қайсақтардың өздерін айыптау керек! («Апырай, бастығы екеуінің сөзіне шейін бір-бірінен аумайтынын қарашы!»– деп, Игельстром осы жерде қабағын кіржитіп, жақтырмай қалған. Бірақ Чучалов оны аңдаған жоқ). Сізге дейінгі өлке бастықтарының бәрінің пікірі бір жерден шыққанын Его превосходительство генерал-майор Зенбулатов жаңа ғана айтты ғой. Оны ешкім бекер дей алмас! Шынында да, бұл басыбұзық, ұры-қары қырғыз-қайсақтардың бізге қарсы бас көтергендерін шетінен құтырған иттей қылып қырып тастап отырмасақ, ешқашан тыныштық орнамақ емес!.. Таналық – Таналық қой, әлі талай-талай қамалдарды тас-талқан қылады бұлар...

	– Надворный советник мырза! – Қатты толқығандағы әдетімен, Игельстромның қаны қашқан өңі сұпсұр боп, есесіне тағы да маңдайы нарттай қызарып кетті. – Сіз өзі.. сөзді құлағыңызбен тыңдап отырсыз ба, жоқ әлде... –деп қайта шүйліккенде, даусынан ызғар есіп қоя берді. – Әлгінде ғана біз не айттық, сіз не айтып тұрсыз?! Егер бастығыңыз екеуіңіздің сөзіңізге қарап, қарамағымыздағы елді «бағынбады» деп қыра берер болсақ, өздерің нанын жеп отырған «Шекара істері жөніндегі экспедиция» дегенді құрудың да, оған мына Сіздерді бастық қылып тағайындаудың да қажеті қанша?! Не үшін отырсыздар, Сіздер мұнда?! Әлгіндей сөзді айтпас бұрын, ең болмаса, алдын-ала соны ойлап алмайсыздар ма?!

	...Естеріңізде болсын!!! – деді сонсоң басын шалқақтау ұстап шақпақ иегін көтеріп алған барон Игельстром, енді жиынға қатысып отырған жұрттың бәрін жалғыз-ақ иегінің астына сиғызып. – Ұлы мәртебелі алдияр анамыздың алтын скипетрінің астында өмір сүріп жатқан – қырғыз-қайсақтардан да басқа, толып жатқан жұрт бар, мырзалар! Олардың қай-қайсысын да бұратана деп қаншама кеміткендеріңізбен, басқаның емес, өзіміздің бодандарымыз! Сондықтан, олар тек Ұлы мәртебелі алдияр анамыз қатуланса ғана, сол кісінің қаһарына ұшырауға тиіс; ал, мейірбандылық танытса – мүбәрәк жүрегінің қайыр-шапағатын көруге әбден қақылы! Содан да, бұл мәселені шешетін – сіздер емессіздер, тек Ұлы мәртебелі Императрицаның өзі... Өзі!!! Және... Алдияр анамыздың рұқсатымен, осы өлкелерге тағайындалған наместник қана!!!

	Жә-ә...ғафу етіңіздер! Күн тәртібіндегі мәселеден амалсыз ауытқып кеткен секілдіміз... Әрине, Орынбор өлкесіндегі өзге де жай-жағдайларға байланысты айтылар әңгіме әлі өте көп. Оларды талқылайтын жиын – бұл емес, кейін арнайы сөз ететін болармыз. Ал, қазір қайтадан негізгі мәселеге оралалық...

	Иә, тағы кімде қандай сұрақ бар?

	Мынау қолайсыз әңгіменің уытын шайып жібермек болды ма, сәл үнсіздіктен кейін Сейіт слободасынан келген саудагер-бай Сейфолла Сәлеев орнынан тұрған. Бұл бір... мұсылманша киінген, сабырлы да салиқалы адам екен. Бейтарап кісі ретінде, екі жаққа да сұраулы жүзбен алма-кезек көз салып тұрып:

	– Мырзалар! – деп сөзін баяу бастады. – Мырзалар, бұл күндері қала-далада бірдей қаңқу күшейіп тұр. Ел ішіндегі сондай лақапқа біз секілді үлкендер басу айту үшін, ақиқатты білгеннің артықтығы болмас дейім. Айып етпесеңіздер, Таналық шабылғандағы өлі-тірі шығынды анық білуге болар ма екен?– деді байыппен.

	Сабасына жаңа түскен генерал-губернатор енді баяндаушыға қарап иек қаққан. Обер-комендант орнынан ақырын тұрып:

	– Өлген адам – отыз, – деді, қолындағы қағазға шұқшиып.– Жәсір боп кеткендер – сексен сегіз! Сонсоң... жетпіс бір кісіні жараланып жатқан жерлерінен жиып алдық... Құдайға шүкір, бұл оңбаған қырғыз-қайсақтардың бір жақсы жері – майдан алаңында жарақаттанып жатқан бейдәрмен кісіні ешқашан шаншып өлтіріп кетпейді, әйтеуір! Оған да тәуба... («Не дейді?! Майдан алаңында жарақаттанып жатқан бейдәрмен кісіні ешқашан өлтіріп кетпейді», – дей ме?! – Мына сөзді естігенде генерал Игельстромның жүрегі әлденеге дір-р-р ете қалды!!! – «Ойбай-ау, бағанадан бері бұлар «тағы», «жабайы»... «жыртқыш» деп отырған мына жұрт, – қырғыз-қайсақ деген мына халық, – қайта, нағыз мәрт, иманы орнындағы ел екен ғой!» – деп, іші біртүрлі жылып қоя бергенін аңдаған да жоқ).

	– Алла риза болсын! Жауабыңызға рахмет! Әйтпесе, осы күні не көп – аузына не келсе, соны айтатын көкезулер көп... Кеше базарға барсам, сондайдың біреуі бөсіп тұр екен: «Қырғыз-қайсақтар қамалдағы халықты қызыл-ала қан қылып, қойға шапқан қасқырдай қырыпты» деп. Сол жерде ұрсып-жекіп, әрең тыйғанмын. Сосын сұрап жатқаным ғой.. – деп бай-саудагер сипай қамшылап қойды.

	Жұрт қайтадан тына қалған.

	– Тағы қандай сұрақ бар?– деді, тым-тырыс отырған жұртты жағалай көзбен шолған генералгубернатор.

	Жиынға қатысып отырған үлкен-кішінің әр сөзін ғана емес, әрбір қимылын да бағанадан бері үкі көзімен үнсіз бағып отырған Даниил Донсков осы кезде орнынан ақырын тұрып:

	– Мырзалар! Тыңдап отырсам, сіздер бағанадан бері «қырғыз-қайсақтар», «қырғыз-қайсақтар» деп, қайта-қайта айтып жатырсыздар. Осы Орынборға аспаннан ала-бөле жауған қырғыз-қайсақтар бар ма?! Әлде, оларың – бәріміз білетін кәдімгі қырғыз-қайсақтар ма?! – деді, Орал казактарының орынборлықтарды кекетпей сөйлемейтін кекірттігіне басып. – Меніңше, оларың да кәдімгі – өзіміз күнде көріп жүрген қырғыз-қайсақтар шығар! Ендеше, Таналықты шабуға тікелей қатынасқан немесе соған басшылық еткен қырғыз-қайсақтардың атыжөндерін анықтадыңыздар ма?! Кімдер екенін білдіңіздер ме, өзі?! Соны айтыңыздаршы!?

	– Даниил Дмитриевич!– деді, ертеден білетін ескі танысына қарап еркіндеу сөйлегенде еңгезердей бойы бар екенін енді ғана жазып көрсеткен генералмайор Зенбулатов еңсесін тіктеңкіреп. – Өзіңіз білесіз, Даниил Дмитриевич, Уралдың сонау жоғарғы жағындағы түу бір қиянда жатқан Таналық қамалына бұрын-соңды қырғыз-қайсақтар тиіскен емес. Тиіспек түгілі, ол жаққа қарай аяқтарын басқан емес! Сондықтан, «бұл басыбұзықтар ол жаққа барады-ау; барып бүлік салады-ау» деген – ешкімнің есіне келмеген нәрсе. Сол себепті де, әлгінде айтып кеттім ғой, қамалдағы әскер де, қара халық та мүлде қам-қарекетсіз отырған. Қамсыз отырған жұрт, бұл ұры-қарылардың қайдан кеп қалғанын білмей отырғанда, «Кім? Кімдер?» екенін қайдан білсін?! Ешкім – ешкімнің атын атап, түсін түстеп бере алған жоқ. Соған байланысты бұл сауалыңыздың басы әзірге ашық тұр.

	– Ал, біз біліп келіп отырмыз! – деді, дөп-дөңгелек, сап-сары үкі көзінің кірпігін қақпастан, бажырайып жұртты жағалай сүзіп шыққан Донсков.

	Елдің бәрі аңтарылып, бір соның бетіне қараған.

	– Қырғыз-қайсақтардың ханы Нұралыдан жақында хат алдық, – деді Донсков сөзін шегелей түсіп. – Хан: «Байбақтының старшыны98 Сырым Датов, Табынның старшындары Барақ Сатыбалдиев пен Тіленші Бөкенбаев; Шектінің старшыны Көтібар Бәсеновтер орыстың қамалын шауып, көп-көп адамын байлап, малын айдап келді, – деп, бүкіл Кіші Орданың халқы қуанып, той тойлап жатыр»... депті. – «Олардың даңғаза-дабырасына қосылмай, ертең зауалын тартасыңдар әлі...» деп, мен Калмыковоның қарсысындағы қонысымды тастап, Бұлдырты, Шідерті мен Үш Аңқаты арасындағы жерлерге, Орал қаласына жақын маңға көшіп келіп отырмын. Айтқанымды тыңдамай, бетімен кеткен бұл жүгенсіздердің мекендеріне қарақұрым қалың әскер жіберіп, әкесін танытпасаңдар, бұлар ұрықарылықтан да, сіздерге шапқыншылық жасаудан да бір тыйылмайды; мені де Хан деп танымайды!» – депті және.

	Міне, шапқыншыларың керек болса!!!

	Ашық күнде найзағай ойнап, төбелерінен жай түскендей, жұрт мәңгіріп қалған...

	– Премьер-майор! – деді, үнсіздікті бұзған генералгубернатор жаңа ғана таныстырылған адамның атыжөнін қапелімде жадына тұта алмай қалғандықтан, шеніне қарай тіл қатып. – Премьер-майор... мұндай хат алған соң, ханның өзіне қайтадан ақыл салмадыңыздар ма?! «Орынборда үлкен жиын болады... Соған Сізді де шақыртқан; баралық... Бас қосу кезінде өз ой-пікіріңізді толық баяндарсыз...» деп.

	– Ваше высокопревосходительство! Ханның тамырын басып көруін – көрдік... Арнайы адам да жібердік. Бірақ илікпеді. Аңдағанымыз – ауырыпсырқаған дәнеңесі де жоқ! Бұл жиынға неге қатыспай отырғанына келер болсақ, біздің байқауымызша, оның екі түрлі себебі бар. Біріншіден, Таналық қамалының шабылуына байланысты шақырылған бұл жиынға қатысар болса, бұрын көрмеген генералгубернатор кінәнің бәрін маған артып, басқа біреулер істеген кесепаттың, бәле-жаланың да бәрін маған жабады деп қорқып отыр. Екінші себебі – биылғы көктемде шабылған ауылдарының мал-жаны да; Айшуақ сұлтан секілді белгілі кісілері де әлі күнге қайтарылмай отырғанда, «Хан неге кіріптар кісіге ұқсап, орысқа өз аяғымен барады?»– деп, ертең елі шу шығаратынынан сескеніп отыр.

	Неге өйтеді дейсіздер ғой?!

	Қырғыз-қайсақтарды бір кісідей білетін адам ретінде, мен сіздерге мынадай жәйтті айтып қояйын: бұл елдің басы – Хан болғанмен, Ол – жұртын жекедара бір өзі билеп отырған адам емес. Ертеден қалыптасқан дәстүрлеріне байланысты, қара халық Ханға қарайлағанмен, Хан да – өзін ақ киізге салып төбелеріне көтерген ел ағаларына қарайлайды да отырады. Өйтпеске амалы жоқ! Осы жолы да, Орынбор қолын бұлғаған екен деп, қоңыраулатып жетіп келер болса, күні ертең-ақ: «Артындағы қалың ел қайғыдан қан жұтып, малынан – бір, жанынан – екі айрылып зар қағып отырғанда, Алдияр Хан алтын тақта табандап отырып, орыстан әділеттік талап етудің орнына, ебелекше елп етіп, жүгіре жөнелгені несі?!»– деп, күллі үлкендері күстаналары сөзсіз. Сондықтан, кейде Ханның да жағдайын түсінуге болады-ау деп ойлаймын, Ваше высокопревосходительство!

	– Бұл бір қызық жағдай екен! Хан біресе мұндағы басшыларға, біресе артындағы ел-жұртына қарайлап, екіұдай жалтақ күй кешіп отырса, халқын қалай билемек?! Ертең біз Таналық қамалының шабылуына байланысты барша шығынды орнына салуын; телітентектерін бұғаулап, алдымызға әкелуін талап етсек, оны қалай орындамақ?!

	– Ғафу етіңіз, Ваше высокопревосходительство! Артық айтсам, алдын-ала кешірім сұраймын... Алайда, бірден кесіп айтайын: бұл талаптарыңыздың ешқайсысын да хан орындай алмайды. Неге!? Өйткені, біріншіден, «шығынды төлету мәселесі» туралы айтар болсақ, бұл – «дүние-мүлікті тауып, орнына сал; болмаса – құнын төле!» дейтіндей, мемлекет меншігіне қол сұғу, немесе Хиуа мен Бұхарға аттандырған сауда керуендерін тонау секілді ұры-қарылық та, барымта да емес. Бұл – шапқыншылық! Екі жақтан да біреу өлген, біреу жараланған... деген сияқты; қысқасы – қан төгілген. Ал, шапқыншылықтан кейін, екі арада «дүние-мүлік!... шығын..» деген сөздер айтылмайды. Бұрын-соңды айтылған да емес. Екіншіден, қырғызқайсақтар бұл жорыққа бірталай ел болып, ауыз біріктіріп, көпшіліктің келісімімен шыққан соң, ешкім де олардың ешқайсысын «телі-тентекке» қоспайды. Сондықтан, ұстап бермек түгілі, ондайды аузына алуға Ханның өзінің қақы жоқ. Ол – қолынан келмейді!

	Мұндай жағдайда не істеу керек?!

	Жайық қалашығындағы казак әскерлері Уәйіске кеңсесінің көп жылдардан бергі тәжірибесіне зер салсақ, осындай-осындай шиеленістерді шешудің екі-ақ жолы бар екенін анық көруге болады... (Сол екі жолды ап-анық көріп тұрғандай, Донсковтың сапсары дөңгелек үкі көзінің қарашығы үлкейе түсіп, кірпік қақпастан, отырғандарды жағалай тағы бір сүзіп шықты). Біріншісі, – деді сонсоң сұқ саусағын шошайтып, – қарымта қайтару үшін, қатаң жазалау шараларын жүзеге асыру! Ол үшін Нұралы ханның өзі айтып отырғанындай, шапқыншылыққа қатынасқан рулардың қоныстарына қарулы қалың әскермен тұтқиылдан тиісіп, бар мал-мүлкін сыпырып алу керек. Қарсыласқандарының басын қағып тастауға тура келетіні, сірә белгілі ғой. Түскен олжа – шеккен зияндарыңыздың орнын артығымен толтыратынына титтей де күмәндеріңіз болмасын!

	Екінші жол – сыйлы да сыйымды жол және екі жаққа да бірдей тиімді... Уақытша бейбіт келісім жасау жолы! Әр жылдары әртүрлі себеппен қолға түскен тұтқындар мен биылғы көктемдегі жорықтар кезінде жәсір болған қырғыз-қайсақтарды,– қатынбала, кәрі-құртаңдарымен, – түгел туысқандарының қолына тапсырып, есесіне олардан Таналықты шапқан кезде әкеткен азаматтарымыз бен бұрыннан жәсір боп жүрген бір-жар адамдарымызды да қайтарып алу... Яғни, тұтқын айырбастау жолы!

	Мәселен, қазір біздің қолымызда белгілі ұлыс басы Айшуақ сұлтан, оның баласы –Егізғали сұлтан, Шекті руының беделді адамының бірі – Шерәлі секілді, есімдері күллі қырғыз-қайсаққа мәлім кісілер тұтқында отыр. Біз жақтан тұтқынға түсіп кеткен тұрақты әскердің қатардағы солдаттары мен қарапайым казактарды – қара халыққа; ал, мыналарды – Таналық қамалының коменданты, қадірменді майдангер – майор Рештейнер мен атаман Овчинников секілді ардақты адамдарымызға айырбастауға әбден болар еді!

	Әрине, біздікі – тек ұсыныс қой, Ваше высокопревосходительство, түпкі шешім – өздеріңізде...– деп, Донсков сөзінің аяғын жібектей сусылдатып жіберген.

	Жайық қалашығындағы казак әскерлері Уәйіске кеңсесінің бастығы бригадир Акутин әне... аузын бұған өгіздей үнсіз отырғанда, генералгубернатордың алдында сандуғаштай сайрап тұрған мына орынбасарға жұрт аң-таң...

	«Бұл премьер-майордың есімін есте сақтай жүру керек екен!»– деген ой, осы кезде екі бірдей кісінің басына қатар келген. Бірі – жаңадан тағайындалған генерал-губернатор Осип Андреевич Игельстромның өзі болса, екіншісі – Уфа наместничествосының правителі генерал-майор Александр Александрович Пеутлинг еді. Ойлары бір жерден шыққаны сондай, екеуі де сол сәтте: «Асылы, Орал қаласындағы казак әскерлері Уәйіске кеңсесінің болашақ бастығы сен боларсың»– дегендей Донсковқа мейірлене қараса, оның қасындағы бригадирге, – қазіргі сәтте де астаудай ұзын басын сәл қисайта ұстаған күйі маңдайы жарқырап, қалғып-мүлгіп отырған Акутин мырзаға олар күні біткен, сағаты санаулы, үмітсіз науқасқа қарағандай, аянышпен назар салудан арыға барған жоқ. (Жұрттың қас-қабағын аңдумен отырған Донсковтың үкі көзі, әрине, мұны да қалт жібермеді).

	– Генерал Зенбулатов! Бұл туралы Қырғызқайсақтармен арадағы жағдайды реттеу жөніндегі Шекара істері экспедициясының пікірі қандай? Нендей ұсыныстарыңыз бар? – деді Игельстром.

	– Ваше высокопревосходительство, Шекара істері экспедициясы бұл мәселеге байланысты әзірге нақты шешімге келе қойған жоқ. Ұсыныс-пікірлерімізді мына жиыннан кейін, өздеріңізбен ақылдаса отырып, надворный советник Чучалов екеуміз жазбаша тапсырмақшы едік, – деп, Зенбулатов күмілжіп еді.

	Баронның қабағы қарс жабылып, қатты түйіліп отырып қалды. «Бәсе, Орынбордың обер-коменданты генерал-майор Зенбулатов» деп жүргендері – осындай кісі болар деп, өзім де ойша топшылап едім... – деді іштей булығып... – онша қателесе қоймаған екенмін!» (Осы қызметке тағайындаларда Его сиятельство граф Александр Андреевич Безбородконың айтуымен, мұндағы жай-жағдайды білу үшін түу сонау Санкт-Петербургте жатып жазған хаты есіне түскен... Сонда, сол хатты жолдаған адамы да; оған жауапсымақ, шалалау бірдеңені шимайлай салған да осы Зенбулатов екенін енді біліп, көріп-танып, тіпті түңіліп кетті..)

	Бірақ онысын наместник сыртқа шығара қойған жоқ. Бар болғаны:

	– Генерал-майор Зенбулатов!– деді, оған деген іренішін әрең теткіп. – Сіз – генерал-майорсыз! Ал, генерал-майор шеніндегі Шекара істері экспедициясының бастығы істі надворный советниктің ақылымен шешпеуі керек. Керісінше, не айтсаңыз да, надворный советник Сіздің айтуыңыз бойынша орындауы керек істі! Өйткені, түпкі шешім – Сіздікі! Қарамағыңыздағы кісі Сізден асып қандай шешім қабылдамақ? Әрине, надворный советник мырза мені кешірсін; алайда, субординация солай екенін ешқашан естеріңізден шығармауларыңызды талап етемін, мырзалар!

	Көңілі қалғандығы сонша, мынадай жайттан соң, жиынды созудың еш мәнісі жоқ екенін сезген Игельстром, сөздің тоқетеріне көшкен:

	– Ал, енді... басқалай ұсыныс-пікір немесе сауал бар ма?– деп сәл кідірді де, ешкім ештеңе дей қоймаған соң: – Жоқ болса, бүгінгі бас қосуды қысқаша қорытындылайық! – деп сөзін сабақтап кетті. – Меніңше, бірталай жайттың беті ашылғандай... оқыс оқиғаның жай-жапсары да біршама белгілі болған секілді. Бірақ қырғыз-қайсақ істерімен тікелей айналысып отырған Шекара экспедициясы әлі нақты шешімге келмегенін өздеріңіз көріп отырсыздар. Сондықтан, шынында да, ол мәселелерді өзіміз әскери кеңесте тағы да бір кең отырып, қайтадан кеңесіп шешетін шығармыз.

	Ал, қазір... ескерте кетпесем болмайтын, бірер мәселеге ғана тоқтала кетейін.

	...Орынборға келгеннен бері Уфа наместничествосының правителі генерал-майор Пеутлинг екеуміз осындағы әскерилердің жай-жағдайымен біршама танысып шықтық. Әңгіменің ашығын айтсақ, көп нәрсеге көңіліміз толған жоқ! Мәселен, генерал-майор Зенбулатов мырза, Сіз ғой маған жазған жауап хатыңызда: «Дистанциялық коменданттардың қарамағына 1300 казак атты әскері, 200 қалмақ, 3989 башқұрт пен мешер жіберілді. Шептің ұзына бойында бүгінгі таңда 5489 иррегуляр әскер тұр»,– деп жаздыңыз. Хош!!! Алайда, біз барып көрген жақын маңдағы шекара шептерінде әскери бөлімдердің әрқайсысына тиесілі әскери контингенттің толық құрамы сақталмағаны өз алдына; тексеріс кезінде Сіздің иррегуляр әскеріңіздің көбі шепті күзетудің орнына шекарадағы бекініс коменданттарының бақшасына картоп егіп жүргенін көрдік! Ол – ол ма, оберкомендант мырза, өзіңіздің көз алдыңыздағы осы қалада құрамы толық төрт гарнизондық батальон тұрғанына қарамастан, күн сайын қаланы бақылайтын 200 адамдық қарауыл дер кезінде тың адамдармен алмастырылып тұрмағаны анықталды. Ұсақтүйек кемшіліктерді тізе берсек, тіпті көп. Олардың бәрі-бәрін қазір тәптіштеп жатпай-ақ қоялық. Бірақ Шекара істері жөніндегі экспедицияның бастығы ретінде Сізге мен алдымыздағы аптадан қалдырмай, шеп бойын түгел аралап шығуды, сөйтіп жағдайды тез арада түзетуді бұйырамын! Бұған қоса, әлгі айтқан 5489 иррегуляр әскеріңіз шекарадағы шептердің қауіпсіздігін толық қамтамасыз ете ала ма, жоқ па?!– сол туралы, (Меніңше, қамтамасыз ете алмайды... Өйткені, Таналық оқиғасының өзінен-ақ бұл айқын көрініп тұр! Ендеше, қанша қосымша әскери күш, қару-жарақ, қаражат керек?) міне, осылар жайында рапорт жазып, Уфа және Сіңбір әкімшілік аймағының наместнигі, генерал-губернатордың, яғни, мына менің қолыма тапсыруыңызды талап етемін.

	Әрине, алдымызда шешуін күтіп тұрған бұдан басқа да істер көп, мырзалар! Оның бәрін уақыт көрсете жатар. Әзірше, осымен бірінші бас қосуымызды аяқтайық! – деп, барон сөзін доғарған.

	Орнынан көтеріле берген генерал-губернатордан соң, жұрт та жапатармағай түрегеліп, үн-түнсіз тарай бастады.

	***

	Жиынға қатынасқан жұрт үн-түнсіз тарқағанмен, көпшілігінің-ақ пікірі айтылмастан, өз іштерінде кетіп бара жатқанын Осип Андреевич жақсы білді. Бірақ біле тұра, ешқайсысына сыр берген жоқ. Өйткені, ондай пікірлер айтыла қалған күнде (яки бастықтығын пайдаланып бұл айтқыза қойған күнде), қайсысынан іске пайда тиетінін; қайсысынан пайда емес, қайта келмей жатып өзіне зиян тауып алатынын бағамдай алмай, әлгінде баронның өзі де біраз қиналған. (Ақыры, бір тоқтамға келе алмай, ойын аяқсыз қалдырып еді). Содан-ақ, көңіл хошы болыңқырамай, бүгінгі бас қосудан ол біртүрлі шаршаңқырап, әлденеге қажып шықты.

	Әйтсе де, ендігі жерде мұның көңіл-күйіне қарамайтын, шұғыл шешімін күткен көп-көп шаруаның алдында андыздап тұрғаны да генералгубернаторға айқын еді. Олардың қай-қайсысы да оңайлықпен жүзеге аса қоятын істер емес-ті. Бірінші кезекте, күні кешегі шапқыншылық тұсында қолды болып кеткен Таналықтың адамдарын қалайда тезірек отбасына оралтуы керек еді мұның. Ол үшін қырғыз-қайсақтардың ханымен бе, қарасымен бе – әйтеуір басты-басты кісілердің бәрімен тез тіл табысу қажет еді. Тіпті болмаса, тұтқын айырбастасу ләзімді. Сөйтіп, шапқыншылықтан кейін қайта тұтанып кетуі мүмкін өшпенділік өртін өршітпей, тезірек екі жақты да тыныщтандырған жөн болатын.

	Алайда, іске бірден кірісіп кетуге, көрмейсіз бе, мұндағылардың қолдан жасаған кедергілері аяққа оралғы болып отырғанын! Байқап қараса, Таналық оқиғасынан кейін Орынбордағы азғантай әскери әкімқаралардың арасына да сызат түскен секілді... Жұрттың екіге жарылар сыңайы бар. Сол жағдай тіпті бүгінгі жиын үстінде де анық көрінді: біреулері, мәселені талқылау барысында жоқ жерден шыжбыж боп, бастықтарына орынсыз ара түссе; енді біреулері оларға қарсы бұрқылдап, осынша дөрекі қателік жіберген Шекара істері жөніндегі экспедиция бастықтары қалайша жазаланбай қалмақ дегендей сыз танытып, жергілікті бастықтардың атына қатты-қатты сөз айтылған сайын қыбтары қанып, табалап отырғандары анық сезілді. (Демек, мойнына жүктелген міндетті іске жауапкершілік дегенді мүлде ұмытқан; периферияда ойына не келсе, соны істеп:

	«Әй! дер әже, қой дер қожа» жоқтығына жаман үйреніп, әбден тоңмойынданып кеткен Зенбулатов секілді енжар бастықтың «Сен тимесең, мен тимен» деп осылайша орнында отыра бергенін қалайтындар да, керісінше мұндай әрекетсіз бастықтан әбден мезі болып, біржола түңілген; кешегі Таналық оқиғасы секілді төтенше жағдайлар да осындай жаны ашымас адамдардың өз ісіне салғырттығының кесірінен болды, – деп, оған айып тағуға даяр әріптестері де аз болмағаны ғой!!!)

	«Мұндайда не істеу керек? Асығыстық қылып, ағаттық жасамас үшін, ақыл қосар кім бар?! Кім???»– Барон Игельстром Орынбор өлкесін билеген небір губернаторлардан қалған мынау үш қабатты, биік сары тас үйдің екінші этажындағы абажадай кабинетті әрлі-берлі кезіп жүріп, осынау мазасыз ойларына таяныш етер бір тірек іздеген. Еш амал таппай, сан-сапалақ ой сандалтқан кезде, кенет... есіне бағанағы премьер-майор, Урал казак әскерлері Уәйіске кеңсесі бастығының орынбасары Донсков түсе кеткені...

	Сол-ақ екен, Орынбор казак әскерлерінің құрамында қызмет етіп жүрген жерінен жақында ғана өзіне уақытша кезекші офицер етіп алған полковник Дмитрий Гранкинді ауызғы бөлмеден шақырып алып, қалайда бүгін Донсковты өзінің қабылдауына жеткізуді бұйырды.

	***

	Урал казак әскерлері Уәйіске кеңсесі бастығының орынбасары премьер-майор Донсков генералгубернатордың қабылдауына келгенде, барон Игельстром кабинетінде дәрігерге қаралып отыр еді... Бүгінгі жиыннан біртүрлі қажып, көңіл хошы да болыңқырамай шыққан Осип Андреевич ә дегенде басының зеңіп ауырғанына онша мән бере қоймай, мұның бәрі – жиналыс кезіндегі жұрттың, әсіресе Шекара істері жөніндегі экспедиция бастығы Зенбулатов пен надворный советник Чучалов сияқтылардың парықсыз сөздері мен уәжсымақтары жүйкеге тигендіктен шығар деп қана ойлаған. Сөйтсе, жо-о-оқ, бойы дел-сал боп, денесі де зіл тартып, басының ауырғаны да жуыр маңда басыла қоймады. Сосын... дәрігер шақыртқан. Уфадан өзімен бірге келген әскери дәрігер Авраам Мойсеевич Коган аузын ашқызып, көзін төңкертіп қарап, тамырын басып көріп:

	– «Көптен бері дұрыс тынықпағандықтан қажығансыз, қан қысымыңыз төмендеп кеткен», – деп тапты. – «Оның үстіне, жаңа орынға келгенде жаңа адамдармен танысу-білісу, толқымалы көңілкүй де қосымша болған» – деді де, ондай көңіл-күй ауанына кісі көп аса беріле бермеуі керек екендігін ескертіп, дәрі-дәрмектерін ішкізіп, дамылсыз сөйлей жүріп ем-домына кірісіп кеткен.

	Әскери форма кигені болмаса, жүзінде әскерге тән түк сыз жоқ, бадырайған қоңыр көзімен кісіге тек жылы ұшырап қарайтын, бұйра басты, көңілді жөйіт жігіттің емінен гөрі, осы бір жүрекке жылы мәйін сөзі адамды еріксіз сауықтырып жібергендей екен.

	– Ваше высокопревосходительство, бүгін өзіңізді барынша байсалды ұстауға тырысқаныңызбен, іштей сіздің қатты толқып отырғаныңызды мен бағана-ақ бірден байқағам...– деп, жұбата сөйлеп елпілдеп жүр.– Әрине, оныңыз кез-келген адамға тән, табиғи реакция ғой! Бірақ сөйте тұра, бұл жердегі бастықтарды тыпыр еткізбей, олардың не істеп, не қойып жүргендеріне дейін тамыршыдай тап басып, дәл айттыңыз. Құдай ұрған топас біреулері болмаса, көпшілік өзіңізді дұрыс түсінді-ау деп ойлаймын. Ақылы барлар енді аяқтарын тарта жүретін шығар, түзелер. Түзелгісі келмегендерді – түзетерсіз! Ең бастысы, бұлардың ұстанып жүрген принциптерінің қателігі неде екенін көздеріне шұқып тұрып көрсеттіңіз ғой. Мұндайда біздің дәрігерлер: – «Bene diagnoscitur bene curatur»99– дейді. Қазірден-ақ дерттерінің диагнозын дәл қойғандайсыз. Демек, «Diagnosis bona – curatio bona!»,100 Ваше высокопревосходительство!– деп тағы да латыншалап, риясыз жымиған.

	Мына жігіттің еміне қоса, әлденеге ақтарыла сөйлегенінен-ақ, Осип Андреевич өзін ауруынан құлантаза айығып кеткендей сезінгені...

	Аздан кейін-ақ дәрігер шығып кеткен. Іле, адьютанты кіріп:

	– Ваше высокопревосходительство! Урал казак әскерлері Уәйіске кеңсесі бастығының орынбасары премьер-майор Донсков...– дей беріп еді.

	– Кірсін! – деді генерал-губернатор сөзін аяқтатпастан.

	Өзі орнынан ақырын тұрып, енді ғана ашылған есіктен ентелей басып кіріп келе жатқан Донсковтың жақындауын тосып, сәл аялдаған. Тақай бере қақиып тұра қалып:

	 «Дерттің белгісін дәл анықтасаң, емін де дәлме-дәл жасайсың!» деген сөз.

	– Генерал-поручик мырза! Өзіңіздің бұйрығыңыз бойынша...– деп, саңқылдай жөнелген мұның да сөзін аяқтатқан жоқ.

	– Отырыңыз!.. Отырыңыз, Даниил Дмитриевич!– деді аумақты столдың қарсысындағы креслоны қолымен нұсқап.

	Донсков жайғасқан соң-ақ:

	– Даниил Дмитриевич.. – деді генерал-губернатор бірден әңгіменің төтесіне көшіп. –Таналық қамалын шапқан кісілердің кімдер екенін бүгін Сіздің аузыңыздан бірінші рет естіп, мен еріксіз ойлануға мәжбүр болғанымды, әрі өзіңізге риза екенімді жасырмай-ақ қояйын. Мұныңыз – үлкен қызмет болды! Еңбегіңіз ескерусіз қалмайтынына бек сене беріңіз.

	Ал, енді негізгі мәселеге келер болсақ, шындығын айтқанда, мұндай-мұндай төтенше оқиғалардың егжей-тегжейін түгел біліп отыруға тиісті орын – Орал қаласындағы казак әскерлерінің кеңсесі емес, қырғыз-қайсақтармен арадағы жай-жағдайды реттеу үшін арнайы құрылған осындағы мекеме, яғни Орынбордағы Шекара істері жөніндегі экспедиция болуға тиіс еді. Алайда, ол мекемедегілер (басшысынан – қосшысына дейін) бар болғаны – өтіп кеткен оқиғаның салдарларын ғана баяндаудан аса алмай отырғанын бүгін өзіңіз көрдіңіз. Бұдан әрі не істейтіндерін енді өздері де білмей отырған сыңайлары бар... Оларға салсақ, баяғы ескі әуендеріне – «Барымтаға – қарымта жасауға!» қайта баспақау дейім. Асылы, менің байқауымша, бұлардың содан басқа білері де жоқ секілді. Ал, Сіз бұл жөнінде не айтар едіңіз.. қандай пікіріңіз бар?!

	Басқа уақыт болса, басқа кісінің алдында отырса:

	– «Барымтаға қарымта жасағанның несі айып?»

	«Еруліге – қарулы!» деген – бұл екі елдің арасында ежелден келе жатқан ескі әдет емес пе?! – деп, бәлкім, қарсы уәж айтып тұрып алар ма еді... бірақ өзін бір кісідей-ақ ақылды санайтын, (расында да ақылды-ақ адам!) алайда сол ақылы түскірді тек өз пайдасына ғана жаратуға жаман үйреніп кеткен премьер-майор Донсков бұл жолы да әліптің артын бағып, үндемей қалды.

	Үндемей қалғаны, әрине, себепсіз де емес... біріншіден, «Шекара істері экспедициясының бастықтарына салсақ, баяғы ескі әуендеріне баспақау дейім!» деп, шапқыншылыққа шапқыншылықпен жауап беруді генерал-губернатордың өзі, міне, ұнатпай отыр. Екіншіден, биылғы ақпан айының ортасында Мемлекеттік Әскери коллегия Президенті, фельдмаршал Потемкиннің рұқсатымен, төменгі Жайық шебіне жақын отырған қазақ ауылдарын Оралдың казак-орыстары қан қақсатып шауып алғаны үшін, бұларға пәлендей қатты шүйліге қоймаса да, кейінгі... марттың аяғына таман аттандырылған жасаққа генерал-губернатордың соншама қаһарын төккені, сөйтіп: – «Бригадир Акутин, айтыңызшы... сол жасақты не үшін құрдыңыздар?! Назаров бастаған осы отряд не себепті Сахарный бекінісі мен Карши форпосты аралығындағы жерлерге ойран салды?!» – деп қадала қалғаны (ал, Назаров бастаған ол отрядты жасақтауға бастамашы болған – Акутин емес, мұның өзі екендігі) оны қаймықтыра берді.

	Әйтсе де, генерал-губернатордың сауалына қалай да бір жауап беруі керек еді. Сондықтан, ойланып қалған кісінің кейпімен, кідіріңкіреп барып:

	– Ваше высокопревосходительство!... – деді, сапсары, дөп-дөңгелек үкі көзінің кірпігін ақырын қағып қойған Донсков даусындағы дірілді әрең тежеп. – Бұл мәселе жөніндегі пікірімді мен бүгінгі жиын үстінде ашық айттым ғой дейім. Қырғыз-қайсақтармен көп жылдардан бергі қарым-қатынасымыздың тәжірибесіне қарасақ – біз қаласақ та, қаламасақ та, мұндай шиеленістерді шешудің, мен айтқандай екі-ақ жолы бар екені айқын. Байқауымша, бірінші жолды,– шапқыншылыққа қатынасқандарды қатаң жазалау жолын,– Сіз қаламай отырған секілдісіз. Оныңыз да дұрыс шығар! Расында да, бұл өзі – екі жақты да мезі етіп, жүйкені әбден жұқартқан әдіс екені, әрине, түсінікті ғой. Ендеше, екінші жолды – қайткенде де қырғыз-қайсақтардың хан-қарасымен уақытша тіл табысу жолын; керек болса, тіпті тұтқын айырбастасу жолын таңдаңыз! Бірақ... бұл ретте де, алдыңыздан көп-көп кедергілер кездесіп, кеселін тигізер жайттар да аз ұшыраспайтынын айта кеткенім жөн. Неге десеңіз, дәл қазіргі күнде қырғыз-қайсақтардың ханы Нұралы мен ел ағаларының (яғни, қырғызқайсақтардың басты-басты кісілерінің) арасы аса жақсы емес. Хан қолдаған нәрсені – ел ағалары; ал, ел ағалары қолдаған істі – Хан қолдамауы әбден мүмкін. Сондықтан, бұл бейбіт жол – қайталап айтайын, уақытша ғана мәмілеге келу жолы да, бұл күнде оңайға түседі деп айта алмаймын. Әрине, негізгі шешім Өзіңіздің құзырыңызда ғой. Көрерсіз! Қалай шешсеңіз де, мен тек өз тарапымнан соны мүлтіксіз орындауға бар күш-жігерімді аямайтындығымды ғана Сізге мәлім ете аламын!

	– Ықыласыңызға рахмет, Даниил Дмитриевич! Рахмет!...– деді генерал-губернатор, терезесі тең адаммен сөйлесіп отырғандай, өте бір қарапайым үнмен. – Бірақ, меніңше, сіз де, басқалар да бір мәселенің мәнісін әлі де дұрыс ұқпай отырған сияқтысыздар. Мәселен, жаңа ғана сіз маған: «Байқауымша, шапқыншылыққа қатынасқандарды қатаң жазалау жолын Өзіңіз қаламай отырған секілдісіз»–деп қалдыңыз. Жо-о-оқ, Даниил Дмитриевич! Мұндай ірі шапқыншылықтан кейін, оның есесін қайтаратындай қатаң жазалау шаралары қажеттігін, яғни Сіздерше айтқанда: «Еруліге – қарулы!» жасауды мен білмей отырған жоқпын! Біліп-ақ отырмын! Бірақ... мұндай іс қалайша тек қана бір адамның, – айталық, мына менің – генерал-губернатор Игельстромның, немесе мына Сіздің – премьер-майор Донсковтың , қалауқаламауына байланысты шешілуі тиіс?! Дұрысы, мұндайда біздің әрекетімізді айқындайтын нәрсе – қырғыз-қайсақтармен арамыздағы қазіргі кездегі нақты ахуал болуы керек емес пе? Ал, арадағы ахуал қазір қандай екені – күнбе-күн көріп отырған Сіздер түгілі, жаңадан келген менің өзіме де ап-айқын көрініп тұр. Урал шекара шептерінде шапқыншылықтың қабындап тұрғаны, әсіресе, сіздің қарамағыңыздағы Орал казак әскерлері мен қырғыз-қайсақтардың арасы аса шиеленісті күйде екені – түу сонау СанктПетербургтегілерге дейін белгілі. Сондықтан да Мемлекеттік Әскери коллегиядан рұқсат сұрап алдыңыздар. Сіздер де, орынборлықтар да қырғызқайсақтарды қолдарыңнан келгенше шаптыңыздар! Ал, сонда қырғыз-қайсақтар қайтпек?! Міне, олар да аңсыз отырған, түу бір қияндағы Таналыққа барып, тас-талқанын шығарды! Енді не істеу керек?! Олар сөйтті екен деп, тұрақты да, тұрақсыз да әскерлердің басын қосып, енді мен генерал-губернатор басыммен оларды тағы шабайын ба?! Өйтсем, «Өткен жылдардағы өлкені билегендердің өздерінің жолсыз әрекеттері – ашынған қырғыз-қайсақтардың қайтадан кек қайтару үшін барымтаға шығуына, ұрлық-қарлық жасауына себепкер болғанына біздің титтей де күмәніміз жоқ!»– деп, бәрін біліп отырған Ұлы мәртебелі Императрица анамызға не бетімізді айтамыз?! Тіпті мұның бәрін жиып қойып, жаулық жолын жалғастыра берген күнде, қырғызқайсақтармен жарты ғасырдан астам уақыттан бері жағаласқаннан не нәтиже шықты?! Шапқыншылық тоқтады ма? Тыныштық орнады ма?! Жоқ қой!... Міне, күні бүгінге дейін атысып-шабысып отырсыздар ғой! Сондықтан, шептің екі бетіндегі елді бірдей тыныштандыру үшін, өздеріңіз араласып-құраласып отырған қырғыз-қайсақтардың ханымен ғана емес, ел ағаларымен де кеңес өткізсек, қалай болады?! Әлгі шапқыншылыққа басшылық еткен басты-басты адамдар (құрсын, болар іс болды ғой!!!), солар енді ең болмаса мәмілелесуге тұратын адамдар ма?! Әлде, ел ішіндегі әшейін телі-тентек, көп басыбұзықтардың бірі ме?! Бұрыннан таныс-білістігіңіз қалай еді?! Сол кісілер жөнінде не айтасыз?

	Жас күнінен қазақтармен жағаласып өскен және өмір бойы солай етіп келе жатқан – Жайықтың байырғы казак-орысының баласы Данилко.. қазіргі премьер-майор, Урал казак әскерлері Уәйіске кеңсесі бастығының орынбасары Даниил Донсков қапелімде бұған не айтарын білмей, отырып қалды. «Дұшпанды мақтау оңай емес; жамандауда да еш жаңалық жоқ». Сонда не айтқаны жөн!?

	– Неге үндемей қалдыңыз? Бағана өзіңіз жиын үстінде айтқан – Сырым, Барақ, Тіленші, Көтібар дегендеріңіз қандай адамдар, премьер-майор?! СанктПетербургте Сыртқы істер Коллегиясының архив материалдарымен танысқан кезімде, осылардың ішіндегі мына Сырымның атын мен біршама жиі ұшыратып, «Сырым», «Сырым батыр», «Сырым би» деген кісі туралы құжаттарды көрген едім. Жайық казактарын қолдап, баяғы жалғаншы Емельканың бунтына қатынасқан, Үкімет әскерлерімен соғысқан... осы Сырым ба, жоқ әлде, аттас біреу ме?! Егер сол адам болса, бунтты басуға жіберілген белгілі әскербасылардың бірі – генерал Александр Васильевич Суворовтың сол тұстағы күллі орыс әскерлерінің бас қолбасшысы, генерал-аншеф, Его сиятельство граф Петр Иванович Панинге жолдаған бір хатында айтылғандай, бұл өзі тегін адам болмаса керек! Өйткені, әлгі хатында генерал Суворов:

	«Халықты қорғау үшін және кездейсоқ оқиғаларға даяр тұру үшін, сіздің ақжарқын жүзіңіздің құзырындағы күллі әскерге: Бүгіннен бастап Сырым батыр бастаған қырғызқайсақтарды қай жерде кез-келсе де, қандай алысқа қууға тура келсе де, әскери анттарың бойынша өздеріңнің күшжігерлеріңізді де, тіпті өмірлеріңізді де аямаңдар!» деп бұйрық бердім»,– депті...

	Естіп отырсыз ба... «..Сырым батыр бастаған қырғыз-қайсақтарды»дейді генерал Суворов! Достары түгілі, дұшпаны, яғни біздің генералдар да «батыр» деп мойындап отырған сондай кісілерге енді мәміле туралы ақыл салып, кеңесіп көрсек, ойдағымыздың орындалуына себі тиер ме екен?! Шынымен елге сөзі өтетін кісілер болса, сөйлесіп көрсек қайтеді солармен?! –деп, барон әлі де болса күмәнділеу ойының да шетін қылтитты...

	Не айтарын білмей, Даниил Донсков дағдарған күйі әлі отыр. «Бұлар ылғи алаңдай беретін мына Орынбор өлкесінің бастықтары түгілі, осы Орынборыңның өзі тұтасымен құрамына кіретін анау Уфа және Симбирск әкімшілік аймағы секілді ұланғайыр жерге жаңадан наместник болып келіп отырған мына кісі, қолында соншалық күш, қалың әскер, қуатты қару-жарақ бола тұра, «жаман қазақтармен» Орал казак әскерлерінің Уәйіске кеңсесі іздемейтін мәмілені іздеп, солармен тіл табыссақ дегені – қай сасқаны!?» Мұны бір есептен сол таңғалдырып отырса, екінші жағынан ондай іс мұның ақылына мүлдем сыймай-ақ қойды.

	«Бұл бір қысқа мерзімге, уақытша ғана келісім жасап, қырғыз-қайсақтармен қолма-қол тұтқын айырбастасу емес; олармен қандай мәмілелесу болмақ?! Екі жақты да тыныштандыруды не себепті тіл табысуға телімек?! Бізді соған мәжбүр етіп отырған себеп бар ма?! Неге қырғыз-қайсақтар емес, біз кішірейіп, олардың алдына баруымыз керек? Одан да айтқанымызды тыңдамаса, көздеріне көк шыбынды үймелетіп,шауып алмаймыз ба?». Сан-сапалақ ойлар басына бірі кіріп, бірі шығып, ештеңенің мәнісін ұға алмай, дал болып отыр...

	Соны сезді ме:

	– Даниил Дмитриевич, – деді Игельстром бұ жолы үнін бұрынғыдан да гөрі жұмсарта түсіп. – Иә, мен Сізді біршама жақсы түсініп отырмын, Даниил Дмитриевич! Өйткені, сіздердің бәріңіз де «еруліге – қарулы» дегенге әбден үйреніп кеткен адамдарсыз ғой... Сондықтан, ештеңе демесеңіз де, жағдайыңызды түсініп отырмын! Дегенмен, айтыңызшы... Сіздің ойыңызша, осы елдің қорыққанынан ғана бағынып, амалсыз тыныш отырғаны жақсы ма, әлде... «тыныштық орнату деген – жалпы жұрттың мүддесі үшін жасалып отырған жақсы іс екен-ау» деп, жүректері сенгендіктен, солайша мойындағандықтан бағынғандары жақсы ма?

	– Әрине, соңғысы!– деді Донсков үкі көзі бажырайып. Генерал-губернатордың мұнымен не айтқысы келіп отырғанын қапелімде ұқпай қалды.

	– Дұрыс айтасыз!.. Ендеше, озбырлыққа, қарау қара күшке қарсы тұра алмағандықтан бағыну – әділетсіз үстемдікті әбден мойындады деген де сөз еместігіне қол қоятын шығарсыз! Қарау қара күш озбырлық жасады екен деп, айтқанын істетті ғой деп, ешкім оны бәрібір түпкілікті мойындамайтынын, әділетсіз билік орнатқан тәртіпті ешкім ешқашан өзінің өмірлік ұстанымы ретінде тұтынбайтынын да түсінерсіз деп ойлаймын. Сондықтан, ендігі жерде бодан жұрттарымызды қарудың күшімен құр босқа шошыта бермей, біздің ұлы империямыздың әмбеге ортақ ішкі заң-зәкүніне қарай бейімдеп, бауырымызға тарта түсу – менің бүгінгі таңдағы ең тиімді де, пайдалы әдіс деп ұстанатын принципім екенін өзіңізге де, басқаларға да ескерте кеткенімнің артықтығы болмас.

	Ол үшін, әрине, ең алдымен, қайткенде де бізге шептің екі бетінде бірдей тыныштық орнатудың мүмкіндігін қарастыру керек. Әлгі адамдармен кеңесіп көрсек, қалай болады?–деп, қайта-қайта сұрап отырғанымның да мәнісі сол еді, Даниил Дмитриевич!

	– ???

	–...иә, олар туралы Сіз ештеңе айтпадыңыз ғой! Әлде, аттарын естігеніңіз болмаса, әлгі кісілер бұрынсоңды біліспеген адамдарыңыз ба еді?!

	– Расында да, Табын Барақ батыр мен Шекті Көтібар туралы хабарым шамалы, Ваше высокопревосходительство! Олардың қалмақтармен қақтығыстарына байланысты аттарын естігенім болмаса, көрген-білген адамдарым да емес. Өйткені, бұлардың қоныстары – жартылай Хиуа хандығының жерімен шекаралас жатыр. Сондықтан, көп араластығымыз жоқ. Ал, Табын Тіленші батыр – өзіміздің ежелгі көршіміз; негізінен Қобда, Елек бойын жайлаған елдің басты адамы. Әкесі Бөкенбай батыр Қараұлы – қырғыз-қайсақтарды Россия протекторатына қаратуда қазіргі хан Нұралының әкесі Әбілхайыр ханға бірден-бір қолдау көрсеткен белгілі тұлға. Өзі де елінің белгілі адамы ретінде, мына Елек бекінісі салынып, сол жерден тұз тасымалына жер кесіліп алынғанға дейін, бізбен жақсы қарымқатынаста болды. Сол тұз өндірісіне кесіліп алынған жер – Тіленші Бөкенбаевтың аталастары Жылқышы Табындардың қонысын тарылтқаны, арамыздың ашылуына себепкер болғанын ашып айтқаным жөн шығар.

	Ал, осылардың бәрінің басын қосып, Таналықты шапқызып жүрген кім десеңіз, ол – соңғы жылдары жоғарылы-төменді Жайық бойындағы талай бекіністер мен форпосттардың малын айдап, реті келсе адамдарын да байлап әкетуді әдетке айналдырған, қырғыз-қайсақтың күллі Кіші Ордасына белгілі батыр, әрі би Байбақты Сырым! Иә-иә, әлгінде өзіңіз айтып отырған Сырым! «Сырым батыр», «Сырым биіңіз» де сол!!! Жалғаншы Емельканың бунты кезінде ол біздің Жайық казактарымен бірге Үкімет әскерлеріне қарсы соғысқаны да рас! Өзін біздің қарттар әлі күнге жек те көрмейді... Кейде тіпті өзімізге кейіп: «Жамандамаңдар оны! Біз білетін Сырымка болса, ол – нағыз батыр жігіт!» деп, шаң жуытпай отыратындары бар. Батыр болса, батыр шығар! Бірақ бізге оның батырлығының зияны тигені болмаса, пайдасын көрген жеріміз жоқ. Өткен жылдары қырғыз-қайсақтардың телі-тентектерін жөнге салу үшін Жайық бойына жіберілген жазалаушы отрядты тас-талқан қылып, тұтқынға түскен жорық атаманы Чагановты бір түнде Хиуаға құлдыққа сатып жіберген кісі ол! Соған ыза болған біздің казактар да оны ай бойы аңдып жүріп, ақыры қолға түсірген. Оралдың тас түрмесінде табандатқан төрт ай ұстадық. Әйтсе де, хан Нұралы қайта-қайта өтініш жасап қана қоймай, соңында өзі аяғымен келіп, Хиуадағы Чагановты сатып алу үшін 350 сом ақша, 70 жылқы берген соң, біз де «батырын» босатқанбыз. Көрмейсіз бе, сойқанды қайта бастағанын! Мен оның бетінен қайтпайтынын да, иілмейтін емен секілді бір... дәті де берік, ділі де қатты пәле екенін сол жолы түрмеден шығып бара жатқанында-ақ байқағам...– дей беріп, дұшпанын мақтап бара жатқанын аңдаған премьермайор Донсков тілін тістей қойды. Сырым түрмеден шығардағы сол оқиға... кенет санасында найзағайдай жарқ етіп, лезде өте шықты.

	...«Белгілі басыбұзықты» босататын болған соң, мұндай маңызды істің басы-қасында өзі жүргенін мақұл көрген Уәйіске кеңсесі бастығының орынбасары Донсков со күні түрмеге өзі барған. Істің ресми жағы реттеліп болған соң, бұл енді есік алдында түрме бастығымен оны-мұныны сөз етісіп, әншейін әңгімелесіп тұр еді. Тас қамашаудан жарық дүниеге шыға келген тұтқын «Һа!!!» деп таза ауаны кеуде кере бір жұтып, кенет бұларға көзі түскенде, атып жіберердей, әлденеге ажырая қарағаны... Мына неменің тас түрмеден аман шыққаны аздай, бұларға ажырая қарап, еңсесін түсірместен, тіп-тік қақиып кетіп бара жатқанына жыны келген Донсков:

	– Че смотришь, скотина! Только теперь узнал хозяина?!101 – деген, жер етпек болып. Орысша түсіне ме, қалай... бұған түйіле қараған тұтқын да тілін тартқан жоқ:

	– Аузына келгенді оттап тұрған – қай хайуан екеніне қайрылып қарағаным ғой! – деп салды, міз қақпастан.

	Донсков түтігіп кетті:

	– Пшел вон, собака!.. пока тебя опять не посадили!!!102 – деп ақырған.

	Ақырды да, іле: –«Қап!!! Бекер тиістім-ау... – деп, тілін тістей қалып, қатты өкінді. – Бүлдірдім-ау!»..

	...Бүлдіргені – әртүрлі шаруамен бұл анда-санда қырдағы қазақты аралауға шығатын. Сонда елдің үлкенімен – үлкен, кішісімен – кіші болып, қазақшаны мақалдап-мәтелдеп судай сапырып отырғанында, мұны ел бір аңқылдаған ақкөңіл орыс көруші еді. Ешкім тіпті бөтенсімейтін. Қайта Жайық бойының қаптаған казак-орыстарының ішіндегі кісілігін жоғалтпаған бір жақсы орыс деп мақтап отыратын. Көрмеймісің енді... соның бәрін өзі бүлдіргенін!!! Мына пәле бұл ісін ертең ел-жұртына жайып жіберсе,

	«Е, аңқылдаған ақкөңіл орыстарың сол ма?! Тапқан екенсіңдер...ақкөкіректі!?» – деп кекесе, арты ашылып, масқара болды деген сол емес пе?! Өйтсе, қазақтардың бұрынғы қадір-құрметінен жұрдай болатыны былай тұрғай, сыры ашылған сұрқия да, осылардың ендігі бірінші дұшпаны да мен болып жүрмейін әлі..–деп қатты опынып, бармақ шайнаған. Қазір де сол өкініші есіне түсіп кетіп еді...

	Құдай сақтағанда, генерал-губернатор: «Не байқап едіңіз?! Сізді секемдендірген не нәрсе?!» – деп шұқшимай, кенет:

	– Даниил Дмитриевич, ұмытпай тұрғанымда мен сізге бір өтінішімді айтып қояйыншы, – деп, мүлде басқа әңгімеге ойысқаны.

	– Айтыңыз, Ваше высокопревосходительство! – деп Донсков та елп ете түсіп еді.

	Барон байсалды қалпынан танбастан, сөзін сыпайы ғана сабақтады:

	– Өзіңізге мәлім, мен қызметке жаңадан келіп жатқан кісімін ғой... Сондықтан, қырғыз-қайсақтар туралы жұрт әлгіндегі өзіңізге ұқсап, «мынау пәлен»,

	«анау түген» деп жатқан кезде, әңгіменің Не? Және Кім? туралы екенін нақты біліп отыруым үшін, маған солардың Кіші Ордасындағы рулардың тізімі мен оларды басқарып отырған адамдар жайында, ертең аз да болса, жазбаша мағлұмат әкеп бермес пе екенсіз?!

	– Неге бермейін, Ваше высокопревосходительство!– деп, Донсков құлшынып түсті. – Берейін!

	Шындығына келгенде, ондай мәлімет әрқашан Сіздің қолыңыздың астында жатуы керек. Өйткені, қырғызқайсақтардың қайсысымен қалай сөйлесетініңіз – алдыңызға келіп отырған кісінің кім екенін нақты біліп отыруыңызға тікелей байланысты болмақ. Себебі, бұлардың рулық бірлестіктерінің күш-қуаты да, төңірегіндегілерге ықпал-әсері де әртүрлі деңгейде. Соған байланысты, олардың әрқайсысымен жеке әңгіме де әртүрлі дәрежеде; ара-қатынасымыз да – әртүрлі сатыда жүргізілуі тиіс...

	Шектен шығып, артық ақыл айтып барады екен, барон:

	– Полноте...Полноте, Даниил Дмитриевич!103 – деп, жұмсақ үнімен-ақ тоқтатып тастады. – Ол жағын өзімізге қалдырыңыз енді... Ал, шептің екі бетіндегі елге бірдей тыныштық орнату үшін, титтей де болса себі тиетін тағы қандай мүмкіндіктер бар? Қастассаңыздар да, достассаңыздар да, қырғызқайсақтар, әсіресе, сіздердің күнбе-кұн іргелес отырған көршілеріңіз ғой. Олармен келісудің де, керек болса – кетісудің де тетігін сіздерден артық әзірге ешкім біле қоймас. Сондықтан, тіл табысудың тағы қандай тиімді де сенімді жолдары мен әдістері бар деп ойлайсыз? – деп, барон сәл кідірген.

	Донсковтың есіне осындағы қазақтар сап ете қалды.

	– Айтпақшы... – деді, қуанып кеткен ол, – Ваше высокопревосходительство, осы Орынборда да пәленбай қырғыз-қайсақтар тұрып жатыр. Солардың ішінде, кеңсе қызметінде жүргендері де, қырғызқайсақтардың малын жәрмеңкеге өткізу ісінде делдалдық жасайтындары да, ел ағаларының саудасаттығын ұстап отырған сенімді кісілері де аз емес. Бәлкім, соларды да жегерсіз осы жұмысқа! Қанша дегенмен, өз қандастары ғой, ел кісілері соларға көбірек сенеді. Және олар қырғыз-қайсақтардың басты-басты кісілеріне өз сөздерін де өткізе алады... – деді Донсков нық сеніммен.

	– Мұныңыз табылған ақыл екен! Дұрыс... дұрыс!!!– деді, бұл ұсынысты қағазға түртіп алған генералгубернатор. – Сөз жоқ, сөйлесуіміз керек. Білейік пікірлерін! Әсіресе, кімдермен сөйлескеніміз жөн болатынын атап кетпес пе екенсіз?!

	– Неге атамасқа, Ваше высокопревосходительство! Мәселен, Шекара істері жөніндегі экспедицияда қызмет істейтін, титулярный советник Нұрмұханбет Әбдіжәлелов; Айырбас Сарайдағы белгілі делдал Шүкіралы деген бай; сәл де болса көзі ашық кісі – осындағы мұсылман мешітінің молдасы Шәпи деген бар – осылар екі күннің бірінде дерлік ел-жұрттарымен хабарласып тұрады... Сонсоң, бұлардың тоқтайтын тағы бір адамы – осындағы мешіттің Бас имамы, ахун Мұхаммеджан Хұсаинов! «Қырғыз-қайсақтар Орта Азия халықтарындай дінді аса қатты ұстамайды» деп жүргендердікі – сырткөз адамның сөзі. Ертелікеш еңкейіп-тоңқайып намаз оқып жатқандары көп аса көзге түсе қоймағанымен, (бұлардың жиылып намаз оқитындай, ғибадатханалары толып тұрған жоқ қой!), мұсылманшылық жолына берік халық бұл! Сондықтан, дін адамының сөзіне сүттей ұйиды. Ант берер болса, қолына Құран ұстайды. Жай уәдеден тайған кісінің өзін бұлар: «Алдамшы, антұрған!», «Ол бір – ант атқан!», «Құдайсыз неме ғой!» деп жек көреді. Сондықтан, бұл іске қалай да ахунды араластырмай болмас, Ваше высокопревосходительство!!!

	– Жөн, жөн!.. Ескерерліктей пікір екен мұныңыз. Ойымызда болар!– деп, генерал-губернатор Донсковқа риза боп қалды. – Ал, енді әлгі өтінішімді де ұмытпассыз. Мүмкіндігіңіз болса, қырғызқайсақтардың Кіші Ордасына кіретін рулардың тізбесін ертеңнен қалдырмай қолыма тигізерсіз деп сенемін.

	– Әлбетте, Ваше высокопревосходительство!

	Әміріңізге құлдық!

	***

	Ертесіне-ақ:

	«Опись родов киргизкайсацкого народа»104 деген бір бет қағаз Уфа және Сіңбір әкімшілік аймағының жаңадан тағайындалған наместнигі, генерал-поручик Осип Андреевич Игельстромның алдында жатты.

	Барон оқып қараса:

	«Опись киргизкайсацкого народа Меньшей Орды, подданной России, сколько родов и какие им звании, и которые роды сильны и посредственны и малосильны, и кто ими управляет»105 деп, әуелі түсінік берген екен.

	Шұқшия түсіп еді, ең бірінші:

	«Сильной род Алчин, который разделяется надвое, т.е Каракисяк и Байулы... – депті анықтаңқырап. – Каракисяк всех сильняе, и щисляется под сим названием 6 родов. Из них, сиими 4-мя родами управляет Нуралы хан: Чекли, Каракисяк, Каракетя, Карасакал. А сиими 2-мя родами управляет Эрали солтан: Чумекей, Дюрткара.

	Байулы против Каракисяк посредственный, а щисляется 12 родов, а именно: сии 12 родов находятся под управлением Нурали хана: Адай, Джаббас, Алача, Байбакты, Берч, Маскар, Тазлар, Исянтемир, Алтин, Шихлар, Черкес, Тана.

	Джети, т.е. 7 родов, самые безсильные роды: в сих родах владелец Айчувак солтан: Табын, Тама, Кердары, Кереит, Джагалбайлы, Теляу, Рамадан.

	Итого во управлении родов: ханском 16, Эрали солтана – 2, Айчувак солтана – 7. А всех 25 родов».

	Составил: Зам.начальника Войсковой канцелярии г.Уральска, премьер-майор Даниил Донсков»,106– деп, шиырып қол қойыпты.



	«Бұл да бір оңды шаруа болды-ау!»– деп, Игельстромның көңілі көтеріліп қалды. Қоңыр сақтиянмен қапталған, арқалығы биік, жайлы да жұмсақ креслосына нықтала отырып: – Жарайсың, премьер-майор, жарайсың!– деп ризалықпен даусы шығып кеткенін де аңдаған жоқ.

	Кешегі жиын үстінде, қырғыз-қайсақтардың ана кісісі туралы да, мына кісісі туралы да әңгіме бола қалғанда, олардың руларына қоса, қауымдарындағы әрқайсысының орнын көрсететін «би», «бай» деген сияқты дәрпін де қоса сайрап, жаңадан келген генерал-губернаторды «білгіштіктерімен» таңғалтпақ болғандардың аздаған тыраштық әрекеттері есіне қазір тағы да түскен барон: «Қап, бәлем, бұлар енді қайтер екен!» – деп езу тартып, іштей күліп қойды.

	Сол көтеріңкі көңіл-күймен үстел үстіндегі кішкене күміс қоңырауды шыңғыр еткізіп, адьютантын шақырған. Ол кіргенде ашық-жарқын жүзбен қарап:

	–Маған осы қаладағы үш адамды қалайда тауып, қабылдауыма шақыр! – деді барон. – Қағазға түртіп ал! Бірінші, Шекара істері жөніндегі экспедицияда істейтін титулярный советник Әбдіжәлеловты. Екінші, Айырбас Сарайдағы делдал – Шүкірәлі деген байды. Үшінші, осындағы мешіттің молдасы – Шәпи деген кісіні. Бәрі де ертең осында келетін болсын!

	– Құп болады! – деп адьютант сықия қалып, іле шорт бұрылды да, шығып кетті.

	***

	– Сізді жандарал шақырады! – деген хабар құлағына бірінші тиген Шүкірәлі бай еді.

	«А? Неге?!»–деп абдырап қалған алғашқы адам да сол кісі болды. Енді қайтсін, бұрын-соңды қай қазақты қай генерал-губернатор арнайы шақырыпты...

	Құдай жарылқағанда, шақырушысы – генералгубернатордың кеңсесіне жақында ғана қызметке кірген, баяғы Құттымұханбет елші Тәуекеловтың107 Жүсіп деген жалғыз баласынан қалған жалғыз тұяқ (иә-иә, бұл да жалғыз!!!) Шағынгерей деген бозбас бала екен. Әкесі Жүсіпті Шүкірәлі осы Орынбордағы әскерде қызмет еткен кезінен білетін. Марқұм жаман жігіт емес еді, осыдан он шақты жыл бұрын, жалған патшаның бұлғағы кезінде көтерілісті басу үшін жіберілген әскермен бірге барған жерінде, казакорыстардың қолынан опат болды ғой... Әп-әдемі Жүсіп деген атын «Өсіп» деп орыстар қор қылып, ылғи, «Өсіп Алексейіш» дейтұғын. Мына баласының да Шағынгерей деген әп-әдемі есімін қор қылып, орыстар қайдағы жоқ «Петір» дегенді тауып, осы күні Петір Өсіпібіш дейді екен. (Бірақ оған апшып жатқан бала көрінбейді. Көңілі көтеріңкі).

	Сол «Петір Өсіпібіш» (Шағынгерей) мұның алдына қақиып тұра қалып, – (осы орыс дегеннің тәрбиесі де – тәрбие емес-ау!)– мұны танымайтын, білмейтін кісіше:

	– Құрметті Шүкірәлі мырза! Сізді Его высокопревосходительство, Уфа және Симбирск әкімшілік аймағының наместнигі Өсіп Әндіреиш Игельстром ертеңгі сағат тоғызға қабылдауына шақырады! – деп саңқылдағаны.

	Сонда ғой: – А? Неге?! – деп абдырап қалғаны. Сәлден кейін сабасына түскен Шүкірәлі бай:

	– Әй, сен осы Жүсіптің баласы емессің бе? Дәу жігіт боп кетіпсің ғой өзің! Шырағым-ау, жандаралдың қызметіне қайдан тап келіп жүрсің?! Кез-келген кісі мұндай жерге бас сұға алмайды ғой. Қолтығыңнан демейтін әкең де жоқ... баяғыда опат болды. Құдай көмектескен екен саған... – деп еді, әрі таңғалып, әрі ескі танысының баласы абыройлы қызметте жүргеніне шын қуанып.

	– Мен Үпедегі атты әскер полкінің лейбгвардиясында рейфрейт-капрал шенінде қызметте едім. Осылай қарай аттанарда, генералгубернатордың өзі ғой, әдейі қасына қосып алған! – деп, бозбала аздаған мақтанышпен кеудесін көтеріп қойды.

	– Бопты-бопты, шырағым... Өзіңе ұнаса боладыдағы! Оның үстіне үлкен кісінің қасында жүргеннің үйренер үлгісі де, өзгеге көрсетер өнегесі де үлкен болмақ...–деп Шүкірәлі оны көтеріңкіреп қойған. Шын пікірі де сол еді! Жас жігіттің жүзі бал-бұл жанып, көзі жайнап кетті.

	Сол сәтті пайдаланып, Шүкірәлі бай:

	– Жандарал бізді қайтпек екен, қарағым?! Неге шақырып жатқанын білмеймісің?!–деп еді.

	Жүрегі мақтанышқа толып тұрған албырт жас «білмеймін» деуге намыстанып, әңгіменің егжейтегжейінен хабары шамалы болса да, шет-шебірі құлаққа тиген сөздің бәрін білетін кісіге ұқсап, бірақ «құпияны айтуға болмайтындықтан» кібіртіктеп тұрғансып:

	– Тыныштық...иә, ел ішіндегі тыныштық жайын ақылдаспақ сыңайлы... – деп сырғанақтатты.

	Елуді еңсеріп, жасы біразға кеп қалған үлкен кісі ғой, бұл кезде әбден толысқан, етжеңді Шүкірәлі байдың атқақтай соққан жүрегі сонда ғана сәл саябыр тауып, ентігі басылғандай болып еді.

	Дәл осындай хабар құлағына тигенде, молда жігіт Шәпи де алғаш абыржып қалған... Ақпандағы әтірәттің құпия түрде аттанғалы жатқанын қияндағы елге алдын-ала хабарлап қойғандарын біреу-міреу біліп қалып, астыртын әрекет еткендері үшін Шүкірәлі екеуін айыптамаққа шақырып жатқан жоқ па екен?! – деп шошынып еді. Құдай оңдағанда, сәлден кейін бас имам Мұхаммеджан ахун шақырып алып, генерал-губернатордың кеңсесінен шабарман келгенін; ел ішін тыныштандыру үшін, үлкен бастық осындағы қырғыз-қайсақтардың белгілі кісілерінің басын қосып, кеңеспек ойы бар екенін; соған байланысты бұған, – ахунға!– «Шәпи деген молданы ертең баронның қабылдауына кідіріссіз жіберіңіз» деген пәрмен болғанын тәптіштеп айтып шықты да, ертеңгілік сол кісінің қабылдауына қалай да кешікпей баруы керектігін ескертті.

	Көңіліндегі күдік біржола сейіле қоймаса да, Шәпи жаңадан келген генерал-губернатордың мына ісіне әрі таңырқап, әрі «үлкен бастық не айтар екен?!» деген әуестігі жеңіп, ертеңгі жолығуды үміт-күдік аралас екіұдай күйде тағатсыз тосып қалған.

	Сөйтіп отырғанында, Хыдудия маһкамасында қызмет істейтін қожа жігіт Нұрмұхамбеттен хабаршы келді.

	– Маған бүгін губернатордың сәлемін жеткізді, – депті ол. – Шүкеңді, сізді және мені ертең таңертең жандарал қабылдамақ көрінеді. Не айтатынын Құдай білсін, ұлы жобасы – ел жайын сөйлеспекші дейді. Неғылса да, жаңадан келіп жатқан кісі ғой... Үлкен әкім! «Мына қазақ деген – құрметті білмейтін, надан жұрт екен ғой!» деп жүрмесін. Ұятқа қалмай, айтқан уағында алдынан табылалық... – депті. Бұларға ұқсап күдіктенуі-күмәндануы, немесе үркуі-үргедектенуі жоқ; сәлемі салмақты, сөзі сабырлы! Соған қарағанда, қорқып-қобалжитындай да ештеңе жоқ секілді.

	«Шынында да, генерал-губернатор әлдебір маңызды шаруаларын сөйлесуге шақырса, несі бар, шақырған шығар! Қанша айтқанмен, Нұрмұхамбет кеңсе қызметінде жүріп, орыстың жай-жағдайын бір кісідей-ақ білетіндей болған жігіт қой. Ол күмәнданбаған нәрсеге біздің күдіктенуіміз – айдаладағы арыстанның ақырғанынан қасындағы қарақұлақ қорықпағанда, қияндағы қабыланның қаралай шошынғанындай, келеңсіз нәрсе болып жүрер. Құрсын, қобалжуды қоялық. Қайта кісімен кісі құсап тілдесу үшін, «Е, қазақ деген осындай ел екен ғой!»– деп, жандарал есептесіп жүретіндей жұрт екенімізді көрсету үшін, алдын-ала қам жасап, әр нәрсеге де әзір болғанымыз жөн шығар»...– деп, дөпдөңгелек, мөлт қара сақалын сипалап отырған күйі Шәпи осы ойға беркіне түсті.

	***

	Келесі күні ертеңгісін үшеуі үш тайпа елдің адамындай болып, генерал-губернатордың қабылдауына келген.

	Ауызғы бөлмедегі адъютант пен серқатибтің108 қасында әңгімелесіп отырғандарында, кенет сапсарыала киінген генерал-губернатордың өзі кіріп келіп, бірі – бұхарлықтарша, бірі – қыр қазағынша, енді бірі тіпті орысша киінген, ала-құла үш қазақты көрді де, орындарынан ұшып-ұшып түрегелген қызметкерлеріне қоса, оларға да бас изегеннің ишарасын жасап, кабинетіне өте шықты.

	Сәлден соң қоңырау шылдырлаған. Ішке кірген адъютантына:

	– Ана келіп тұрғандар – кешегі шақыртқан адамдарымыз ба? – деді барон.

	– Дәл солай, Ваше высокопревосходительство!

	– Өте жақсы! Дереу тілмәшті шақыр. Қонақтарды да кіргіз!– деді генерал-губернатор.

	Соның арасынша:

	– Здрәсти... Здрәсти! Здравствуйте!!! – деп тобымен кірген бұлар қол алысып амандасып, орынорындарына жайғасқанша, тілмәш та жеткен екен.

	–В аше высокопревосходительство! Шекара істері жөніндегі экспедицияның хатшысы әрі тілмәші, мен– Прокофий Каденцов Сіздің бұйрығыңыз бойынша келіп тұрмын!– деп саңқ-саңқ ете қалды.

	– Тілмәш Каденцов, бері келіңіз! Жақынырақ... әлде де бері! Мына кісілермен әңгімемізді барынша дәл де толық аударуға тырысыңыз!–деп әмір етті генерал-губернатор.

	Сонсоң осылардың ішіндегі жасы үлкені мына кісі болар деп, басында оқалы тебетейі, үстінде жеңіл зерлі шапаны бар, егде тартқан етжеңді толық кісіге қарата сөзін бастап кетті:

	– Ал, таныса отыралық... естіп жатқан шығарсыздар, мен Ұлы мәртебелі патшайым анамыздың ұлығ фәрменімен Уфа және Симбирск әкімшілік аймағына наместник болып тағайындалып, жаңадан келіп жатқан Осип Андреевич Игельстром деген генерал-губернаторларыңыз болам. Бұл әкімшілік аймаққа Орынбор облысы да тұтас кіретінін білетін шығарсыздар. Сондықтан, осы өлкеде өмір сүріп жатқан жұртпен бұдан былайғы жерде бүкіл ыстықсуықты бірге көретін болғандықтан, алдымен келісіп алатын біраз жайттар туралы өздеріңізбен кеңесуді мақұл көріп едім. Сіздерді қырғыз-қайсақ жұртының осы қаладағы ең белгілі де, беделді адамдары деген соң, таныспаққа шақырған жайым бар. Бұрын көріспеген жандармыз ғой, сондықтан сіздер де атыжөндеріңізді айта отырғандарыңыз мақұл болар еді...– деп сәл тыныстады барон.

	– Мен – Шекті, Шүкірәлі Бәйімбет баласы деген кісі болам, – деді басында оқалы тебетейі, үстінде жеңіл зерлі шапаны бар, етжеңді кісі, шытырадай аппақ көйлегінің тамақ бауын сәл босатып. – Ақ базарда дүкен ұстаймын. Жәрмеңке кезінде елімнің малын адал саудалауға делдалдық қылам.

	– Бәрекелді! – деп қойды генерал-губернатор.

	– Мен – Таздар руынан; Шәпи Бекқұлұлымын,– деп, басында дағарадай аппақ сәлдесі, үстінде ақ мұнарас шапаны бар, жүзінен иманы төгіліп тұрған отыздардағы инабатты жігіт орнынан тұра жаздап барып, еңкейіп қайта отырды. Қап-қара, тып-тығыз қою сақалын бұхарлықтырша дөңгелете қойған екен. Бірақ онысы бет-жүзін бұхарлықтарша «дорба ауыздандырмай», ашық өңі мен атжақты кескініне әлдеқандай бір әсем көрік беріп тұр. Сәл кідіріп барып: – Осындағы мешітте..(молдамын, яки мәзінмін демей), муэдзинмін!– деп, иегін көтеріп қойды.

	– Хо-о-ош! – деп, барон мұның да аты-жөнін қағазына түртіп алды.

	Орысша киінген жігітті Осип Андреевичтің өзі де жобалап отыр еді. Кезегі келгенде қақиып тұра қалып:

	– Ходжа Нұрмұхаммед Абдужалилов... Титулярный советник Оренбургской экспедиции по пограничным делам!109 – дегенінде, онша селт ете қойған жоқ. Сыпайылық үшін ғана, бұған да көзін бір салып, «Ә, өзіміздің адам екенсің ғой!» деген кейіппен, енді жаңа бір сөз бастайтын сыңай танытты.

	Ендігі сәтте жұрттың күткені де генералгубернатордың айтпақ әңгімесі еді.

	***

	Мұндағы шолтаңдаған шолақ әкімдердің талайын көре-көре еттері өліп кеткен қазақтар, патшаның шен берген, шекпен жапқанының бәрі оңбаған демегенмен, көбісін-ақ жаратпайтын. Керек десеңіз, осы Орынбордағы ең үлкен ұлық – жандарал Зенбулатовтың өзінің әркімдермен ауыз жаласып, қырдағы елді ауық-ауық қан қақсатып тұратын қарекетінен хабардар бұлар, обер-коменданттың өзін ғана емес, оның оң қолы – надворный советник Чучаловымен қоса, осылардың «Шекара істері жөніндегі экспедиция» дейтін мекемесін де жек көруші еді. Тікелей өздеріне тиіспесе де, ел-жұртқа сүйкімі кеткен сол мекемедегілерді (іштеріндегі мына Нұрмұхаммед секілді айтқанды ғана орындайтын, бірақ өз қолында нақты билігі жоқ; нақты билігі жоқ болған соң, кісіге қылар жақсылық-жамандығы да жоқ, бірен-саран қызметкерлерінен өзгесін) мүлде жақтырмайтындықтарын кез-келген жерде, бүкіл кескін-келбеттерімен ғана емес, қиқайып, қарсы сөз айтып қайырып тастайтын мінездерімен де ашық көрсететін-ді.

	«Ауру қалса да, әдет қалмайды» деген... Қазір де бұлар, алдарында отырған – ақ патшаның аса үлкен ұлықтарының бірі екеніне қарамастан, сол ескі әдеттері бойынша, оған да әзірге күмәнмен қарап отыр...

	«Не айтар екен? Пиғылы нешік мұның? Хан емес, би емес, қатардағы қара қазақтарды шақырып алғандағы ойы не?!» – көкіректерінде сан сауал тұр.

	Әлден уақытта барон тамағын кенеп, ақырын ғана бір жөткірініп қойды да:

	– Ал, мырзалар...енді негізгі әңгімемізге көшсек те болатын шығар! – деп, аса байсалды үнмен сөзін сабақтады да, қонақтарын жағалай бір шолып шықты. – Әлгінде айттым ғой..–деді сонсоң сол сабырлы қалпынан танбастан. – Мен бұл жерге жаңадан келіп жатқан адаммын. Ел-жұрттарыңызбен әлі араласқаным жоқ. Бірақ шептің екі бетіндегі елдің де арақатынасы көптен бері жақсы емес екені маған ғана емес, сонау Санкт-Петербургтегілерге де бесенеден белгілі десем, оған таңырқамассыздар. Менің ойымша, кінәрат, әрине, екі жақтан да бар! Көп жылғы атыс-шабыс, кезекпе-кезек барымталасу тоқтамаған. Сол өрши келе, биылғы жылдың ақпан айында Жоғарғы жақтың Орынбор мен Орал казактарына есе қайыруға рұхсат беруіне ұласқан. Олары дұрыс болды ма, бұрыс болды ма – мен бұл жерде өзімнен үлкен ұлықтардың бұйрықжарлықтарына баға беруге немесе талқылауға қақым жоқ, талқыламаймын да. Субординация солай!!! Бірақ бұл ретте қырғыз-қайсақтардың да қарап қалмағанын, кек қайтару мақсатында олар да бір қияндағы Таналық қамалын тас-талқан қылып шауып кеткенін айтпай тұра алмаймын.

	Демек, Сіздер мен біздердің ортақ жағдайымыз онша жақсы емес. Еліңіздің кейбір басшы адамдары Ұлы мәртебелі Императрица анамыздың алтын скипетрінің аясында өмір сүріп жатқан бодандары екендігін ұмытып, халықты бізге қарсы қойып отыр. Сіздерді шақыртқан себебім, елдеріңізге барып, кешегі Таналықты шауып кеткен – Сырым, Барақ, Тіленші, Көтібармен, солар секілді өзге де белгілібелгілі ру басы ақсақал-қарасақалдармен жекелей де, бастарын қосып та сөйлесіп, екі жақтың да тыныштығы үшін, қарсылық атаулыны доғарып; іздегендері – қолды болып кеткен туыстары болса, Орынбор мен Оралдағы түрмелерден адамдарын алып; өз қолдарындағы біздің жәсірлерімізді де елге қайтарып, көңілдерінде қордаланып қалған өзге даты болса, тікелей өзіме келіп жолығып; бейбіт, тыныш жолмен шаруаларын реттеулеріне болатынын әрқайсысына айтып түсіндіріп қайтсаңыздар деп едім. Егер осы шартқа көнер болса, олардың да, басқалардың да бұған дейінгі барлық кінәларын кешіріп, «өткен – өрел, қалғаны – салауат» деп, Ұлы мәртебелі алдияр анамыздың атынан рахымшылық жарияламақ ойым бар. Осыны елдің басты-басты адамдарына: батырларына, билеріне, күллі бас көтерерлеріне айтып түсіндіріп, біраз жерді аралап қайтсаңыздар қалай болар екен?! – деп тоқтады.

	Орынбордың күнде көз алдарында шолтаңдап жүрген шолақ әкімқараларының бірі емес, мынадай үлкен ұлықтың аузынан тап осындай татулыққа шақырар сөз естиміз деп ойламаған үш қазақ әуелі аңырып қалған.

	Алайда, айтылар сөз – айтылды, еститіндерін – бұлар естіді; енді оның жауабы керек-ті... Үнсіздік ұзап бара жатқан соң, іштеріндегі жасы үлкені Шүкірәлі бай шыдай алмай, мына жандарал: «Е, қазақ деген – осы ел ме еді? Бұларың бір мақау жұрт екен ғой, – деп жүрмесін!» – деп:

	– Тақсыр, дат! – деді сөйлеуге икемделіп.

	– Иә, құлағым сізде... Шүк-кур-али мырза! – деді, қағазына қарап барып, мына егде қазақтың есімін есіне түсірген барон.

	– Тақсыр, сіздер қырғыз-қайсақ деп жүрген жұрт, мына біз – қазақ деген ел боламыз! Әйгілі ханымыз Әбілхайыр орыс патшасына қол бергенде «отандасың» болам демесе де, «одақтасың» болам; «бірге туғаныңдай» болмасам да, «туыстарыңдай» болам деген екен. Қалай десе де, патша ағзамның қол астына кірген соң, Әбілхайыр хан «Қазағым өгей баланың күйін кешер-ау» деп еш ойламаса керек! Анттасқан патшаңыз да қазақтың не жеріне, не еліне тиіспеймін деп, ит терісіне мөр басып шатырхат берген екен. .. Ақыры, не болды? – Ол уәденің бәрі бүгінде адыра қалды.

	Менің шолақ ойымша, асылы, жер бетіндегі адамзат қауымының қай-қайсысы да бас біріктіргенде, сол қауым мүшелерінің келісімін, бір-біріне деген парызы мен міндеттерін ескере отырып (яғни солардың ерікті түрдегі өзара қарыздарлығы мен жауаптылығын негіз етіп) топтасса керек. Бір-бірінің алдындағы сол жауапкершіліктері мен міндеттерін орындамаған күннен бастап, яғни жалпақ тілмен айтқанда: уәдеден тайған күннен бастап, ондай қауымның да, сол қауым мүшелерінің да арасы сөгіле бастамақ. Сол секілді...

	Әуелі патшаңыз уәдесінде тұрмады. Елімізді айналдыра қорған салды; сол қорғандағы әскерге қажет деп, ойдай жерімізді кесіп алды; ол жерлерді толтыру үшін келімсектерді көбейтті. Көбейтіп қана қойған жоқ, шаруаға қолайлы отты-сулы жерімізді бірсін-бірсін соларға тартып әперетін әдет шығарды. Қоныс тарылды. Жайық бойына жақындасақ болды, шатақ шығатынға жеттік. Ол аздай, ара-тұра башқұрттар мен қалмақтарды барымтаға жұмсап, Жайықтың казак-орыстарын қалаған уақыттарында аттандыратын жаман әдет тапты. Осындай жағдайда ел тыныштала ма? «Тынышталыңыздар!» дегенге жұрт көне қоя ма?! Мұнымыз – бәңгінің қиялындай болып жүрмей ме, тақсыр?! – деп, сұраулы жүзбен генералгубернатордың өзіне қарап қалды.

	«О-о, мына киргиз қалай-қалай сілтейді-ай!» – деп сап-сары ала генерал-поручик формасындағы барон Игельстром, Шүкірәлі байдың сөз саптасына таңырқап, көзі жалт-жұлт етіп, тіпті қалайша оған іштей тілеулес болып кете жаздағанын аңдамай отыр...

	Алдарындағы аға сөйлеген соң, қасындағы екі інісі әзірге ауыздарын бағып, тек тыңдаушыға айналған еді. Бұлардың үлкені сөйлеп отырғанда, кішісі алдына түспейтіндігінен біршама хабардар барон Игельстром, үнсіз отырған екеуге түсіністікпен қарап, һәм өзінің де ә дегеннен-ақ сөзді осылардың ішіндегі жасы үлкеніне қарата бастағаны дұрыс болғанына қуанып, қайтадан Шүкірәліге бет бұра сөйледі:

	–Шук-кур-алы мырза, бұл айтқандарыңызды айдай ақиқат деп қабылдай қоймасам да, бәр бәрін бекер деуге де аузым бармай отыр! Менен бұрын өлкені билеген генерал-губернаторлардың бәрі дерлік баяғы Құпия кеңесші, марқұм Иван Иванович Неплюев ұстанған саясаттың түп етегінен айрылмай, көбінесе қара күш пен қаруға ғана сүйеніп ел басқарғысы келгенінен жақсы хабардармын. Алайда, ендігі жерде ондайға жол берілмейді!!! Қазір заман өзгерді, заң өзгерді дегендей... Керек десеңіз, Ұлы мәртебелі Императрица анамыздың өзі ондай жолды құптамайтындығын ашық айтып, біздің Ұлы Империямыздың мүддесі бұл шақта Россия протекторатындағы күллі бодан жұрттарымыздың тыныш, бейбіт өмір сүруіне қол жеткізуімізді талап етіп отырғанын маған баса ескертті. Жұрт қалай десе де, Сіздер өзгенің емес, біздің – өзіміздің боданымызсыздар! Мен келгеннен бері осы ойды іріліұсақты билік басында отырған барша шенеуніктерге қадап айтумен келемін. Және соны ешқашан естерінен шығармауды қатаң талап етудемін. Сондықтан, бұл сөзіме сеніңіз! «Честь имею!» деген – орыс офицерінің ең қасиетті антындай сөз! Ал, осы сөзді айтып отырған – кездейсоқ біреу емес, Ұлы мәртебелі патшайымның Уфа және Симбирск әкімшілік аймағына арнайы наместник етіп жіберген адамы, Һәм генерал-поручик болса, алдарыңдағы кісінің уәдеден тіпті таймайтындығына кәміл сенулеріңізге болады-ау деп ойлаймын. Честь имею, господа!!!110 – деп, сәл толқып барып басылды.

	Генералдың әлденеге ақтарыла сөйлеп, ағынан жарылып кеткені – бұлардың да көңіліне сенім ұялатып, бұл кезде үлкен ұлыққа еті үйрене бастаған Шүкірәлі тағы бір сөз қосты:

	– Жақсы айттыңыз, жандарал мырза! Жақсы айттыңыз... Қара күш пен қаруға ғана сүйеніп, ел бағуды мал бағудан да оңай көретіндер әлі де жетіп артылады. Әсілі, қатар отырған көршісіне күшті екенін көрсетіп, жұдырық иіскете берген – білікті кісінің ісі ме?! Әрине, жоқ! – дейсіз. Расында да солай ғой. Мәселен, өзіңіз қараңызшы... Құдай кейбіреуге ақыл бермей, бірақ қара күшін артық жаратса, әлгі қара күш иесі қатарындағы біреулерді құлақтан басып отырып, айтқанын қылдырар, дегенін істетер! Бірақ ол ... баянды тірлік бола ма?!

	Ал, есесіне, қара күш бермесе де, кемел ақыл, ізгі ниет берсе ше?! О-о, онда әңгіме басқа!!! Ешкімді ұрмай-соқпай-ақ, зорлық-зомбылық жасамай-ақ, кемел ақылды кемеңгер адам ненің жақсы, ненің жаман екеніне мыңдарды иландыра алар еді. Шын жүрегімен иланған кісі – ешкім күштемей-ақ, ізгі істер істеуді ғана өзінің парызы деп білер еді де, келе-келе тіпті жалпы тіршіліктің мәнінің өзі сол екенін кәміл ұғып, тек солайша ғана әрекет етер еді. Ол бара-бара әрбір адамның өзінің өмір сүру салтына айналар еді... Әй, бірақ ондай заман бізге қай-да-а-а?! – деп, Шүкірәлі бай әлдебір қиял жетегіне еріп кете беріп еді...

	– Шукурали мырза! Әрине, біздің тұсымызда «қой үстіне бозторғай жұмыртқалайтын» заман орнай қалады деп отырған ешкім жоқ! Әйтсе де, қадарихалімізше ел-жұртқа тыныш, бейбіт өмір сүрерліктей жағдай туғызуға тырысу – қай-қайсымыздың да міндетіміз болуға керек. Ащы болуды, араздықты енді бұлай соза беруге болмайды! Қайткенде де ел ішін тыныштандыру ләзім. Сондықтан, әлгі өтінішімді тағы бір рет естеріңізге салып, жауабын естігім келіп отыр. Не айтасыздар?! – деп, генерал-губернатор қонақтарына тағы да жағалай көз жүгіртіп өтті.

	Қазақтар үнсіз. «Тас та түскен жеріне ауыр» демекші.. Ә дегеннен сөз бастаудың шөбі өзіне түскен соң, Шүкірәлі бай ойланып отыр. Ал, жанындағы екі інісі әзелден тізгінді ағаларына берген соң, енді қосамжарлануды қолайсыз көріп, соның райын бағуда. Тапсырма – оңай жұмыс емес! Оның үстіне «Ел қайда, Елек қайда, Жайық қайда...» дегендей, жер мойны қашық. Жем бойы, Атжақсы, Жайынды, Шаған мен екі Борсықты бірдей жайлайтын Шектілерді; түуу-у Хиуаға қарай созылып жатқан – Сам, Асмантай, Матайды мекендеген Шөмішті табындарды былай қойғанда, берідегі – Қобда, Елек пен Жайық бойын қоныстанатын Сырым мен Тіленшінің өзін тауып бару – қиямет-қайым шаруа! Дегенмен, барар-ау, табар да-ау! Бірақ бұған ел-жұрт қалай қарайды? Сіздерге мұндай билікті кім берді?! деп, бір жағынан ақсақалдар мен билер; екінші жағынан – Хан мен соның төңірегіндегі төрелер қысса, не демек?!

	«Құрысыншы» деп қолды бір сілтеуге, жаңадан келген мына губернатордың бірінші өтінішінен бас тарту да оңай емес. «Сіздерді киргиз-қайсақтардың осы қаладағы ең бір белгілі де беделді адамдары деп естимін...» деп құйрықтарына көпшік қоя сөйлегені өз алдына; «басалқылық шаруаға бас болсаңдар қайтеді?!» деп, бұлардың өзіне ақыл салғаны-ақ қиын болып отыр. «Бас білетін өгізге де «Өк!» дегенің өлім!» деседі... Бұларды жөн-жоба білетін адамдар ғой деп шақырып отырғанында, әңгімесін аяқсыз қалдырса, «Е-е, бұларың да – ел-жұртына титтей де пайдасы жоқ, өңшең басбағар байғұстар екен ғой!» деп қалмас па екен?! «– Әй, тәуекел, не де болса Құдайдың салғанын көрерміз».

	– Жандарал мырза! – деді, ақырында Шүкірәлі бір шешімге келгендей. –Тақсыр! Бірінші рет айтып отырған өтінішіңіз екен, аяқ асты болмасын...

	Мойнымызға алалық! Бірақ қашық жолға қамдануға біраз күн мәулет беріңіз. Қалған әңгімені сонда тағы айта жатармыз, – деп, сөзді тәмамдағандай болды.

	Генерал-губернатор Игельстром орнынан тұрып келіп, қазақтардың қолын қайта-қайта қысып қоштасты.

	***

	Бұл, шынында да, баронның үлкен ризалығының белгісі еді...

	Риза болғаны – осы уақытқа дейін төңірегіндегілер: «тағы», «жартылай жабайы», «бұлармен сөйлескеннен гөрі, азулы жыртқыштың өзімен аңдысып-арбасқан әлдеқайда жеңіл!» деп, әбден түңілдіріп тастаған мына қырғыз-қайсақтар, қарап отырса, әлгіндей сөздерді айтып жүргендердің өзінен әлдеқайда әдепті де сыпайы; үлкенді – үлкен, кішіні – кіші деп орнымен сыйлай білетін жұрт екенін өз көзімен көріп, бұл елді мүлде басқа жағынан танығаны бір болса; оның үстіне бұлардың аса маңызды шаруаларға да атүсті қарамайтын, әр нәрсенің артқы жауапкершілігі мен ұятын ойлайтын арлы халық екендігіне сүйсінгендігі де бар еді. Сүйсінбей де қайтсін!? Генерал-губернатор айтты екен деп, бұлар мұның ұсынысына қолқ етіп бірден қолақпандай өтірік уәдені бере салған жоқ. (Өйтсе, осылардың шын ниеті түгілі, қолдарынан бірдеңе келер-келмесіне де күмәнданып қалар ма еді, қайтер еді?!) Ойланды, толғанды. Тапсырманың оңай еместігін түсініп, көп қиналды. Қиналса да, ақыры мұның орнын, атақ-дәрежесін, әсіресе айтып отырған сөзінің орынды екенін сыйлап, (бәлкім, үлкен Ұлық қой! – деп уәдесіне сенгендіктері де шығар!?), әйтеуір өтінішін қабыл алды. Және соны,– генерал-губернатордың өтінішін аяқ асты етпей отырғандарының себептерін де (қиындығына қоса), жасырып-жаба тоқымай, көңілдеріндегі күдіктері мен үміттерін тіркей айтты! («Әй, осы... менің ескі досым Яков Иванович Булгаковта да, соншама аңқылдаған ақкөңілдігіне қарамастан, оп-оңай уәде бере қоймайтын мына сахаралықтардағыдай бір бекзаттық бар еді! Тегін емес екен ғой... адам тегіне тартпай тұрмайды екен-ау!» –деп, барон еріксіз ойланып та қалды).

	Сол күні ол осының бәрін жырдай қылып, түу Портада жатқан орыс елшісі, «әйгілі Шай-Бұлғақ ханның пәленінші ұрпағы!!!» (нешінші екені қазір есінде жоқ, бірақ Яковтың өзі саусағын санап отырып, аузын толтыра мақтанып айтушы еді), ең бастысы – бойында осы сахара жұртының ыстық қаны әлі суымаған, өзінің аяулы досы Яков Иванович Булгаковқа толқи отырып ұзақ хат жазды. Хат жазып отырғанында, Яковтың ақкөңілділігі, шын сүйген нәрсесі туралы ақтарыла сөйлейтіндігі, сонсоң... бір сөйлеп кетсе, қайсақтарға ұқсап тоқтамастан ұзақ сілтейтіні; соңғы хатында да бұған балаша елжіреп: – «О-о, Осип Андреевич! Құттықтаймын, құттықтаймын!!! Біздің баяғы ата-бабаларымыздың мекеніне, сайын сахараға қарай жол шегіп барады екенсіз. Сапарыңыз оң болсын! Ал, ол өлкелердің аты аталғанда, туды-бітті көрмесем де, менің әлі күнге тұла бойым бір ысып, бір суынатынын Өзіңіз жақсы білуші едіңіз ғой... Өйткені, ол – менің бабаларымның қасиетті мекені еді ғой! Менің ата-баба-ла-рымның!!!» – дейтіні есінен бір кеткен жоқ!





V-тарау


	– Ал, игі-жақсылар, арттағы ел-жұртымыздың тыныш тірлік кешуіне титтей де болса септігі тиер ме екен деп, түу жер түбіндегі Орынбордан үшеуіміздің бірдей арнайы келіп отырғанымыз – сіздерге жаңа жандаралдың осы сәлемін жеткізу еді... – деп, басында оқалы қара тебетейі, үстінде де сол түстес жеңіл зерлі шапаны бар Шүкірәлі бай, етжеңді толық денесін бірер ырғап қойып сөзін аяқтағанда, сегіз қанат ақбоз үйдің іші тола алқа-қотан отырған кіл жақсы-жайсаң: әр елдің белгілі-белгілі билері мен бас ие ақсақалдары, мына сөзге сенер-сенбестерін білмей, бәрі аңырып үй иесі Байбақты Сырымның аузына қараған...

	Батырдың өзі де әлденеге ойланып қалған екен. Сәл сәттік осы бір кідірісті пайдаланып:

	– Ия, жамағат! Шөкеңнің әлгі сөзінде бір ауыз да артық әңгіме жоқ! Осының бәрі – тек жандаралдың өз аузынан шыққан сөздер... – деп, алыстан келген қонақтың бірі, басында дағарадай аппақ сәлдесі, үстінде сусылдаған ақ жібек шапаны бар, жүзінен иманы төгіліп тұрған молда жігіт – Шәпи үстемелей беріп еді.

	– Иә, иә! Еш күмәнданбаңыздар! Әлгі сөздің бәріне осы отырған үшеуіміз де Құдай алдында куәдүрміз!– деп, орысша сыптай киінген, өзі де сол Орынбордағы орыс кеңсесінде қызметте жүрген үшінші қонақ – қожа жігіт Нұрмұханбет те оны қостай жөнелді...– Расын айтсақ,– деді сонсоң сөзін нықтай түсіп,– алғаш естігенде біз де өз құлағымызға өзіміз сенбей, мына өздеріңіз секілді, біраз аңырғанбыз. Бірақ, обалы не керек, жаңадан келген жандарал:– «Менен бұрын өлкені билегендердің бәрі де баяғы бірінші губернатор Неплюевтің ұстанған саясатының түп етегінен айрылмай, қара күш пен қаруға ғана сүйеніп ел басқарғанынан жақсы хабардармын, жарандар! Алайда, саясат деген – қатып қалған нәрсе емес қой! Ұлы мәртебелі патшайымымыздың маған берген тапсырмасы бойынша, ендігі жерде ондайға қатаң тиым салынады! Керек десеңіздер, осыған генерал басыммен ант етуге бармын!»– деп, көңіліміздегі көп түйткілді бірден серпіп тастады. Бұл енді... Орынбордағы шолтаңдаған көп шолақ бастықтардың бірінің бізді алдарқату үшін, әшейін айта салатын сөзі емес; бұл – сонау СанктПетербордан патшайымның өзі осы өлкеге арнайы жіберіп отырған адамының,– нағыз үлкен ұлықтың,– сөзі болғандықтан, сенуге әбден болатын сөз-ау деп, Сіздерге жеткізіп отырғанымыз...– деп тағы шегелеп қойды.

	– Жә, сенбей қайтейік! Тек... – деп, сәл кідіріс жасаған Байбақты Сырым батыр осы кезде ғана қонақтарына қарай мол денесімен ошарыла бұрылған. Әлденеге екі қасының арасындағы терең қос сызық қазыла түсіп: – Иә, тек қайран қалып отырғанымыз,– деді сөзін жалғап, – аяқ астынан «бұл неғылған батпан құйрық, тегіннен-тегін жатқан құйрық»?! Соны ұға алмай отырмыз. Өйткені, жағдайды өздерің білесіңдер, біз күні кеше ғана Таналықтай қамалын шауып кеткен адамдармыз! Қаншама кісісі жәсір болды; қаншама малы айдалып алынды. Енді, бұл орыс, әдеттегісінше, соның есесін қайтаруға тырысатын шығар десек... сендер келіп: «Гүбірнатыр былай деп отыр!..» – дейсіздер. Қайтпек керек?! Соның жәйі... еріксіз ойлантып отырған!

	– Сырым аға! Ойланғаныңыз жөн ғой, әрине... Бірақ, осыған қайран қалатындай да ештеңе жоқ өзі! – деп, қожа жігіт Нұрмұханбет сөзге қайта араласты.– Жақсылы-жаманды солардың кеңсе қызметінде жүрген кісімін ғой; сондықтан, орыстардың жай-жағдайынан аздаған хабары бар адам ретінде айтар болсам, патшаның саясаты деген – шынында да, замана ауанымен бірде олай, бірде былай шалқып, ауық-ауық аунақшып тұратын нәрсе. Шамалауымша, біз қазір сондай бір толқымалы кезеңге тұстас келген секілдіміз. Бұлай дейтінім: Орынбордағы «Шекара істері жөніндегі экспедиция» дейтін маһкамадағылардың айтуына қарағанда, мына жаңадан келген жандарал, әнеугі үлкен жиын үстінде, Экспедиция бастықтарына қатты шүйлігіпті. Тіпті жер-жебірлеріне жетіп: –«Қазақтармен жарты ғасырдан астам уақыттан бері жаға жыртысқандарыңда не нәтиже шықты?! Шапқыншылық тоқтады ма? Барымта-қарымта тиылды ма? Тыныштық орнады ма?!– Жоқ қой, жоо-оқ!!! Міне, күні бүгінге дейін әлі атысып-шабысып отырсыңдар. Меніңше, ендігі жерде бұларыңды доғару керек!» – депті-міс. Оның үстіне: – «Өткен жылдардағы өлкені билегендердің өздерінің жөнсіз әрекеттері – ашынған қазақтардың қайта-қайта кек қайтаруға шығуына, сөйтіп ұрлық-қарлықты күшейтуіне себепкер болғанына, менің титтей де күмәнім жоқ. Сондықтан, тоқтатыңдар мұны!»– деп, Ұлы мәртебелі патшайымымыздың Өзі де фәрман шығарды», – депті жандарал сол жерде. Осындай әңгімелерге қарағанда, орыс саясатында қалайда бір өзгеріс бар секілді. Олай болса, ойланып көрмейміз бе біз де?! Зиянынан қашармыз; пайдасы болса – қажетімізге жаратпаймыз ба, Сырым аға?! Ойланайық.. Бір Сіз ғана емес, осы отырған жұрттың бәрі, тіпті бәр-бәріміз тегіс ойланғанымыз жөн шығар...

	– Сөзіңнің қапысы жоқ! Бәрі орынды, інім!.. Расында, мұндай шаруаны ел болып, жұрт болып, ақылдасып шешпесе бола ма?! Осы отырғандардың да қай-қайсысы – әр елдің бас ие ағалары, белгілібелгілі билері... Ендеше, қане айтсын ойларын! Салсын көпшіліктің келесіне! Сіздер де тыңдаңыздар... Жандаралдың сөзі сонсоң да жауабын таба жатар!– деп, батыр үй толы қонақтарына жағалай көз тастады.

	– Иә, ойланғанымыз дұрыс қой! Бірақ... шынында да, мына Сырымның өзі айтқандай, біздің де қайран қалып отырғанымыз – бұл орыс неғып бұрынғысынша әуелі Нұралы ханға ат шаптырмай; сөйтіп: – «Ана тентектеріңді тез арада тый! Тый-дағы, басты-басты басыбұзықтарды дереу аяғымызға әкеп жығатын бол!!!»– деп әмір етпей, бұ жолы бірден өзімізге,– осы елдің ақсақал-қарасақалдарына, – мына сіздерді арнайы жіберіп отыр?! Неге?! Соның жөнін айтыңдаршы... – деп, ақсары өңді, қысқалау қызғылт шоқша сақалы бар, көзі көкпеңбек егде кісі кеудесін көтеріңкіреп, шалғайдан келген қонақтарға жағалай бір қарап қойды.

	Бұл – Кетенің Көккөз дейтін белгілі биі-тұғын. Көккөз десе – дегендей, шынында да, көзі көкпеңбек кісі. Бірақ қас-кірпігі сұйықтау, ажары ашық, жүзі жылы адам. Көктемде Сырым жан-жаққа жар шашқанда:

	– «Әрі кетсе бір аптада қасынан табыламыз! Қалайда батыр бізді күтсін! » – деп, сонау Ойыл бойынан Ысық Қаратау би, Есентемір Сасықбай батырлармен бірге хабар салатын да осы Көккөз. Бірақ Табын Барақ пен Тіленші, Шекті Көтібар қолдары келіп қосылған соң, уақыт тығыздығынан ол жолы Сырым бастаған Сұлтансиықтың құрама қолы бұларды күте алмай, асығыс аттанып кетіп еді. Таналық шайқасына қатыса алмағанмен, ағайын алдында ары таза, жүзі шіркеусіз болғасын, қазір мына топта да сол Көккөз би ештеңеден тайсақтамай, ашық-жарқын сөйлеп отыр. Оның үстіне,ел ішінде қашаннан келе жатқан: «Алшын – Алшын болғалы, Әлім еді ағасы», – дейтін жора бар; соған орай ағалығын білдіріп, міне, кеңеске де бірінші болып кіріп, жасы ғана емес, жолы да үлкендігін көрсеткісі келген сыңайы байқалады. Әрине, жол-жоралғы солай болған соң, қасында отырған Ысық Қаратау би, Есентемір Сасықбай батыр қатарлы ел ағаларының ішінде оның бұл ісін артық-кем санаған де ешкім бола қойған жоқ.

	– Иә, бұл орыс әдеттегісінше, алдымен Ханға неге сөз салмаған?– демексіз ғой... Сұрағыңыз орынды, Көке! Қисыны бар сауал. Біздің де басымызға келген бірінші ой сол еді. Сұрастырсақ, ұлықтар Ханға хабарласуын – хабарласыпты. Әнебір кезде Орынборды дүрліктірген үлкен жиынға да Хан шақыртылған. Бірақ онда сөз болатын жәйт – Таналықтың шабылуы турасындағы шатақ әңгіме екен дегенді естіген соң, жаңадан келген жандаралдың қаһарынан қорқып, Нұралы ханның өзі бармай қалыпты жиналысқа...– деді, Шүкірәлі құлағына тиген әңгімені ғана жеткізіп.– Ал, одан бері өзара астыртын хабарласып жатса, өздері біледі-дағы...

	– Іһмм, солай де! Бәсе, бәсе... – деп бұған Көккөз би қанағаттанғандай кейіп танытып еді.

	Қасында отырған Есентемір Сасықбай батыр кенет шарт ашуланып:

	– Сонда немене, қорыққанда жаны аман қала ма екен ханның? – деп, бұрқ ете қалды. Онымен де, қоймай: – Жаңадан келген жандарал шақырған болса, талай барған Орынборына бармай, талай жандаралды көріп жүргенде, мынаны көрмей; пәлен байдан шықса да, еркек көргенде өп-өтірік шошитын жаман қардай, жүзін жасырып, бұғып өтпек пе екен, бұ Нұралы?! О несі-ай!? – деп, нығырта сөйледі.

	Үш қонақтың бірі Нұрмұханбет – сол ханның Тойғара деген қызын алып отырған күйеубаласы екенін білетін біраз кісі Сасықбай батырдың түйеден түскендей мына сөзінен қаралай қысылып:

	– Ау, шамаласаңдаршы... Айдаладағы кісіде нелерің бар?!

	– Иә, сап-сап, батыр! – десіп, қипақтап қалып еді.

	– Шырағым, Нұрмұханбет! Сен мына әңгіменің ауанын ұқпай қалып отырған шығарсың. Кешір, айналайын! – деп, Ысық Қаратау би қожа жігітке қарай еңсеріліп отырды. (Бұл өзі – біраз жасқа келгеніне қарамастан, қап-қара сақал-мұртына әлі бір тал қылау түспеген, кесек бітімді, дөй қара кісі екен. Төңірегіне ықпалы жүріп қалған адам болу керек, сөзі де өктемдеу көрінді Нұрмұханбетке.) – Сенің хан күйеуі екеніңді біреу білгенмен, осы отырған жұрттың бәр-бәрі қайдан біле берсін!? Көңіліңе тиіп кетер-ау демей, қатты-қатты сөз айтылып жатқаны содан, шырағым! «Білмеген соң, кісі уды да ішеді деген»... – деп бір қойды.

	Ал, енді өзіңе келсек,– деді сонсоң, сөзін сабақтап.– Арғы тегің асылдан ғой, айналайын! Алланың елшісі, қасиетті пайғамбарымыз Мұхаммед мұстафа саллалаһу ғалайкім саламның зәузатысың! Күллі Кіші Жүз қол берген Пірдің баласысың... Қожамызсың! Артық-ауыс айтылған сөзге апшымай, ондайды құлағыңнан өткізіп жібер, шырағым. Гәп – қайын атаңның Нұралы деген атында болып отырған жоқ; осы елдің басы – Хан деген затында болып отыр! Сол затын, – бекзат та, биік мәртебелі орнын, – атына сай алып жүре алмағандықтан ашулы оған мына жұрт! Ал, жұрттың екі елі аузына төрт елі қақпақ қоя аламысың?!– Жоқ!– Сондықтан, әңгімені дұрыс түсінерсің деп ойлаймын, қарағым!

	– Жә, қысылмаңыз, Қаратау аға. Бұл – көпшіліктің аузынан бүгін ғана естіп отырған әңгімеміз емес қой. Хан атамыздың атына талайдан бері айтылып жүрген сөз. Елдің сөзі... халықтың пікірі! Ал, халық деген – Аллаһтың бір аты емес пе? Ендеше, ешкім де одан жоғары тұрмаса керек. Бізге әкеміз – Әбужәлел Пір осылай үйреткен. Өзімізді де осы жерге келтіріп отырған – сол халықтың қамы мен мүддесі ғой... – деп, қожа жігіт Нұрмұханбет қасындағыларға енді өзі басу айтқандай, басталып кеткен әлгі әңгіменің арнасын бұздырған жоқ.

	Қожа жігіттің өзі осылай деген соң, арқаны кеңге салған үлкендер, енді бұл әңгімеге тіпті бір қызу леппен қайта кіріскен.

	– Уай, сонда... Жандаралың: «Таналықты шауып кеткен – мынадай-мынадай кісілер!».. – деп, осы Сырым мен Тіленшіні; табын Барақ пен шекті Көтібарларды аттарын атап, саусағын бүгіп тұрып, санап айтып отыр ма?! Оны қайдан білген-ай... А?! – деп, Таз Құлжабай би таңырқай үн қатып еді.

	– Ойбай-ау, орыс Сырым мен Тіленшіні бұрыннан біледі ғой... Бұларды қойшы! Одан да сонау Сам, Матай жақта жүрген Шөмішті Табын Барақ пен түу Ұлықұм, Кішіқұмда көшіп жүрген жап-жас Қабақ Көтібарды қайдан біле қалған десеңші... – деп, Таманың ағайынды Қадыры мен Садыры да таңданысын жасыра алмай қалды.

	– Білмек түгілі, «Сіздерді шақыртқан себебім: елдеріңізге барып, кешегі Таналықты шауып кеткен – Сырым,Барақ, Тіленші, Көтібарлармен; солар секілді өзге де белгілі-белгілі ру басы ақсақалқарасақалдармен, осылай бастарын қосып отырып та, жекелей де сөйлесіп қайтыңыздар», – деп жіберді ғой, жандарал бізді. Демек, дерек қолдарында тұр ғой... – деп, Шүкіралы да сөзді шегелей түскен.

	Осы кезде:

	– Ау, ағайын, ауа жайылмалық... Ал, енді жандаралдың әлгі сөзіне нендей жауап қайтарасыңдар, соны ақылдасалық дағы, – деп, Беріш Қара батыр жұртты әңгіме арнасына қайта қайырды. Егде тартып қалғанына қарамастан, бұл да бір омыраулы, жал тұмсық, сұсты кісі екен; көш бастап қалған қоңыраулы қара нардай кеуделеп кеп сөйлегенде, зор даусы жұртты еріксіз байырқалатты. Сонда барып:

	– Уа, жараңдар!– деп, көптің назары өзіне әбден ауғанын сезген Беріш батыры айтар әңгімесінің негізгі арнасына қарай ойысты. – Жарандар, осы елдің белгілі-белгілі билері мен ақсақалды ағаларына деп, жандарал мына жігіттерді жалпы жұртқа жұмсағанмен, атын атап, түсін түстеп, «арнайы жолығып қайтыңдар» деп жіберіп отырған адамдары – мына Сырым, мына Тіленші! Сонау Сам, Асмантай, Матай жақтағы Шөмішті Табын Барақ; сонсоң анау Ұлы Борсық, Кіші Борсықтағы Шекті Көтібар екені енді белгілі болып отыр. «Кісі ақы сын – кісі жеп байымас»; сөздің шынын айтсақ, расында да жандаралды осыған иіп әкеп отырған – өзгеміздің емес, тап осылардың жанкешті әрекеті! Осылар басын бәйгеге тігіп, түу бір қиян шеттегі Таналықты шауып қайтпағанда, бұл орыс бізбен бүгін осылайша майдалап сөйлесер ме еді, сөйлеспес пе еді?! Мәмілеге келер ме еді, келмес пе еді?! Соған қолымызды жеткізіп отырған – мына сендерсіңдер, Сырым би! Сендерсіңдер,Тіленші мырза!

	Әсіресе, атап тұрып айта кетейін, Сұлтансиық балаларының сыпайы келетұғын салтын сақтап; оның үстіне, үйінде отырған соң, мына Сырым бүгін өзінің де бір елдің басы – би Сырым, батыр Сырым екенін былай қоя тұрып, әлі де болса алдымызға түспей отыр. Онысына рахмет!!! Шындығында, дәл бүгінгі күнгі басты еңбек те, бүгінгі басты сөз де – осылардікі болуға керек! Сондықтан, қане, алдымен сендер не айтасыңдар, Сұлтансиық балалары?! Сен өзің не дейсің, Сырым би? Тіленші батыр, сен не айтасың?! Құлағымыз сіздерде... – деп, екпіндеп барып тоқтады. Үй толы кісінің төмендеу жағында, төрт қабаттап төселген шәйі көрпенің үстінде, бір өзі бір төбедей болып отырған зор денелі Байбақты Сырым батыр, бұ жолы да әуелі қонағына көз жүгіртіп, сыпайылық жөнімен төрдегі Табын Тіленші батырға қарай назарын жыққан.

	Сол-ақ екен, бағанадан бері керегеге тақау қойылған қос жастықты беліне ғана демеу етіп, малдас құрған күйі бойын бостау салып отырған ұзын қара кісі – Тіленші кеудесін тіктеңкіреп алып, арбиған екі қолын арбаның тертесіндей ғып екі тізесінің үстіне тіреп қойды да, кенет күңгірлеген қою үнмен сөйлеп кетті:

	– Уа, Алаштап ұран салғанда, арға шаппас қазақ бола ма, ағайын?! Бүкіл Байұлының тең жартысы дерлік бес Сұлтансиық тегіс атқа қонып, басы – мына Сырым, жан-жаққа жар шашқан соң, біз секілді Табын бауырларың мен анау ағайынды Қадыр, Садыр секілді Тама туыстарың да қарап жата алмай, түу Електің басы Есенбайдан дүрк көтеріліп барып, осылардың шеруіне қосылдық. Қолдарына – сүйеу, қолтықтарына – демеу болдық. Таналық түбіндегі ұрыста да, ағайыннан жанымыз артық емес деп, аянбай шайқасқанымыз – бір Аллаға аян! Оны осы жерде отырған батырың бар, басқаң бар – бәрің де өз көздеріңмен көрдіңдер! Кезінде ырзалықтарыңды да айттыңдар.

	Дегенмен... біз де енді ақиқаттан аттап кетпелік, ағайын! Жорық үстінде: «Осы істі бастаған өзіміз едік!» деп, бұл Сұлтансиық балалары негізгі ауыртпалықты алдымен өздері көтерді, жарандар! Ол – ол ғой, ең бастысы – қырғын шайқасқа да бірінші болып кірген – осы Байбақтылар мен бүкіл Сұлтансиықтың құрама қолы! Ал, бұл ұрыстың қалай өткенін өздерің естіген шығарсыңдар. Несін айтайық, әй, бір... айызымыз қанған айқас болды ғой! Құдай-ау, біздің Алаш баласы орыспен табан тіресіп тұрып бұлайша соғысуға тәуекел етпегелі қай заман!? Ал, соған «атаңа нәлет кәуірмен осы жолы не де болса, жан алып, жан берісеміз» деп серт қылысып, аруақ алдында анттасып, көзсіз ерлікке басқан, кім?! – Әрине, осылар! Іс сәтті аяқталған соң, бәріне «Хош!» делік; жеңістің аты, сірә, жеңіс қой!

	Бірақ... және бір айта кетер сөз – сол жеңісті қанды қырғынмен алмай, осы жолы талай азаматтың елге есен-сау оралуына септігі тиген – не нәрсе?! Ол да – мына отырған Сырым батырдың ақылы мен амалы болды деп, қадап тұрып тағы бір айтсам, артық кеттің демессіздер. Өйткені, өздеріңіз де талай шайқасты көрген; ащылы-тұщылы талай жеңіс пен жеңілістің дәмін татқан тарландарсыңдар ғой... Ұрыс кезінде тәйтеңдеген таразы басы қалай ауып кетер екен деп, қол бастаған кісінің жаны ұстараның жүзінде қылпылдап тұратынын бәрің де білесіңдер. Оның несін айта берейін Сіздерге! Ал, осы жолы – айқас қаншама ауыр болғанмен, көңілге еш күдік-күмән шаптыртпай; «Япырмай, қалай болып кетер екен?!» дегізіп қобалжытпай, мына Сырым жасақтаған Байбақтының бес жүзге тарта мерген жігіті шайқас тағдырын бірден шешті, жарандар! Ұрысқа қатысқан қатардағы сарбаздар түгілі, талайды көрген мына біздің өзіміз соған қайран қалдық қой тіпті... «Бұл Сырым осынша от қаруды қайдан жиған?! Қалай сақтаған?!» Біз ғана емес, кешегі ұрыс кезінде соны көрген жұрттың таңдай қағып, бас шайқамаған бірі жоқ: – «Апырай, бұл Байбақтының балалары шешелерінен туғаннан бір-бір қара мылтықты құшақтап туған ба, өзі?!» – деп бәрі-бәрі айран-асыр қалғанына, мына отырған өзіміз Құдай алдында куәдүрміз!

	Иә, бұл бір ертегідегідей... естен кетпес жай болды, жарандар! Бұрынғы заманда батырлар:

	– «Қара мылтықтың түтінін түтініне қостым-ау, бірақ даусын даусына қоса алмадым!» – деп өкініп отырады екен. Осы жолы, сала құлаш қара мылтықпен казакорыстарды баудай түсіргенде, бұл Байбақтылар сол мылтығыңның түтінін түтініне ғана емес, даусын да даусына қосты-ау! – деп ойлаймын. Ендеше, ең басты еңбек – осылардікі...мына Байбақты Сырым батыр бастаған Сұлтансиық балаларынікі! Әні, сол себепті, соңғы сөзді де солар айтқаны жөн. Жол – осылардікі, ағайын. Талас жоқ. Бізден рұхсат!!! – деп, Тіленші батыр көңілін кеңге салып еді. Жақсыдан қалған жайсаңның бірі ғой... жарықтық Бөкенбай батырдың баласы мына Тіленші тумысынан ірі тұқымның ұрпағы екендігін көрсетіп, осы жерде отырғандардың біразынан жасы үлкендігіне қарамастан, кішіктік пе, кісілік те танытқанына төңірегіндегілер тегіс риза болып, іштей сүйсініп қалды.

	– Бәре-кел-ді-і, Тіленші батыр! Бәрекелді!– деп, сөз тізгінін қолына алып алған Беріш Қара батыр бүкіл жұрттың Тіленшіге деген ризалығы мен ықыласниетін өзі тағы бір жария қылды да, енді ешкімді ауа жайылдырмай: – Ал, Сұлтансиық балалары, сендер не айтасыңдар, қане?! Сырым би, сен не дейсің?! Сөйлеңдер! – деп, соларға қарай иегіндегі ұшы сүйірлеу, ұзынша сақалын шошайтып алды.

	Әңгіме ауаны қапелімде тап осылай өзгере қояды деп ойламады ма, Сұлтансиықтың белгілі батырлары – Масқар Дөнен, Қызылқұрт Жабан мен Жанбай қатарлы біраз кісі алғаш абдырап қалып, әр жерден бір шашыраңқы үн қосқаны болмаса, дауыстары тым пәс шығып еді. Алайда, сөзге Алаша Өтеулі би араласқан соң, бәрінің ортақ ойы көпшілікке жүйелі жетті:

	– Жарандар! Біздің бес Сұлтансиыққа тірелген сөз болса, оның түйінін шешетін – ағамыз, Қараман Тана Малайсары би еді. Ол кісі төсек тартып жатып қалып, бұл жиынға қатыса алмай отырғанын бәріңіз де естіген шығарсыздар... Қадірменді қарияның жағдайы құлағымызға тиген соң, «Енді не істеген жөн?!» – дегенде, бізге қараған ағайын: – Бүгінгі сөзді бірауыздан Сырымға берейік!.. – деп шешті. Біз қазір соны тағы бір пысықтап, енді сіздерге жеткізгелі отырмыз:

	– Иә, біз тізгінді Сырымға бердік! Алсын билікті! Айтсын тоқтамын! – деп Алаша Өтеулі би ағайынның байламын ортаға тастап еді...

	– Дұрыс-ақ! Малайсары бидің өзі батасын да, жолын да баяғыда-ақ берген Сырым ғой...

	– Бұл Сырым біраздан бері ағамыз бар жерде де, жоқ жерде де, тек өзінің Байбақтыларының ғана емес, бүкіл Сұлтансиықтың; керек десеңіз, тіпті күллі он екі ата Байұлының атынан да сөйлеп жүргенін өздерің білесіңдер. Сондықтан, сөйлесін Сырым би!

	– Бүкіл Сұлтансиықтың атынан сөйлесін! – деп, күні кешегі шайқаста бірге болған Тананың Сұлтанәлі батыры мен Байбақты Етес, Асқар батырлар да іле оның сөзін көтеріп әкетті.

	Сол-ақ екен:

	– Уа, жақсылар! – деп, бұрынғы билердің сөз бастардағы салтымен Сырым да бір дабыстап еді... Абыр-дабыр сап басылып, жұрт бір демге тына қалды. Сәл сәтке жамырай қарасқан көпшіліктің көзі тек соған ғана қадалған. Бірақ би өзі ешкімге тіктеп назар салған жоқ. Бағанадан бері қонақтарынан төменіректеу, кең төселген төрт қабат көрпенің үстінде бір өзі бір төбедей болып үнсіз отырған ол, қазіргі сәтте бойын жиып, алпамсадай кеудесін көтеріп алған екен. Онсыз да Құдай мол жаратқан ірі кісі, сом денесін сергек ұстап, серпімді қалыпқа түскенінде, айнала отырған жұртқа тіпті айбынданып, аруақтанып кеткендей көрінді:

	Әйтсе де, бірқатар сырмінез кісілер бидің әншейіндегі шарасы кең қоңыр көзі қазір әлденеге тұнжыр тартып, жанар оты ішіне кіріп кеткенінен; сондай-ақ, екі қасының арасындағы терең қос сызық та бұрынғыдан гөрі қазыла түскенінен, оның ішкі бір шым-шытырық ой шырмауынан әлі де болса босана алмай отырғанын анық байқады. Байқады да:

	– «Апырай, осы... қол бастаудан да, құрымағыр, сөз бастау-ақ қиын!» – десіп, мұндай сәтті өздері де талай рет бастарынан кешкен олар, қоса қиналғандай, іштей тілеулестік қылып отырған.

	Алайда, Сырым би көп іркіле қойған жоқ:

	– Ия, игі-жақсылар! Бағанадан бергі әңгімелерге құлақ түріп отырсам, бәріміз де бүгін Алаш баласының бұрын-соңды естімеген сөзін естіп, көрмеген ғажайыбын көргендей, әлденеге айран-асыр қалып отырған секілдіміз. Бір қарағанда, бұл өзі – расында да, кісі сенбестей-ақ, тым төтен хабар... Сондықтан, біздің қазақ, – әр жерде аузы күйіп; әр нәрседен әбден секемшіл болып қалған біздің ағайын, – «Патшаның жандаралы қазаққа кісі жұмсап келісім сұрапты,.. тыныштыққа шақырыпты», – дегенге күмәнмен қараса, бұған да таңғалудың жөні бола қояр ма екен?! Меніңше, осының бәрі де орынды; бәрінің де себебі бар нәрсе...

	Бірақ, жалпы жұрт сенсін-сенбесін, түу жер түбінен келіп отырған мына кісілерді Сіздер енді түстеріңізде емес, өңдеріңде көріп отырғандарың анық қой! Ендеше осы кісілердің Сіздердің алдарыңызда әңгіме айтып отырғаны қандай ақиқат болса, осылардың жандаралдан әкеліп отырған әлгі сәлемі де – дәл сондай шындық екеніне, мен өзім қазір күмәндана алмай отырмын! – деп, сөзін бір қайырып барып жан-жағына барлай көз салғанында, жанар оты қайта оралған бидің қызыл шырайлы кесек жүзіне жаңадан қан жүгіргендей, ажары бұрынғы байсалды қалпын қайта тапты.

	– Өйткені... – деді сонсоң, кідірместен сөзін сабақтап. – Өйткені, бұл жандаралдың іске кіріспей жатып, қызметін жақсылықтан, –халыққа қайрылудан, халыққа сөз салудан, – бастауы, мені осыған илануға еріксіз мәжбүр етіп отыр. Иә, мәжбүр етіп отыр-р-р!!! Әрине, сіздер не десеңіздер де, өздерің білесіңдер ғой. Бірақ, қалай десеңіздер де, бұл жандаралдың ең алдымен мына өздеріңізге, – осы елдің бас ие адамдарына, – арнайы кісі жіберіп, ақыл салып отырғанын көре тұра, көздерің көріп отырғанға сенбеуге де, мұнысын жақсылыққа жорымасқа да, меніңше, шара жоқ, ағайын! Неге? – Өйткені, өздерің білесіңдер, бұл Орынборға талай жандарал келген, талай жандарал кеткен... Бірақ солардың ішінде бізге осылайша адам жіберіп, ақыл салмақ түгілі, бүкіл елді ел екен деп елеген қайсысы болды?! – Жоқ! Болған жоқ ондай адам!!! Ал, сыпайышылықпен сәлем жолдап отырған мына жандаралдың ісі маған олардан мүлде өзгеше көрініп отыр, жарандар! Сондықтан, «Сары орыстың бәрі – орыс», – дей бермей;

	«Әй, солардың сөзін қойшы!»– деп,әдеттегідей қолды бір сілтей салмай, үлкен ұлықтың әр сөзінің астарына үңіліп, орынды-орынсыздығына ден қойып, не десеңіздер де, осы жолы байсалды да байыпты жауап қайтарғандарыңыз орынды болар еді...

	– Өзіңіз не дейсіз, Сырым би?! Осы іске алдымен себепкер болған – өздеріңіз ғой... сондықтан өз ойыңызды айтыңызшы әуелі! – деп, Ысық Қаратау би осы жерде сөзді бір үзіп жіберген.

	– Мен айтсам... асылы, бұл өзі – бас-аяғын екі ақ ауыз сөзбен қайыра салатын ел ішінің елірме әңгімесіне ұқсамайды, ағайын! Бұл – ел-жұртымыздың ендігі жердегі бүкіл тірлігіне тікелей қатысты шаруаға саяды., – деді Байбақты Сырым би ойын жинақтай түсіп. – Сондықтан, жандаралға қайтаратын толық жауапты қазір, – осы отырған бір шоғыр билер мен ел ағалары ғана шешпей, мүмкіншілік болса, күллі Кіші Жүздің халқына сауын айтып, кеңесіп шешкен дұрыс болар еді, – дейім. Неге? – Өйткені, гәп – шепке жақын қоныстанған мына Жайық бойындағы біздің ағайындарға ғана қатысты емес; бұл жерде күллі Алаш баласының мүддесіне тиесілі: әрі күрмеуі қатты, әрі бір-бірімен өзектес те өрімдес... тіпті тұтас қарастырмасақ, бәрібір түбегейлі шешілмейтін түйіндер көп. Мәселен, ең берісін айтқанда, көршілес жұрттармен шатақ, әдетте, неден шығып отыр?! – Мал баққан, шаруа қуған көшпенді елдің өрісі мен қонысының жәйі шешілмегендіктен шығып отыр. – Оны шештірмей отырған кім? – Анау Жайықтан арғы шүйгін жайылымдарға қазақты қақпайлап жібермей отырған казак-орыстар мен шеп бойындағы шекара әскерлері! Қыстан қатты қысылған жылдары Жоғарғы жақ бізді Самар бетке жібере қойса, Жайықтан әрлі-берлі өтерде: «Рұхсатты мен әпердім!» – деп, хан Нұралы бір жағынан; «Қағазың дұрыс емес!» – деп өпөтірік тиісіп, өткел аузындағы казак орыстар екінші жағыңнан, есіңді тандырады. Айналып келгенде, бәрінің ойлағаны, – «Жуас түйе жүндеуге жақсы»..– баяғы момын қазақты қайткенде де жеп қалу. Көздерің жылда көріп жүр ғой, солай емес пе?!

	– Рас, рас...

	– Бір өтірігі жоқ, дәл солай!

	– Дұрыс айтасың, Сырым би! – деп, әр жерден жұрт үн қосқан.

	– ...Жә! Мұны да көтерер едік-ау! – деп, би енді ашына, тіпті шамырқана сөйледі. – Соңғы кездері мына Жайық бойының жаман мұжық орысына шейін біздің қазақты басынып: – «Малдарың жинап қойған шөбімізді шашып кетті!»; «Су ішкен жылқыларың Жайықтың балығын үркітіп, өзенді ылайлады!» – деп тиісетінді шығарғанын қайтерсің?! Зығырданың қайнайды!!! Еліңнің еңсесін езгізбейін деп, жүгенсіз кеткен әлгіндейлердің жойдасыз зорлығына қарсы сен бас көтерсең, Жайықтың күллі казак-орысына жел беріп, шекарада, – шеп бойында, – тұрған әскер шығады. Өздері шықпаса, артта бұғып отырып, башқұрт пен қалмақты қаптатады. Бұған «Тәйт!» – деп жатқан ия Орынбордағы ұлықтар жоқ, ия осы елдің ханы жоқ! Бұл неғылған бассыздық? Неғылған бейбастақтық?! Осыдан кейін де тыныштық бола ма?! Айтыңдаршы, қалай орнамақ ол тыныштық?! Міне, ағайын, келісім керек болса, жандарал бірінші кезекте осындайға өзі тыйым салсын! Біз әуелі осыны талап етуіміз керек! Сонда... мұғдамызды ілтипатына алса – алды; алмаса, бұл ұлықтың да жәйі белгілі болғаны...

	– Жандаралға бұл туралы мен де айтқанмын, батыр! Асылы, үлкен ұлық осының бәрін өзі де біліп отырған секілді... – деп, осы арада Шүкіралы бай бір ауыз сөз қыстырған.

	– Иә?! Бәрін біліп отырса, енді не дейді?! Шиеленген түйінді шешем десе, оның қолын қағып отырған біреу бар ма екен?! – деп, Беріш Қара батыр айдаладағы жандаралға шүйіле сөйлеп еді.

	– Онысын қайдам?! Бірақ, осы жандарал екі жақты да тыныштандыру үшін, ендігі жерде қырға әскер шығаруға тыйым салмақ секілді... Сол ниеті ұнады! – деп, әңгімені қоздырғысы келмеген Шүкіралы қысқа қайырды.

	– А-а?! Не дейді-ай!?

	– Рас болса, мынаусы бір... жақсылық хабар екен!– десіп, біраз кісі елеңдеп, қатар дауыстап қалған.

	Осы кезде:

	– Жә! – деген Сырым бидің даусы қайта естіліп, жұрт әңгіме арнасына қайыра оралды. – Иә, қатын патша қай-қай жандаралына да: «Қайтсеңдер де, қарамағымыздағы халықты тыныштықта ұстаңдар!»– дейтіні – сөзсіз ғой! – деді би сөзін жаңа арнаға бұрып. – Әрине, одан соң, – «Жазған құлда жазық бар ма?!» – жандарал да бізді мәмілеге шақырып, елді тыныштандырғысы келсе, кім біледі, мұнысы– расында да оң ниеті шығар! Оның үстіне, қазіргі жағдайын да өздерің көріп отырсыңдар; Таналық секілді қамалы шабылған... талай адамы өлген.. талай адамы қолды болып кеткен... Енді, ол не істеуі керек? Келмей жатып қырқысты қайта бастап, қантөгіс жасамақ па... әлде, көршілес жұртпен тіл табысқаны дұрыс па?! – Әрине, есті кісіге елмен тіл табысу – мақұлырақ болары кәміл! Ендеше, бізбен келісімге келіп, Таналық шабылғанда тұтқынға түсіп кеткен пәленбай адамын тезірек отбасына оралтып, қарамағындағы қалың әскердің де, әшейін қара халықтың да алдында абырой тапқысы келсе, бұл жандаралдың мұндай ісіне күмәнмен қарауымыздың жөні бола қояр ма екен?! Қайта, оның: «Қазақтардың іздегендері – қолды болып кеткен туыстары болса, Орынбор мен Орал түрмелеріндегі адамдарын алсын да, өз қолдарындағы біздің жәсірлерімізді түгел қайтарсын!» – дегені – шыны емес пе?

	Мұны әңгіменің бір парасы делік...

	Ал, енді, жандаралдың: «Егер осы шарттарыма көнер болса, бәріне рахымшылық жарияламақпын!» дегеніне, әрине, біз пәлендей иланып отырған жоқпыз. Әйтсе де: – «Бұл жұрттың көңілінде қордаланып қалған өзге де даттары болса, Өзіме тікелей келіп жолығып, шаруаларын бейбіт, тыныш жолмен реттесін! Соны ел ағаларына қадап тұрып, түсіндіріп айтыңдар!» – деп, мына жігіттерге қайтақайта тапсырып жібергені – шынымды айтсам, осы да маған әлдебір жақсылықтың нышаны секілді көрінеді, ағайын!

	...Не керек, айта берсек, сөз – көп...

	Дегенмен, жандарал сөйдеді екен деп, ертек айтқан кісінің аузын баққан балаша аңқайып отырмайтын шығармыз. Ойланайық! Күллі Кіші жүздің ақсақал-қарасақалдарымен ақылдасайық. Үлкен ұлықтың... («Аты кім деп едің, Шөке?!») – деп, Сырым осы тұста алыстан келген қонақтардың үлкені Шүкіралыға қараған. Сасып қалған бай: – «Еділсүрен бе еді... Егілсүрен бе? Қалай еді, әй, Нұрмұханбет, сен айтсаңшы!» – деп серігіне дауыстады. Әп-сәтте дап-дардай кісінің балаша былдырлап қалғанына біреулер езу тартып, енді біреулер кәдімгідей күле бастап еді. Соны байқаған Нұрмұханбет те шапшаңдатыңқырап: – «Егілсүрен» емес, Игельстром ғой! Осип Андреевич Игельстром, Шөке!» – деп, тез түзеткен. Алайда, одан Сырымның сөзі түзеле қойған жоқ!) – Иә, бұл жандарал Егілсүреннің әр сөзін әлі де елеп-екшейік! Өйткені, байқап отырсаңыздар, үлкен ұлықтың кей сөзінің астарында жаныңды қаритын жаман ызғар да бар, жарандар! Мәселен, мына қонақтардың айтып отырғанындай: «Екі жақтың да тыныштығы үшін, ел ағалары ең алдымен өздері қарсылық атаулыны доғарсын!» – дегені не сөз?! – Сонда немене, біз қабағымызға қар қатып, кірпігімізге мұз тоңып, қақаған қыс ішінде еріккеннен ат үстінде еңкілдеп жүріп пе екенбіз?! Әлде, «төбелеріңді ойып жатсақ та, төмен салған бастарыңды көтермеңдер!» – дегені ме бізге?! Қалай айтылған әңгіме бұл?!

	Немесе... «Еліңіздің бірқатар басшы адамдары халықты патшайымға қарсы қойып отыр!» – деп, осы отырған біразыңды айыптағысы келетін сыңай танытуы – тегіннен-тегін бе?! Жоқ! Мұның қайқайсысының да аржағында суық сес жатыр. Бірақ бұл – өзінің жеке ойы ма, әлде төңірегіндегілердің түртпектеп, күнде қақсап қоймай жүрген айтағы болған соң, жандаралдың амалсыз айтқаны ма– осы жері ғана ойландырады! Әйтсе де, «Кінәлі кім?» – Атты казактардың азары әбден өткен соң, ашынған халықтың кек қайтару үшін, соларға қарсы қайрап салып отырған қара қанжары – мына біз бе?! Жоқ, әлде халыққа қысастық пен зорлық қылып, қарсы шығуға еріксіз мәжбүр етіп отырған – сол патшайымның өзінің қол астындағы әкім-қаралары мен әскері ме?! – Жауаптаса қалсақ, оның бәрі-бәрін аяғымыз жетер жерге дейін барып, аузымыз жетер жерге дейін айтармыз әлі...

	Ал, әзірге... өңге әңгімені қоя тұрып, меніңше, біз осы Жайық бойындағы тас қамалдар мен Орынбор, Орал түрмелерінде тар қапаста тарығып жатқан ағайын-туғанды қайткенде де тезірек шығарып алуға кірісуіміз керек! Жанымызды шүберекке түйіп, түу бір қияндағы Таналықты шапқанда, не үшін шаптық осы?! Осы елдің ар-намысы мен азапта жатқан ағайынды құтқарып алар айырбас жәсір алу үшін шапқан жоқпыз ба?! Олай болса, міне, соның кезі келіп тұр! Орыстар өздері еңкейіп: «Таналықты шапқанда қолға түскен жәсірлерді қайтарыңдар да, Орал мен Орынбор түрмелерінде тығулы жатқан тұтқындарыңды түгел алыңдар!» – деп отырғанда, бұл іске шұғыл кіріскеніміз жөн! «Еңкейгенге – еңкей! Атаңның қара құлы емес; Шалқайғанға – шалқай! Пайғамбардың ұлы емес» деген. Және бұл орыс күнде бүйтіп есігіңе келіп еңкейе беретін жұрт емес. Осы естеріңде болсын! Қане, бірінші кезекте, орыспен әуелі осыған келісеміз бе, өзі... жоқ па?! Соны айтыңдаршы! – деп, Сырым би сәл қызыныңқырап барып тоқтады.

	– Апырай, Сырым-ай! Шырағым-ай... тоқсан ауыз сөздің тобықтай бір түйіні – расында да, ең алдымен осы болуы керек екен ғой. Тозақпен тең – «түрме» дейтін тар қапаста тарығып жатқан бауырды жалғанның жарығына шығарып алғаннан артық – қуаныш бола ма?! Қарындаспен құшақтасып қайта қауышқаннан асқан – қызық бола ма?! Құрсын, бұ дүниенің бітіп болмайтын басқа шаруасы! Бәрін қоя тұрып, бірден осы іске кіріселік, жарандар!– деп, Кете Көккөз би толқыңқырап, тамағын қырнап еді.

	Жұрт жамырай қостап, аяқ астынан абыр-дабыр қайта көтерілді де кетті.

	Сөйтсе... ел көзінде дардай боп жүрген мына билеріңнің де, жүрек жұтқан талай батырларыңның да іштен тынып жүргені болмаса, жандары жарадан іріп кеткендей екен. Талайының-ақ туыс-бауырлары Жайық бойындағы берік бекіністер мен тас қамалдардың түрмелерінде қамауда жатқан болып шықты... Тама Қадыр мен Садырдың екі тумасы; Байбақты Етес батырдың екі бірдей бауыры; Таз Құлжабай бидің ағасы – Хұсайынның бір баласы мен немерелес інісі; Табын Жиеншора батырдың бүкіл отбасы; Ысық Қаратау бидің төрт ағайыны; Беріш Қара батырдың аталасының тұтас бір ауылы... Құдай сақтасын, айта бастаса – бұл қазақ байғұстың ашынбасқа, айғайламақ түгілі, ақылынан алжасарлықтай күйікті болмасқа шарасы жоқ екен! Ал, күйікті кісі қалай жанкештіге айналмасын?! Жанкештіге айналған соң, әрине, қайтіп шетінен батыр болмасын! Тіпті, «Қас дұшпанының қабырғасын қақыратып, омыртқасын опырып жатқанында, бір селт етпейді-ау бұл, селт етпейді!» – деп, ел қатыбастай көретін небір ерлердің өзі, арғы беттегі аузы түкті кәуір мен қаңғып жүрген қалмаққа қайбір жылы қолды болып кеткен қарындас-бауыры есіне түскенде, бордай үгітіліп, буын-буындары босап, неге сылқ етіп отыра кететінін; сонсоң «Алла-ай!» – деп аһ ұрып: «Ат шыдар ма, жауырға! Ер шыдар ма, бауырға!» – деп келіп... неге еңкілдейтіндерін де енді түсінгендейсің!!! Қазіргі сәтте, сондай халге тап болып, әр жерде соры қайнап жатқан бауырларды бірінші кезекте қапастан шығарып алу керек дегенді естіген мына ел ағаларының кенеттен у-шу болып кеткені – сол екен... Абыр-дабыр әрең басылып, тұтқын айырбастасу керектігі туралы бәтуа еш бұра тартусыз, бірден мақұлданған.

	Қалған шаруаны билер:

	– Күллі Кіші Жүзге сауын айтылсын!

	– Барлық даулы істер халықтың келесіне салынсын!

	–...Дұрыс-ақ! «Кеңесіп пішкен тон – келте болмақ емес»... – деп, кейінірекке қалдыруға ұйғарысып еді.

	Алайда, сөз тізгінін әлі де қолында ұстап отырған Беріштің тентектеу батыры Қара қайтадан кеуделеп:

	– Уа, ағайын!– деп, зор даусымен көпшілікті тағы кідіртіп тастады. – Ағайын, қалған шаруаны халықтың келесіне салалық дегендерің – дұрыс та шығар... Дегенмен, осының бәрін естіп-біліп отырған Хан мен одан туған отыз ұл – отыз сұлтанның үні неге естілмейді?! Қайда өздері солардың?! Неге біз... солардың бірі болмаса, бірін ортаға алып отырып кеңеспейміз осы?! Әлде, оларға бұл елді билеп-төстеу керек те, қысылғанда сол елдің қамын жеу, жайжағдайын ойлау қажет емес пе?! Егер солай десе, айтсын өздері! Атасына нәлет, біз де айтайық... ондай «қамқорсымақтардың» халыққа да керегі жоқтығын! Ел басына бұлт үйіріле бастаса, ізім-қайым жоғалатын олар да бір; қара басына қауіп төнгенде сусыма құмға сіңіп кететін Нарынның әлгі... домалақ бас кесірткесі де бір! Неменеге керек ондайлар бізге?!

	Қысқасы, ертең осының бәрін «естімедік, білмедік» демесін. Ханға хабар салынсын! Қане, бұған не айтасыңдар?! – деп, әдетінше екпіндеп барып тоқтады.

	Аяқ астынан шыққан мына әңгіме билердің біразын тосылдырып тастаған...

	Алайда, талай-талай тартысты бастарынан өткерген Кете Көккөз, Ысық Қаратау қатарлы билер:

	«Апырай, бұл да – жөн сөз екен ау! Ертең әлдеқалай дау-шар туа қалса, жолымыздан жығылмас үшін де осылай етуіміз керек екен ғой!» – деп, мынадай әңгіменің қозғалғанына тіпті қуанып та қалды. Өйткені, олар болажақтағы «мүмкін-міс» айтыстартыста Ханның мына өздеріне, – қарадан шыққан билерге, – титтей де кінә артуына желеу қалдырмау үшін, ескі тәсілдері бойынша, осы бастан есеп құрып отыр еді.

	Сондықтан:

	– Иә, хабар салынсын Ханға! Жай-жағдай айтылсын, жарандар! Мына шаруаларды Хан тындыра алса – тіпті жақсы; тындыра алмаса, о да өзінен қалсын! Әйтеуір, «естімедім-білмедім» дей алмайды ғой ертең... – деп, Қара батырдың ыңғайына жығылғандай кейіп танытқан.

	– Айтайын да қояйын, егер осылай етпесеңдер, ертең Хан халық алдында өздеріңді аймандай қылып:–

	«Пәленше, түгенше деген билер... жер астынан жік шығып, екі құлағы тік шығып, Хан құзіретін аяққа таптап отыр, халайық!!! Бізді осы елдің басы екенау деп, пысқырмайды да! Күні бүгінге дейін өз білдіктерімен іс қылып жатыр. Сондықтан, елдің ендігі жердегі тағдырына жауапкершілікті біз мойнымыздан түсіреміз! Бұдан былайғы обал-сауаптарың соларға!!! – деп, тайқып шыға келері сөзсіз. Осы айтқаным келмесе, менің сәлемімді алмаңдар!» – деп, Беріш Қара батыр тіпті төндіре сөйледі.

	Тап осы жерде Хан мен оның төңірегіндегі төрелер туралы сөз туып кетер-ау деген – Сырым бидің ойына да келмеген нәрсе еді. Тумақ түгілі, мына әңгіме тіпті өршіп бара жатқан соң шыдай алмай:

	– Ой, Құдай-ой! Сол Нұралы бірдеңе бітіреді деп, әлі күнге емексіп жүрген сендердікі де – әлгі бір ертегідегі... «Қошқардың ені қашан түсіп қалар екен?!» деп қой соңынан қалмайтын аш қасқырдың дәмесі сықылды, қайырсыз нәрсе ғой! Және... соларыңды қоймайсыңдар ғой, түге! – деп, мына жұртқа назасын да, ханға деген наразылығын да бір-ақ ақтарды.

	Әйтсе де:

	– Жә, кеңестеріңе кесел келтіріп, жолдарыңа кесекөлденең тұрған –мен болмай-ақ қояйын! Барыңдар хандарыңа! Жеткізіңдер көздеріңді! – деді тағы, үстемелей түсіп.

	– Өзіңіз ше, би?!Сіз де бармайсыз ба? Мына кісілердің сөзін өз аузыңызбен жеткізбейсіз бе?! – деп, Таз Құлжабай би, Тама Қадыр, Садыр батырлар жан-жақтан жамырасып еді.

	– Жоқ! – деді, Сырым би сұп-суық үнмен. – Жоқ! Хандарыңа менің ішім әлдеқашан өлген... Қинамаңдар құр босқа!

	***

	...Бұл – қақаған қыс ішінде үркіншілікке ұшыраған Байбақтылар мен Сұлтансиықтың өзге де біраз руларының Мұғалжарға барып кіргеннен, көктемнің де біраз уағын сонда өткеріп, биылғы төлдері әбден аяқтанған соң ғана Жемнің жоғарғы жағынан былтырғы іздерімен қайта көшіп келе жатқан беттері еді. Аяқты малдың ыңғайымен ақырын жылжи отырып, жақында ғана Ойылдан асқан олар, Жекенді құмының сыртына шыққасынақ, Құдай қаласа, туған жерге таяп қалдық қой деп, енді екі-үш күн еру болу үшін Қамыскөлдің басына аялдаған. Шынында да, тағы бірер көшсе, ақпанда өздері қопарыла аттанған Қарақамыстың қалың қопасы да, оның төңірегіндегі Жібек пен Сұлукөл, Көшекбасар мен Шиқымбай секілді шүйгін қоныстар да тиіп тұр еді. Арғы жағы, сірә да, өздерінің кіндік кесіп, кір жуған жерлері... кәдімгі Қалдығайты, Бұлдырты! «Жарықтық, көдесінің түбі сайын бір жылқы!» – деп, қарттар сағынғанда аңсап отыратын; қол-аяқты еркін созып жіберіп, ешкімнен, ештеңеден қысылып-қымтырылмастан, алшиып-алшиып қонар ата қоныстары-тұғын.

	Сол елдің шетіне тақаған сайын, барша кәріжастың да көңілі ерекше жадырап, жүректері алыпұшып, туған жерге әне-міне жетеміз деп, алабұртып жүрген.

	Аяқ астынан:

	– Ойбай... бергі Батпақкөл, Алакөлдерді былай қойғанда, арғы Шөптікөл, Егіндікөл, Қоскөлдерге; қатар аққан екі өзен – Қалдығайты мен Бұлдыртының арасындағы кең қонысқа; терістікте туү Шыңғырлаудың басына дейінгі жерлерге Хан Ордасы мен Нұралының төңірегіндегілер түгел орнығып қалыпты! – деген жайсыз хабар шықты.

	– Енді қайттік?

	– Апырау, ханның не қылғаны бұл?! – деп, жұрт іштен тынып қалған.

	Іле:

	– Қоныстың кімдікі екенін білмейді емес қой! Бұл ханның іздегені – шатақ болса, қап бәлем, оны да көрелік!– деген бір-жар ызғарлы үндер де естіле бастады.

	Елдің ақсақал қарасақалдары не істерле рін білмей, қалған жұрт мүлде дағдарып отырғандарында, түу жер түбіндегі Орынбордан, жаңадан тағайындалған жандаралдың жұмсауымен, осы Қамыскөлдің басындағы Байбақты Сырым бидің аулына ат-атағы дабыра, дәрпі сахараға кең жайылған – Ақ Базардағы атақты делдал Шүкіралы бай бастаған бір топ қонақтар сау ете қалып еді...

	Тәңірі жарылқағылар, тегін қонақ болмай шықты бұлар.

	Байбақты Сырым би басқа шаруаның бәрін ысырғызып қойып, осы кісілердің келуіне орай жанжаққа ат шаптырды; аяқ жетер жердегі ағайынға түгел хабаршы жөнелтіп, еру ел абыр-сабыр болды да қалды. Сол-ақ екен, «Қонысқа байланысты Хан ордамен арада шатақ шығып кетер ме екен?!» – деп қыпылдап жүрген жұрттың көңіліндегі күдік те кейінге ысырылып, ел бірте-бірте сабасына түскен.

	Бірақ:

	– Бұл жерде әрі кетсе екі-үш күн еру болып, өте шығармыз... – деген елдің ойы бұдан соң жайына қалып, жөн-жосығы мүлде бөлек бір қарбалас басталды да кетті...

	Ең алдымен, қапылыс би аулының өзінен басталды. Бұлар атан түйелерге артып келе жатқан ауыр-ауыр теңдерін түсіріп, сүйегі де асыл, жасаужиһазы да мол, кілең бір ақ шаңқан үйлерді жағалай тігіп тастады.

	Осыдан-ақ, жан-жақтан қонақтардың ағылатыны және олардың қарамы да мол, қадірі де зор кісілер екені беп-белгілі болған...

	Көп ұзаған жоқ, Ойыл бойынан Кете Көккөз би; батыс беттегі Қаракөл, Қарабаудан: Ысық Қаратау би, Есентемір Сасықбай батыр мен Беріш Қара батыр; терістіктегі Қара Қобданың Сорбұлағы мен Кіші Бестамақ маңында отырған Табын Тіленші, Тама Қадыр, Садыр батырлар; түстіктегі Сағыз бойынан Таз Құлжабай би секілді ел ағалары осылай қарай ағылған. Бұл төңіректегі Сұлтансиықтың басты-басты адамдары мен Байбақтының өзінің де белгілі-белгілі кісілері бас құрап, бәрі-бәрі Сырым бидің аулында тоқайласып еді.

	...Ел ағалары үш күн кеңесіп, әлгі ортақ бәтуаны жасасатындары да осы жиын-тұғын.

	Енді міне:

	– Уфа және Сіңбір әкімшілік аймағының жаңадан тағайындалған наместнигі, генерал-губернатор Игельстром күні кеше өздерінің Таналық секілді қамалдарын шауып кеткен «басыбұзық» Байбақты Сырым, Табын Тіленші сияқты кісілерге арнайы адам жұмсап, тіл табысу жайын қозғапты. Байбақты биінің ауылында кеңес болып, сол мәселені келеге салған үш атаның бірқатар билері қазір бір ортақ байламға келіп, оларын Орынборға өз беттерінше жөнелтпек болып жатқан көрінеді... – деген хабар Хан Орданың да түндігін желпілдетіп жіберді.

	...Осыдан бір аптадай бұрын: – «Байбақтылар мен Сұлтансиықтың өзге де руларынан құралған салқар көш (әлгі... орыстың қамалын тас-талқан қылып шауып кететін қарақұрым қалың қол!), қатарларын жазбастан Жемнің басынан бері жылжып келіп, мына іргедегі Жекенді, Қамыскөл маңына аялдапты. Бұлардың ата қоныстарына жетпей тоқтар түрлері жоқ! Репеттері жаман!» – деген суық сөзді Хан естіп отырған.

	Қаралай шошынып:

	– Апырай, шатақ шығып кетпесе игі еді!? Байбақты Сырым бастаған Сұлтансиықтың кіл «қызылкөз» пәлелері: – «Қонысты босат!» – деп қана қойса, ештеңе емес... «Біле тұрып, басынғаның ба бұл?! Әлде, бес Сұлтансиық біржола қырылып қалды деп естіп пе ең?!» – деп қиқарланса қайтеміз?! – деп, Орда төрінде отырған айыр қалпақты, алтын тон, сыз қабақ кәрі Ханның жүрегі сонда-ақ қатты шіміркеніп еді.

	Мына әңгіме, оған тіпті жайсыз тиді...

	– Жә-ә, керектері қоныс болса, босатармыз! Жер табылар! Бірақ «Алаш – Алаш болғалы; Алаша хан болғалы», ел иесі тірі тұрғанда, хан үстінен аттап, қара қазақтың жат жұртпен өз беттерінше орайласпақ болғанын қайтпек керек?! Бұл не басыну?! Бұл нендей астамшылық?! «Балақтағы биттің басқа шығайын дегені» ғой... Құтырғандары ғой!!! – деп, Нұралы тіпті күйініп кетті.

	Іші қазандай қайнап-ақ отыр... бірақ бірдеңе қыларға дәрмені жоқ!

	Тығырыққа тірелген Хан әрі ойлап, бері ойлап, ақыры төңіректегі белгілі-белгілі рулардың ақсақалдарына бұл да арнайы ат шаптырған. Ел ағаларымен, айтулы билермен, батырлармен ақылдаспақ болып, көп жылдардан бері бірінші рет хабарласқаны еді оның.

	Сөйтсе...

	«Ойпырай! Іргем осынша жалаңаштанып қалады» деп, өмірі ойласашы!.. Он екі ата Байұлының үлкені (күнінде әкесі Мұсылман бидің өнегесін көрді ғой деп жүрген) Шеркеш Тұрманбет би де; жеті баулы Беріштің бір жуан бұтағы ғой, қолымды созсам – меселімді қайтара қоймас деп жүрген Алдар би де; аруақты ата баласының бірі еді деп жүрген – Адай Атағозы батыр да; Жаппас Дербіс би де; қашаннан қасымда ғой, қысылсам – қармарлық тал болуға жарамас па?! – деп жүрген Кердерінің Қабыл, Жұмық мырзалары да шақырғанына жауап қатпай, міне, жым-жырт, үнсіз жатыр.

	Үздік-создық, бірі жайланып бола бергенде, екіншісі әрең үлгеріп, Хан Ордаға бір-жар күнде келіп жеткендер: Алаша Сыпыра би, Көтермен Кердері Намаз би мен Құлтай Кердері Қоныс би, Жағалбайлы Тай бай секілді саусақпен санарлық аз ғана адам; сонсоң бұрыннан өз төңірегінде жүрген Беріш Шойтас, Тама Өмірқұл мен Шапақ батырлар қатарлы бірен-саран кісілер ғана. Қабақтарына қараса, тап осылардың өзі де «Хан иемнің жел жағына қорған, ық жағына пана болалық», – деп келіп отырған кісілер сияқты емес; тек «Шақырғанға бармасақ, шақырғанға зар болармыз» деп, назадан қорыққандықтан; яки ата-баба дәстүрінен аттап кете алмағандықтан ғана, амалсыз келіп отырған адамдар секілді...

	Осылардың ішіндегі Алаша Сыпыра би мен Көтермен Кердері Намаз би қатарлы ел-жұртқа қадірі де бар, айтса – сөзі де өтетін бір-екеуі болмаса, өңгесіне Ханның көңілі әншейінде де мүлде толмайтын. Ал, ешкімнің бет-жүзіне қарамай, ойындағысын тұп-тура қойып қалатын – мына Құлтай Кердері Қоныс би; анау отырған – шадыр мінез, әрі түсінігінің өзі ноқайлау; бірақ шіріген бай, Тай есімді кісілерді бір тайпа елдің басы болғасын ғана шақыртқаны болмаса, Хан соларды тіпті жаратпаушы еді. Жаратпағанмен, амалы қайсы?! Сасқанында: – «Бәтір-ау, мен бай таңдап отыр ма екем?!» – деп бір кәрі қыз айтыпты демекші, Хан да бұларды қайбір жетіскеннен шақырып отыр дейсіз... қасындағы қараны көбейту үшін ғана, лажсыздан шақыртқан-ды.

	Енді міне... шақыртқан қонағың болған соң, – қаласаң да, қаламасаң да, – қол қусырып құрмет көрсетуге міндеттісің? Бір кездері атақтары алты Алашқа мағлұм төрелер мен төбе билер, батырлар мен оғландар отыратын қасиетті Орда төрінде хан Нұралы қазір осы кісілерді құрметтеуге мәжбүр болып отыр.

	***

	Айшылық болмағанмен, әрқайсысы ең кемі күндік жерден атсоқты боп келіп отырған қонақтарын Нұралы хан барынша жылы қабақпен қарсы алып, бірінші күнгі кеште көп мазалай қойған жоқ... Кең жайылған мол дастархан басындағы ұзаққа созылған қонақасыдан кейін, меймандарының әрқайсысы өздеріне арнайы тігілген үйлерге жайғастырылған соң ғана, бұл да түннің бір уағында кеп төсегіне қисайған.

	Әйтсе де, көпке дейін кірпігі айқаспай-ақ қойды. Сонсоң... көзден үкі боп ұшып кеткен ұйқысы түскірді біржола қойып, Хан енді хабар салған адамдарының әрқайсысын көз алдынан өткерумен; солардың әрбірімен соңғы күндерге дейінгі ара қатынастарын ойша саралаумен таңды сарғайтты...

	Не түспеді дейсің есіне?!

	...Міне, мынау – баяғы Шекті Мөңке, Тана Нұрке билердің замандасы болған әйгілі Түрке бидің ұрпағы, төрт атадан бері уызы арылмаған, бағы таймаған, қолдарынан билік кетпеген Шеркеш Тұрманбет би! Кәдімгі он екі ата Байұлының үлкені – Шеркештің аға биі... Мұның өзі түгілі, әкесі Мұсылман би бұған көп жыл адал қызмет еткен адам еді. Жарықтық, жаны жұмсақ, мінезі де жайлы, жер қозғалса – қозғалмайтын, аса бір сабырлы кісі-тұғын. Ең қиын іске, қауіптенген жерлеріне хан тек соны жұмсайтын... Бұдан отыз бірдеңе жыл бұрын, түу бір қияндағы Хиуаға, – қаншама жылдан бері әкесі Әбілқайырдың өзімен іштей қаржасқан Қайып ханға, – Орынбордың тұңғыш губернаторы Неплюевтің елшілерін (атыжөні орысша болғанмен,тегі мұсылман, татар жігіті Жұмағұл Гуляев пен қазір «надворный советник» атанып, Орынборда шелтиіп отырған шоқыншық Чучаловты) мұның жұмсауымен бастап барған да сол – сөз қайтару дегенді білмейтін, орнықты қара сабадай Мұсылман би марқұм еді. Қасына інісі Бура батыр мен баласы – осы Тұрманбетті ғана ерткен. Қитұрқысы көп, қулығына құрық бойламайтын Қайып хан орыс елшілерін де, оларды бастап барған мұның адамы – Мұсылман биді де небір шырғалаңға салғанымен, аузы ауыр – аз сөйлейтін; мінезі кең – анау-мынауға апшымайтын, жарықтық Мұсылман биді жасыта алмай, ақыры елге қайтарарда:

	– Сіздей биі бар хан Нұралының несібесін Алла артық жаратса, қайтейін! Мен оның ортаншы қызы Мысыр-Қанікей ханшаға құда жіберу жайын бұрын өздеріне құлағдар еткенмін. Сол кісілерді енді Сіз еліңізге ерте кетіңіз! – деумен ғана шектеліп; сол жолы Мұсылман би өзінің інісі Бура мен баласы Тұрманбетті ғана емес, солармен бірге барған мұның нағашысы Мырзатай мен бүкіл орыс елшілерін елге есен-сау жеткізген-ді.

	Сол кезден бері сыйластықта келе жатқан бұл әулет, Мұсылман би дүниеден өтіп, оның орнына осы Тұрманбет Шеркештің бас биі боп сайланған соң да, Хан Ордадан шеттетілген күні жоқ еді... Енді, міне, сондай кісінің де шақырғанға неге келмей отырғаны – беймағлұм!

	Әрине, дүниеде ештеңенің де себепсіз болмайтыны, «Жел тұрмаса, шөп басы да қимылдамайтыны» Ханға белгілі. Шеркеш Тұрманбет бидің шақырғанға келмей отырған мына ісінің астарында да бір кілтипан бар екені: ол – өз тарапынан жасалған «аздаған» арамдықтан екені де Ханның өзіне аян... Осыдан екі жылдан астам уақыт бұрын, бидің бел немере екі інісі «орыс олжалаймыз» деп желігіп жүріп, өздері қолға түсіп қалған-ды. Текенің терезесі темірмен шілтерленген тас түрмесінде орыстар оларға екі жылдай ит қорлықты әбден көрсеткен соң, «Енді қолға түссеңдер, кешірім жоқ. Өлесіңдер!» – деп, қолхат алып, өздері босатқалы жатқанын атаман Донсковтан әлдеқалай естіп қалған бұл, әуелі:

	– «Бауырларыңды босатуды сұрап жатырмын!» – деп, Тұрманбет биге бір қуанышты хабар жіберген; артынан: – «Ал, бауырларыңды босатып алатын болдым!» – деп, (Әй, малы түскір тұщы ғой, тұщы!) ақысына биден екі азаматы үшін елу бие талап етті. Және соны ұялмай алды да! Кейін, бауырлары елге келген соң, мұның түбі шикі екенін естіп қалған ба... осы оқиғадан беріде Тұрманбет би бұл жаққа ат ізін салмай қойды.

	Міне, қазір де еш хабарсыз,ләм-лим үнсіз отыр!

	...Ендігі бір үміт артқан адамдары: жеті баулы Беріштің бас биі Алдар мен Адай Атағозы батыр еді. Бірақ бұлар да хабарсыз жатыр... Ал, олардың неге келмей отырғанын ханның іші сезбей отырған жоқ! Биылғы көктемнің басында Текедегі казак әскерлерінің Уәйіске кеңсесі жасақтап, әскери ағамандар Колпаков пен Пономарев басқарған мың жарымдай казак-орыс төменгі Жайық шебіне жақын отырған түк жазығы жоқ ауылдарды шапқан кезде, Қаракөл, Қарабау маңындағы Беріштер мен Адайлар қан қақсап қалды. Жүзден астам адам жәсір боп жау қолында кетті; үш мыңға тарта жылқы қуылды. Бұлар – хан дәргейіне онша бас ұрмай жүрген ауылдартұғын. Айтқанына оңайлықпен көне қоймайтын кейбір ауылдарды бауырына еріксіз қуып тығу үшін, анда-санда осындай қулыққа баратын Хан, бұ жолы Беріштер мен Адайларды «орысқа ымдап көрсетсін» деп әдейі жіберіп жүрген адамы – нағашысы Мырзатайдың Мәмбет деген баласы еді; аңқау неменің шапқын кезінде казак-орыстардың ішінде жүргенін Беріштер де, Адайлар да байқап қалыпты.

	...Бұл бір сұмдық болды!

	Алаш баласы естімеген мына сұмдықты неге жорырларын білмей, осыған Ханның титтей де қатысы бары білінсе, әкесін танытып тапа-тал түсте талапайға салмаққа, ізінше жеті баулы Беріштің Алдар би бастаған басты-басты кісілері мен Адайдың Атағозы батыры аттанып келіп, Орданың үстіне ошарылған...

	– Жем бойына барып келе жатқан кезінде, орыстар жол үстінде ұстап алып, Мәмбетті еріксіз өздерімен бірге әкетіпті. Өлтіріп тастаулары да мүмкін екен; «Мен – Хан тапсырмасымен жүрген адаммын!» – деген соң, жанын аман қалдырыпты. Көргендерің сол шығар! Әйтпесе, өзі де – Жаман Адай емес пе, Мырзатайдың Мәмбетінің ағайынында ала алмай жүрген өштік-қастығы бардай-ақ, осы сөзді ауыздарың барып қалай айтып отырсыңдар?! – деп, қарсы шауып, бұл бетбақтырмады.

	Қайран, сөз қадірлегіш, жүйеге жығылғыш қазақай! Қаншама қаһарланып, қандарына қарайып келсе-дағы, бадырайып тұрған басқа дәлел-деректері болмаған соң, биі де, батыры да, сөздің қисынына амалсыз жығылған... Тосылды! Тоқтады!!! Бірақ... түбегейлі иланбағаны, ызаларының тарқамағаны бет-жүздерінен айқын көрініп, ашулы кетті.

	Мұның арты қалайда жақсы болмасын кәміл ұққан бұл, кінәсін жуып-шаю үшін Текедегі казак әскерлері Уәйіске кеңсесінің бастығы бригадир Акутин мен атаман Донсковқа хатты бірінен соң бірін жедел жөнелтіп: – «Құрсын, бәлелі Беріштерді босатыңдар! Әйтпесе, арғы-бергі Адайлармен қосылып, бұлар қырғын салып жүрер» – деп, біраз шырылдаған. Мұнымен бұрыннан «бармақ басты, көз қыстысы бар» Текедегі бастықтар да сырмінез сұмдар ғой, бір бәлені сезе қойып: – «Жарайды, жарайды! Бірақ кішкене ыза-кектері басылсын, сабаларына түссін! Сосын көп ұзатпай босатармыз»,– деп еді. Алайда, іс әзірге түбегейлі шешілмеген соң, тентек Беріштің биі мен Адайдың қарт батырының іші бұған жыли қойсын ба?! Мұның жәсірлерді босатуға тырысып жатқанын естіп-біліп отырғанмен, қабақтарының құрыстары әлі жазылмастан олар отыр. Келмегендері де – сол...

	Иә-ә-ә! Өзің біреуге жақсылық жасамаған соң, өзгеден жақсылық күту деген де – бекершілік қой. Кімге іренжігендей қазір бұл?! Қарап отырса, қолындағы билігі мен көмейден өтер жемі үшін, талай-талай лағнет таңбасы басыларлық, қарғыс тиерлік қарау істерге де барыпты өзі. Аралары әбден ашылған бес Сұлтансиықты былай қойғанда, кемдікүн қабақтары жараспай қалған қаншама рулардың бас көтерер адамдарын, батырлары мен билерін зар қақсатпады бұл! Жылда Жайықтың оң бетіне өтерде, әр ауылдың көшінен кемінде бір жылқы, бір қой олжалап қалатыны өз алдына; оған шамасы келмейтін талай кедей-кепшіктің де әкесін танытты ғой!

	– Бұлар – кіл ұры! Сондықтан, рұхсат қағаз берілмеген! – деп, қолына ештеңе ұстатпағандардың талайын кері қайтарғызды.

	Ал, қиянатқа көнбей, Жайықтан кеуделеп өтіп кеткен бір-жар ер көңілді азаматтарды:

	– Айттым ғой! Бұлар шетінен басыбұзық! – деп, орысқа қудыртып, ұстатқызып әкеліп, Оралдың түрмесіне тықтырды.

	Сондайдан шошынған Кердерінің Қабыл, Жұмық мырзалары бір жазда Жайықтан әрлі берлі өткендерінде ың-шыңсыз жүз жылқы, екі жүз қойларын қарсыласпастан беріп шықты. Міне, қазір бұл: «Келмеді!» – деп, соларға да өкпелеп отыр. Қалай келеді олар? Көрген құқайлары – әлгі...

	«Е-е!!! Көктегі қанатты құсты да ұятқа қалдырып, жердегі торға түсіретін – жемі» деседі...Бұ қу құлқын осылайша мұны талай тығырыққа тіреді ғой... Тіреді!!!

	Мұның сыртында, өзінің күші келмегендерді:

	– Ананың туысқаны олай еткен, мынаның туысқаны – бұлай еткен! – деп, елдің Орынборға барған белгілі-белгілі кісілерін барған жерінде ұстап қалуды орысқа кеңес етіп, күнде қақсап отырғаны және бар... Онысын, бәлкім, біреулер сезетін де шығар; бірақ әзірге анық біліп отырған ешқайсысы жоқ. Біле қалса, Құдай сақтасын, оның арты не боларын ойлаудың өзі – қиямет-қайым!

	Осының бәрі – «Қалайда билікті уысымнан шығармаймын!», «Қайтсем де бұл елді бір өзім ғана билеймін!»– деп, отыз жылдан астам уақыттан бері ақсақалдармен ақылдасуды, билермен кеңесуді біржола қойып, орысқа әбден арқасын сүйеп алған бұның өз кінәсі екенін де Хан біліп жатыр. Білсе де қайтсін?! Басқа лажы болмаған соң, күні кеше мұның да ел ағаларына ат шаптыруы– амалсыз қылған бір далбаса, есірік әрекеті-тұғын...

	Түнімен ой қуып қажыған кәрі Хан, таң сарғая талығып кеткен екен. Әлденеден селк етіп, шошып оянды. Сөйтсе, құрып қалғыр, кәдімгі өзінің үйреншікті түсінен шошып ояныпты. Бұл пәле – соңғы кездері оның түн сайын дерлік көретін және көрген сайын ылғи осылай шошып оянатын, бір оңбаған түсі еді!!! Соның дәл өзі...

	– Ойпырай, «Кісінің түсі оңбай, ісі оңбайды!» – деуші еді. Соншама қайта-қайта көріне беретіндей не пәле бұл?! – деп, еңсесін ауыр мұң басқан Хан езіліп отырып қалды.

	Енді қайтсін?! Көзі ілінсе болды, көретіні –ылғи осы түс.

	... Әуелі, бұ құрғырдың өзі жап-жақсы-ақ басталады-ау!

	Хан әдеттегіше өзінің сандал ағаштан жасалған алтын тағында; ал, кейде – Орданың қақ төріндегі қос көпшіктің үстінде алшиып-ақ отырады. Көңілі шат! Төңірегі толы құрақ ұша қызмет қылып жүргендер. Бәрі: – «Тақсыр! Тақсыр».. – деп жалбақтайды. «Алдияр! Алдияр...» – деп алқалайды! Тіпті түу жер түбіндегі Орынбордан келіп отырған орыстарға шейін: – «Здрәстилеп!» иіліп-бүгіліп; шені үлкендеулері: – «Ваше степенстволап!» – бәйек. Бұған мәз-мейрам Хан, Ордаға келген қонақтарды құрметпен қарсы алып, алдарына даладай дастархан жайғызады. Табақ-табақ сыбаға тарттырады. Олары – өңшең бір семіз жылқының сары алтындай жалы мен сапсарыала жаясы; туырылған қазы-қартасы.. Ал, ханға тартылған айрықша табақта, осылардың бәрінің үстінде: ай мүйізді, аша тұяқты, бауырсақ құлақ – жарықтық, бейіштен шыққан қойдың басы қоса келеді. Оны епті де шапшаң бір жас жігіт лып еткізіп оң қолымен көтеріп алып, сол қолында ұстап тұрған жайпақ алтын табаққа салып, Алдияр ханның алдына тосады. Жүрегі қуанышқа толы Ханның көңілі бұған тіпті шаттана түсіп, алтын табақтағы қойдың басынан: – «Иә, біссімілла!» деп, ауыз тиюге кірісе бермей ме...

	Міне, тап осы кезде, әлгі бар болғыр... оқыс қолынан жылп ете қала ма?! Әлде, жайпақ табаққа тайып кете ме?! – әйтеуір, шеңгелінен шығып кетіп, жерге құлап бара жатады!

	Хан шап беріп, әне-міне топыраққа былғанадыау деген басты қағып алуын – алады-ау! Алайда, төңірегіндегі жұрттан қатты қысылғаннан, бұл бар болғырды енді алтын табаққа қайтадан абайлап қана салып, тек ауыз тиіп қайтарайыншы десе, әлгі құрғырдың құйқасы қара тастай... «Мұнысы несі тағы?!» – деп ашу қысқан Хан қолындағы басқа зейін салып қараса, – «Ой, сұмдық-ой!!!» – ұстап отырғаны: бұған қарап сығыр көзін сықситып күліп жатқан, ит құлақ, түйме танау, кәдімгі қорсылдақтың – орыстың ақ шошқасының бітеу басы болып шығады! Шошып кеткен бұл: – «Алла!» – деп ышқынып, қолын сілкіп қалады екен. Сол кезде, сермеп қалған өз қолының оқыс қимылынан өзі шошып, ылғи оянады да кетеді!

	Болған-біткені – осы...

	Бірақ, не пәле екенін кім білсін, оянған бойда Ханның көкірегін ылғи да бір зілдей мұң басып, еңсесі түсіп, тұла бойы езіліп, осылай отырып қалады.

	Әрине, бұл оның тек жасының ұлғайғандығынан, яки қажып-қартайғандықтан ғана емес; сонымен бірге, Хан басымен ғұмыр бойы бір өз еркінше сүйсінерлік іс істеп, соған өзі рахаттана алмағандықтан; ғұмыр бойы біреуге жалтақтаумен күн кешкендіктен көкірегінде ұйып қалған қалың мұң мен серпілмеген сары уайымның да салқынынан екендігін Алдияр іштей түйсінеді. Алайда, ондай ойын сыртына шығармақ түгілі, тірі жанға сездірмекші емес. Сездірмейді де!!! Өйткені, ел басқарған кісінің көңілінің жыртығын; оның ішінде жатқан қасіретті қарашасы білмеуге тиіс! Тіпті өле қалса да, ондайының бәрін өзімен бірге көрге ала кетуі керек! «Бізге дейін ел басқарғандар да солай еткен; біз де сөйтеміз; бізден кейінгілер де сөйтпек!» – деп ойлайды Хан. – Кейінгі ұрпақ, мейлі, таласа берсін! Анау хан өйтіп еді, мына патша бүйтіп еді... – деп, тартыссын! Бірақ өліп қалған қай патшаның, қай ханның ішіне кім кіріп шығыпты?!– Ешкім де! Ешбір жан кіріп шыққан жоқ! Ендеше, кейінгілердің сансаққа жүгіртіп айтатындарының бәрі де – әншейін долбар ғана болмақ, Яки Лақап! Кейбіреулерінікі – тіпті бос сөз болып шықпақ! Сондықтан, мынау да,– бүкіл өмірі орысқа кіріптар болып, соның сойылын соғумен өткен Нұралы дейтін бір байғұс ханның тірлік соңында түн сайын түс көріп, сол түсінде ылғи орыстың шошқасының басын ұстап шошынып жүретіні, – бағы ашылмаған бір талайсыз Ханның енді екі дүниеде де жуылмайтын күнәсінің ишарасы, һәм ақиретке өзімен бірге ала кетер құпиясы да болып қала бермек. Оны ешкім білуге тиіс емес! Білмейді де!»

	«Солай өтеді енді бұл фәни дүние...» – деп, қасірет кернеген көкірегімен терең дем тартқан Хан іштей әлденеше өксіп барып, әрең дегенде сабасына түсті.

	***

	Шым-шытырық, кереғар ойлар кешкенінің әсері ме, сол күні Ордада қонақтарымен кеңеске кіріскен Нұралы хан бұрынғы айтам деген сөздерінің көбінен өзі бас тартып, негізгі екі сауалын ғана ортаға тастады...

	Оның бірі: – «Қай жерді жаз жайлап, қай жерді қыс қыстасам да, Мен осы елдің Ханы емеспін бе?!

	Сұлтансиық балаларының қонысына ортақтассам, бір жаз Хандарымен қатар көшіп-қонуға жарамай, қастарынан қуа ма, Мені!? Ал, кетейін бұл жерден... соларға мүйіз шықса! Тек кейін тегіме тіл тигізіп, сүйегіме таңба салып, Хан атымды қорламайтын болсын! Ел алдында бекерден-бекер абыройымды айрандай төкпесін! Осыған ара ағайындық қылып, мына тығырықтан ың-шыңсыз, даңғаза-дабырасыз, тып-тыныш алып шыға аларлық қайсың бар?! – дегенге сайды.

	Нығызданып, қонақтарына салмақ сала, барынша байсалды сөйлегенмен, сөз ләміне қарағанда, басы – Ханның өзі болып, бүкіл төрелер әулеті біраз жылдан бері байбақты Сырымның соңына ілесіп жүрген Сұлтансиық балаларынан сескенетіні, әрі өздерінің сол үргедектеніп отырғанына, шарасыз халіне өздері қорланатыны да байқалмай қалған жоқ.

	Бұл ретте, жұрт Ханның іштей уайым қылып отырған жағдаятына түсіністікпен қарап, көңілкүйіне ортақтасқандай кейіп танытқан.

	Екінші ойын айтқанда, ешкім қыбыр етпей, бір тылсым тыныштық құшағында қонақтар едәуір уақыт тұншығып қалғандай болды... Шынында да, бұл өзі – ақыл қосуға қиындау, өте нәзік, һәм күрделі мәселе екен; жақында ғана үш атаның бірқатар билері бас қосып, өзара ортақ бәтуа жасасқаны және оларын Ел иесі – Ханның сыртынан орысқа өздері жөнелткені жөніндегі шетін оқиға болып шықты бұл! Он екі қанат Ақ Орданың қақ төрінде, арқалығы биік сандал тақтың үстінде сіресіп отырған айыр қалпақты, алтын тон, сыз қабақ кәрі Ханның жанына бұл екі сауалдың қай-қайсысы да оңай тимей отырғаны анық-ты. Әсіресе, мына соңғы мәселе шымбайына қаттырақ батып отырғаны қонақтарға айқын білінді. Бұл турасында Орынбордағы үлкен ұлықтарға да, жаңадан келген жандаралға да өкпесі қара қазандай екені де сезілмей қалған жоқ.

	Дегенмен, әлі де болса айбары күшті, арқа сүйері де мықты екенін жұрттың есіне салғысы келгендей:



	– Ойларына не келсе, соны істеп; бас-басына байбатша болғысы келіп жүрген бұл жойдасыздарды орысқа айтып, тәртіпке шақыртайын ба?! Әлде, біржола естерінен тандыратындай етіп, Жайық бойындағы шекара әскерлеріне жазалаттырайын ба?! Не рауа бұларға?! Айтыңдаршы, қане!!! – дегенінде, Ханның қатулы қабағынан қар борағандай түтеп кетті.

	Мына сөзден кейін жұрт тағы да іштен тынып қалған.

	Шағын топтың ішінде Алаша Сыпыра би екеуінен жасы да, жолы да үлкен ешкім жоқ екенін бағанадан бері көріп отырған – қара барқыт тебетейлі, ақ самай, ашаң өңді арық шал – Көтермен Кердері Намаз би осы тұста тамағын бір кенеп алып:

	– Тақсыр!– деді, дат сұрап.

	Төрелерге тән тұнжыраған томаға көзін осы кезде ғана Намаз биге қарай бұрған кәрі Хан, сәл қарлығыңқы үнмен:

	– Ия, сөйлеңіз, би! – деді, рұхсатын иек көтеруімен білдіріп.

	– Хан ием! Қабырғаңызға батып отырған – қоныстың жайы болса, сол бар болғырға бола басыңызды аса көп ауыртпай-ақ қойыңыз енді! Сұлтансиық балалары қоңсы қондырмағанмен, Құдайға шүкір, басқа қазақтарда да қоныс бар ғой... бірдеңе табармыз! Мына Жайық бойына жақын отырған біздің Кердерілердің жері кімдікінен кем?! Борбастаудан бергі боз даланы; Шалқар көлінің терістік-шығысындағы: Шолақ Аңқаты, Ерсары Аңқаты, Көпір Аңқаты, Есен Аңқаты аталатын – төрт Аңқатыны түгел жайлаңыз. Бүгін көшіп барамын десеңіз де, еркіңіз өзіңізде! «Бір жылға қоян терісі де шыдайды» деген... Хан иеміздің бір жолғы ауыртпалығын біздің Кердері балалары көтерер! – деп, Намаз би сәл кідірген.

	Жауар бұлттай түнеріп отырған Хан мұндай шүлендікті әсте ешкімнен де күтпеген болса керек; аяқ астынан мынадай сөз естігенінде қабағының қырысы кенет жазылып кетіп, қуанғандығын осы арада жұртқа аңдатып алды. Алайда, Хан басымен «осыншалық құйттай нәрсені» жұрт көзінше қуаныш қылғанын қапелімде ар көре қалып... (Алла-ай, адам баласының айнымалылығына шек жоқ-ау!!!), лезде түсін суытып ала қойған Ол, енді... қысылғанда қол ұшын беріп отырған Кердері биі емес, қайта Кердерінің биіне әлдебір кеңшілік жасап отырған, құдды, бұл секілді, ырзашылығының өзін қара қалтай қазаққа Хиуаның сартындай бұлдап:

	– Ие... Алла разы болсын, би! Бізге ниетіңіздің әрқашан түзу екеніне еш күмәнім жоқ еді. Соған, міне, көзімді тағы да жеткізе түскендейсіз... – деп, керги сөйледі.

	Ылғи да өздерінен-өздері бұтқа толып, осылайша керги сөйлейтін керенау кербездік; төре ұлдарынан өмірі қалмайтын осы бір астамшылық жынына тиді ме, Кердері биі әлі де айтары бар екенін анық аңдатып, кенет тамағын қаттырақ кенеп жіберіп:

	– Ал, енді... – деді, даусын көтеріңкіреп. – Ал, енді тақсыр,.. «Үш атаның бірқатар билері бас қосып, әлдеқандай бір бәтуа жасасыпты!» – дейсіз. Хош! Әйтсе де, соған бола бүлінуіңіз, яки ашу шақырып, шамдануыңыз – жөн деп айта алмай отырмын. – Неге?– Е, ақылдасса, олар да Алаш баласына жаманшылық ойламаған шығар... Олар да елдің қамын сөз еткен болар! Сол үшін Сізге енді орысқа шабудың, яки Хан басыңызбен алыстан әскер шақыртудың керегі қанша?! Мұның арты асқынып кетсе, қайтесіз?! Асылы, орысқа сенбегеніңіз, суға сүйенбегеніңіз дұрыс болар еді, Хан ием! «Орысқа сенсең, өкінумен өтесің; Суға сүйенсең, түбіне кетесің!» – деп, бұрынғылар бекер айтты дейсіз бе?! – деп, сөзін шолақ қайырды.

	Нұралы ханның ел ағаларымен кеңесуді біржола қойып, көп жылдардан бері тек орыспен ғана ақылдасып әрекет етіп отырғанын білетін басқа қонақтар, бұл туралы әдетте жұмған ауыздарын ашпаушы еді. Өзге түгілі, өздерінен-өздері жасырып жүретін сондай бір ұятты жерлерін Кердерінің мына биі кенет аңдамай ашып жіберіп, жалпы жұртқа масқара қылғандай, ханға жақын жүретін бірқатар билер бір сәт көздерімен жер шұқып қалды.

	Намаз бидің мына сөзі Ханның да жанды жеріне тиген. Әйтсе де, ол жұртқа ұқсап сыр бере қойған жоқ. Өйткені, Кердерілер, – оның ішінде осы Намаз би, – ертең бұларға қоныстарының бір пұшпағын жырып беріп, қоңсы болғалы отырғаны – бір болса; одан да гөрі маңыздысы – орнығып қалған мына орыннан Ханды Сұлтансиық балаларына қудырып шығартпай; сөйтіп.. қалың елдің алдында мұның алтын басын қор қылдырмай, абыройына нұқсан келтіргізбестен әкеткелі отырған бұл биге дәл қазір бір ауыз да артық сөз айтудың өзі, әрине, орынсыз еді.

	Дегенмен, әлгі билердің ісі тек мұның, – Хан Нұралының ғана,– намысына тиетін іс емес, иісі қазақтың намысына тиетін іс; ежелдің ең күнінен келе жатқан жосықты белден басып, ел иесі Ханның билігінен аттап кету деп ұққан Ол, сол астамшылыққа (керек десеңіз, тіпті қорлыққа! Басынуға!) көне алмайтындығын ғана көрсеткісі келіп отырған кісі секілденіп;

	– Орысқа айтпай-ақ қояйын дейсің-ау... Хан екеніңді құлағына да қыстырмай, әрқайсысы осы елдің егесі өздері құсап, шамаларына қарамай, Хан құзіретіне тиесілі бүкілхалықтық мәселелерді біздің сыртымыздан шешпек болғандарына қайтіп шыдарсың?! Қалай ашуланбассың?! Ертең істерінің бір жерінен шикілік шыға қалса, жаманатының бәрі кімге жабылады?! – Әрине, тек маған, – Ханға ғана, – жабылады. Ендеше, осының бәрін алдынала орысқа айтып тәртіпке шақырттырмай; тезге көнбегендерінің көкесін танытып, көздерінен ащы сорасын ағызбай, қайтіп тыныштандырарсың бұл жұртты?! Үндемей отыра берейін десең, шетінен «бассыз үйдің иті осырақ» болып кетпек! Сонда, онымен қайтіп ел боласыңдар?! Қалай тыныш тірлік кешер жұрт боласыңдар?! – деп Хан күйіне сөйлеп, күңіренгендей болып еді.

	Әлгінде, қоныс жәйі әңгіме болғанда, өзі де Сұлтансиықтың бір бұтағы – Алаша руының ақсақалы болғандықтан, Сыпыра би ондай даулы мәселеге кірісе алмаған; енді мына тұста да үнсіз қала беруге бұл мүлде ыңғайсызданып:

	– Алдияр! – деді, сандал тақтың үстінде отырған Хан назарын өзіне аудару үшін, даусын көтеріңкіреп. – Тақсыр!.. «Әйел десе, ішінде әжем де кетедіау!» демекші, Сұлтансиық десеңіз – әрине, ішінде Алашаның бір баласы біз де кетеміз... Бірақ... қолыңыздағы анау бес саусақ бірдей ме?! Сол сықылды, адамдар да әртүрлі ғой... Сұлтансиықтың да – Сұлтансиығы бар! Мәселен, мына біздің Сізбен

	«Ища!» дескен кезіміз болды ма?! – Жоқ! Иншалла, бұдан былай да болмай-ақ қойсын!

	Алайда, Сұлтансиықтың өзге балаларымен кемді-күн ащы болып қалсаңыз, ол – «бізді де Сізге қырын қарайды екен» деген сөз емес. Әрқашан жақсылығыңызға тілектес болғанбыз; бола да берерміз. Ал, мына жағдай туралы не айтайық... Байбақты Сырым бидің ауылында біраз аталардың бас көтерерлері жиылып, әлдебір бәтуа жасасып қалған екен. (Өздері ойдай адам көрінеді ғой,.. көп кісі деседі!) Ендеше, көпке қалай топырақ шашасыз?! Құрсын, елге «Әй, кәпір!» атанғанша, осы бәленің ештеңесін естімеген – керең; көрмеген – соқыр; ұқпаған – мылқау бола салсаңызшы! Қашанда

	«Сөз қуған – бәлеге жолығады!», «Үндемеген – үйдей бәледен құтылады!» – деген. Әрі Хан басыңыздың абыройын сақтап қаларлық осыдан басқа амал да көріп отырған жоқпын. Тілімді алсаңыз, әлде де Хан ием, сөйтіңіз! Менің кеңесім – осы! Асылы, кім-кімге де жаманшылықтың артын қаза бермеген мақұл ғой!– деп, сөзінің аяғын моп-момақан қылып, жұпжуас етіп бітірген.

	Құданың құдіреті, мына сөз – шынында да, бағанадан бергі ханның шамданып-шамырқанып отырғанының бәрін түкке тұрғысыз бір ұсақ нәрседей қылып, кенет уытын шайды да жіберді.

	Қапелімде бұған не дерін білмей абдырап қалған Хан алтын тақтың үстінде қозғалақтап, қарсы уәж айтпақ болып барынша тырысып-ақ еді, аузына жөнді сөз түспей қойды. Әйтсе де, ақталғандай болып:

	– Ау, жарандар-ау! Мен осының бәрін әлгілердің соңына түсетін ілік таппағаннан айтып отыр дейсіздер ме?! «Жаны күйген – Құдайды да қарғайды!»– демекші, солардың өздерінің жөнсіз әрекеттеріне ыза болғаннан; ежелден ел иесі Ханға ғана берілетін құзіретке қол сұққандарына күйінгеннен амалсыз айтып отырған жоқпын ба?! Әрине, жаманшылықтың артын қаза берген – кімге абырой әперген?! Бұл ретте, бәлкім, Сіздердікі де жөн шығар, билер! Алайда, қарамағымдағы қарашамнан Хан билігіне араласпауды талап етуге менің де қақым бар емес пе?! Сондықтан, Байбақты Сырым биді де, оның соңына ергендерді де, бұл мәселе турасында Сіздер ғана емес, бүкіл ел айыптар деп ойлаймын! – деп, төндіре сөйлеп еді.

	Кенет... екі биге – Кердері Намаз би мен Алаша Сыпыра биге таяу жерде, ертеңгіліктен бері ештеңеге қосылшаңы жоқ кісідей бір бей-жай, селсоқ күйде отырған Жағалбайлы Тай бай: «Әптішу! Әптішулеп».. ал, кеп түшкірсін, ал кеп түшкірсін!!!

	Сөз доғарылып, Орда төріндегі қонақтар да, Хан да, Тай байдың түшкірігі басылуын күтіп қалған. Түшкірік едәуір уақытқа созылып, жұрт ыңғайсыздана бастаған кезде, ақыры бір үзіліс те болды-ау.

	Тай бай көлдей орамалымен көзін, бет-аузын, ең соңынан қолақпандай мұрнын сүрткіштеп, әлек болып отырғанында, мынау қолайсыздықты әзілмен шайып жіберу үшін, Хан жұртқа қарап:

	– Уа, мырзалар, Тай түшкірді,

	Тәңірі жарылқаған бай түшкірді! Тегін емес, жақсылыққа жориық, әлгі тілегім қабыл болады екен... – деп езу тартып еді.

	Әншейінде де асып бара жатқан ақылы шамалы, әрі мінезі де шадыр бай, – ашуланғаны ма, әлде шынының өзі сол ма, – кенет:

	– Тақсыр хан! – деп, дүңк ете қалды. – Тақсыр хан! Менің түшкіргеніме қуанбай-ақ қойыңыз! Бірінші мүшелімде, он үш жаста алғаш рет осылай түшкіргем – анам өлді! Екінші мүшелім – жиырма бесімде тағы осылай қоймастан түшкірдім. – Әкем өлді! Содан бері бүйтіп түшкіріп көрген жоқ едім. Міне, бесінші мүшелім – алпыс бірге қараған жасымда үшінші рет осылай түшкіріп отырмын. Және қайда дейсіз ғой? – Мына Сіздің Ордаңызда! Өтірік айтып неме керек пе?! Асылы, тілеуіңіз теріске шыға ма дейім. Ел де, осы елдің ер-азаматтары да әлгі билерді айыптамақ түгілі, бәрі-бәрі Байбақты Сырымның соңына ілесіп кетпесе, неғылсын! Нышаны жаман мына түшкіріктің! – деп ноқай неме төбеден ұрғандай қойып қалды.

	Жұрт тым-тырыс!

	Тіл байланған...

	Үн өшкен...

	Қайдан кіргенін кім білсін, он екі қанат Хан Орданың ішінде, шаңыраққа қарай ұшып бара жатқан әлдеқандай бір жалғыз шыбынның ызыңы ғана жұрттың құлағын жарып жібере жаздады!

	Ей, патша көңіл Оқырманым! Осыдан кейін:

	...Алтын тақта отырған Алдияр хан «немесін» салмақтаған әдепсіз байға арыстандай ақырып, орнынан тұра келді!

	...Әділеттің қамқоршысы – аузы дуалы билер, былапыт сөз қосқан байды сол бойда дүреге бұйырды!

	...Қаны қайнап кеткен батырлар надан байдың басын шауып тастауға аз-ақ қалды! – десем, осының ешқайсысын да өтірік дей алмас едіңіз! Алайда...

	Алайда, мұның бірі де болған жоқ!

	Хан сілтідей тынып қалған көпшіліктің алдында бұрын-соңды ешкім байқамаған, адам таңғаларлықтай ұстамдылық көрсетіп:

	– Алла-ай!!! – деді, бір заманда. (Аузынан жалын шыққандай болды!) – Алла-ай, Ғайса пайғамбар айтыпты-мыс деген бір сөз бар еді... «Мен өлген адамдарға да жан енгізіп, қайта тірілткен кезім болған... Бірақ Алла тағала топас қылып жаратқан жанның ешбіріне ақыл енгізе алған емеспін!» – деген екен, жарықтық! Нойыстыққа, сірә, дауа жоқ екен ғой, жоқ екен!.. – деді де, тақтан түсіп кетті.

	Жұрт тым-тырыс...

	Кеңес адыра қалды!

	Он екі қанат Орда ішінде өлі тыныштық сілтідей тынып тұр!

	...Осымен жиын тәмит-тәмам болды. Бірақ...

	Бірақ бұл– оңаша өткен бір бас қосудың ғана осылайша оқыстан сәтсіз тарқауы емес-ті; бұл – Қазақ Ордасының түу бір қиянындағы Кіші Жүз деп аталатын елді отыз сегіз жыл бойы бір өзі билеп-төстеген хан Нұралының ордасында (қазір киесі қашқан мына шаңырақта!) ел ағаларының өз еріктерімен ең соңғы бас қосуы екенін; мұнан соң бұл Ордаға ешкім де бұрынғыдай айбынып, аяғын тарта басып кірмес боларын; ал, қасиетті Орда төрінде кімкөрінгеннің аузына келгенін айтып отыруы – баяғы дүрілдеген Хандық Дәуреннің шынымен-ақ күні озып, даңқы тозып; басындағы бақыт құсы – байғыз болып зар жылап біржола ұшып кеткенінің белгісі екенін, дәл қазір осы отырған жұрттың ешқайсысы сезген де, білген де жоқ!

	Осыны әлдебіреулерден естіп, әлдекімдерден оқып, енді Сіздерге айтып отырған мына біз пақырдың да сөзінде жаңсақтық болса, күнәмізді Алла өзі кешіргей!!!

	***

	Әдетте, кез-келген шетін оқиғаның жай-жапсары, анық-танығы көпшілікке жеткенше қырық құбылып, тоқсан түрленіп; жамау жапсырылып, тіпті үстеме бояулар қосылып; ақыры сол оқиғаның болғанболмағанының өзі әлде өтірік, әлде шын жағдайға жететіні – тек біздің қазақта ғана емес, барша жұрттарда да кездесетін жайт. Дегенмен, мұндай жағдаят өзге жұрттардан гөрі біздің қазақта көбірек ұшырасса, ол – бойдағы қабілет-қарымының барша қуатын әрі өзіне пайдалы, әрі халқына қажетті іске сарқа жұмсарлық өзге өнері мен ғылымы толып тұрмаған соң, көшпенді елдің баласының ұшқыр қиялы ондай қым-қиғаш қақтығыстарға толы оқиғаларды зеріккенде өзі-ақ ойдан оп-оңай құрастырып алуға бейімділігінен болса керек.

	Бұ жолы да тосыннан: – «Ойпырмай, күні кешеге шейін арғы шеті – түстікте түу Жақсыбай өзеніне дейінгі; терістік шығыста Шыңғырлаудың басы мен Қиыл бойына дейінгі ұланғайыр жерлерді; оған қоса, мына берідегі қатар аққан екі өзен – Қалдығайты мен Бұлдыртының арасындағы кең қонысты емінеркін жайлап жатқан хан Нұралының Ордасы аяқ астынан сыпырылып барып түу Жайық бойынан бір-ақ шығыпты! Қазір Кердерілердің қонысында, солармен аядай ғана жерге тығылысып, амалсыз қоңсы отырған көрінеді», – дегенді естігенде, бұған сенер-сенбестерін білмеген жұрт әуелі біраз уақыт аңтарылып қалған.

	Бірақ... іргелес отырған ызғындай ел қашанғы аңтарылсын да отырсын! Аздан соң-ақ естерін жиды. Естерін жиюы мұң екен, тізгінді қиялға беріп, бұл оқиғаның да жай-жапсарын ал кеп, сан-саққа жүгіртті!

	– Ойбай! Орыстың өзінің көкесін көзіне көрсеткен бұ Сұлтансиық балалары кімнен қорықпақ! Ата қоныстарына келіп отырып алған хан Нұралының Ордасын, төңірегіндегілермен қоса, бір-ақ күнде түріп айдап тастапты!..

	– Қасқа-ай, атасы – арыстан туған Шолан батыр ғой! Байбақты Сырым ханға барып: – «Бір-ақ күн мәулет берем. Босат қонысты!!!» – деген екен; Нұралы тілге келе алмай, пысып кетіпті!

	– Пысқанда да, өздері Жайыққа қалай барып тірелгендерін аңдамай қалыпты деседі ғой!

	– Иә-иә, солай деседі...

	– Рас па екен, сол өзі?!

	– Рас болғанда қандай! Тіпті одан да әрі асып, Текедегі орыстың қолтығына кіріп кетпекші екен... Жарықтық Намаз би: – «Ау, алдияр, қайда барасыз! Мұныңыз ертең өзіңізге ғана емес, елімізге... елдігімізге сын болар!.. Сүйегімізге таңба боп жүрер!» – деп, Ханды әрең тоқтатып, амалсыз өз қонысынан жер беріп, жібермей қалыпты...

	– Қастарында Алаша Сыпыра би де болған екен. Бірақ Хан: – «Сен де Сұлтансиықсың ғой!» – деп, оның берген қонысын алмай, Кердерілердің қасында қалыпты.

	– Айтпақшы, сол жерде Жағалбайлы Тай бай да бар екен... «Тегін кісі таз бола ма?!»– тәңірі жарылқаған, Қыдыр көрген бай ғой! Хан Ордада отырғанында сол кісінің арқасы ұстап, аруақ қысып шыдай алмай, аузына әулие бабалары салған әлдебір сөздерді айтып-айтып тастаған екен, айнымай келіпті-ай!

	– Е, не депті сонда?!

	– Не дегенін сұрамаңыз! Сұмдық... Құдды, көзімен көріп, қолымен ұстағандай:– «Ел де, елдің ер-азаматтары да Байбақты Сырымның соңына ілеседі... Жалғыз қаласың, тақсыр!» – деген екен. Хан:

	– Алла-ай!!! – деп жағасын ұстап, отырып қалыпты. Айтқанындай, ертесіне-ақ Байбақты Сырым ханды айдап шығыпты ғой отырған жерлерінен!!! – десіп, құрыққа сырық жалғап, естігендеріне қиялдарын қосып, жұрт әңгімені желдей естіріп, судай сапырып жатты...

	Ал, Хан болса, үлкен ұлықтар әнебір кезде Орынборға шақырғанда өзі бармай қалғасын, оларға не бетімен хабарласудың ретін таппай, көптен бері ішінен тынып жүр еді... Сұлтансиыққа кіретін рулардың қоныстарын Кердері намаз бидің арқасында абыроймен, ың-шыңсыз тастап шыққан соң, көңілі біршама орныққан ол, енді ғана солардың тамырын қайтадан басып көрмек болып, үлкен ұлы Есім сұлтанмен бірге, – (сұрайтын пәлендей өтініші де жоқ; мойнына жүктер міндеттен де ада), – бір бейтараптау хат жазып жіберген. Мұнысы – көптен бері үзіліп қалған Орынбормен арадағы байланысты қайта жалғаудың қамы екені бір болса; екіншіден, кінәлі басының күнәсін одан әрмен ауырлата бермеудің де бір амалы еді. Бірақ, соның өзінде, үлкен басын жөн-жосықсыз кішірейтіп алмау үшін, Хан бұ жолы да оларға себепсізден-себепсіз хабарласып отырмағанын және... Орынборға бара алмағанмен, ұлы мәртебелі патшайымға адалдықтан ешқашан айныған адам еместігін, һәм айныр ниеті де жоқтығын аңдату үшін, бұл хатты өзінің бір әке, бір шешеден туған бауыры, бүгінде орыс түрмесінің тауқыметін онсыз да тартып жатқан Айшуақтай сұлтан інісінің сол жақта «істеп жүрген жымысқы әрекеттерінен» жоғарғы жақты құлағдар қылу үшін жазып отырған кісі болып көрінуге тырысып-ақ бақты.

	Сол үшін де:

	– «Бұл сұлтан қазақтың көптеген ру басы ақсақалдарына, әсіресе Табындар мен Тамаларға; сондай-ақ өзінің мұндағы балалары мен Ералы сұлтанға хатты боратып жатыр... «Егер осы тұтқыннан елге есен-сау оралар болсам, бұл орыс бір күн де тыныштық көрмейді!» – дейтін көрінеді. Ол – ол ма, «Мұқым Жетірудың баласы мені сұлтаным десе, шепке жақын келмесін! Әріге – Темір мен Жемге қарай көшіп кетсін! – деп сәлем айтыпты. Алда-жалда Сіздер оны босатар ойларыңыз болса, қолына Құран ұстатып Ант алмай, жібере көрмеңіздер!» – деп бір қамқорсыды орысқа.

	Сонсоң, баласы Есім сұлтанмен ақылдаса келе:

	–...Өйткені, осыдан біраз бұрын, мен Байбақты Сырымды өз кепілдігіме алып, Ант бергізбей-ақ, Орал түрмесінен босаттырып едім... Соның кесірінен, қазір оның орыс күтірлеріне күнде ойран салып жүргені– Өзіңізге де әбден аян болар! – деп, жандаралдың жарасының аузын және бір тырнап өтті.

	Осымен екі қоянды бір оқпен атып алғандай көңілі жайланған Хан: – «Енді не айтсақ екен?!» – деп ойлана келгенде, кенет.. есіне өткен жолы Орда үстіне ат ойнатып келіп, ақыры ашулары әрең басылғандай болған; бірақ көңілдері біржола орнықпағаны – әлемтапырық жүздерінен айқын көрініп, амалсыз аттанып кеткен Беріштер мен Адайлар түсіп:

	– Ойбай-ау, осы бәлелер бар екен ғой! Солардың жәйін де айта кетелікші! – деп, Қаракөл, Қарабауда шабылған ауылдардың мал-мүлкін, қолға түсіп кеткен қатын-балаларды қайтару жөнінде бір-екі ауыз сөзді бұл хатқа да қыстырды. Және... «қарамағымыздағы елді тыныштықта ұстау үшін, осылай еткендерің орынды болар еді!» – деген желеу қосуды да ұмытқан жоқ.

	Ақырында:

	–...Айшуақ сұлтан туралы кеңесімді мен үлкен ұлым Есім сұлтанмен ақылдаса келіп, жолдап отырмын. Мұны екеуімізден басқа ешкім білмейді. Білдірмейміз де! Сіздер де бұл әңгімені ешкімге жария қылмасаңыздар екен... Олай дейтінім, осының алдындағы бір хатта айтқан астыртын кеңесім (бірқатар ұры-қарылардың елге белгілі туысқандарын Орынборға барған жерлерінде ұстап қалу туралы әңгімем) сол жақта жүрген Хиуа мен Бұхар көпестерінің құлағына шалынып, олардан сондағы мешіттің мәзіні Шәпи деген молда естіп, бұл жақта үлкен шатақ шыға жаздады. Тек қолдарында бұлтартпас дәлел-дерек тұрмаған соң ғана, бәленің бетін әрең қайтардық; елді дезорғатыныштандырдық! Осындайды ескерсеңіздер екен... – деп аяқтап, Есім екеуі қабат мөр басып, аузын сорғыштатқан...

	Енді соған әне-міне жауап та келіп қалар деп тосып жүрген еді бұлар!

	Көп ұзаған жоқ, келді жауап та! Көз жүгіртіп оқып шыққан кісіге сөзі сыпайы көрінгенмен, аңдағанға астары аса ызғарлы хат екен.

	Хан өзінің үлкен ұлы Есім сұлтанды тағы да қасына алып отырып, серқатибі – ноғай молда Аббасқа өткен жолдағыдай оңашада оқытып еді:

	«Аса мәртебелі Хан! – депті, Уфа және Сіңбір әкімшілік аймағына жаңадан тағайындалған наместник, генерал-губернатор Игельстром. – Сіздің Дәуіт биден беріп жіберген хатыңызды алып, соған жауап ретінде осы хатты жедел жолдап отырмын...

	Ең алдымен айтарым, біздің нұр сипатты, асыл текті патшайымымыздың маған жүктеген басты тапсырмасы – қырғыз-қайсақ халқының тыныш та бейбіт өмірін бұрынғы қалпына қайтадан келтіріп, ендігі жерде оларды кәдімгі адал бодандарымызға лайық тәртіпке бой ұсындыру еді. Сондықтан, осы өлкелерді басқару ісіне қадам басқан алғашқы күннен қазіргі кезге дейін, Мен Сізге осы халықтың басшысы ретінде, қарамағыңыздағы ел-жұртты ұрлық-қарлықтан тыйып, тыныш та мамыражай тірлікке шақыруды талай рет ескерттім. Алайда, Сіз әрқашан өзіңіздің әлсіздігіңізді; қолыңызда халықты тастүйін ғып ұстап тұрарлық күштің жоқтығын, тағы сол сияқтыларды желеу етіп, менің айтқандарымды ескерусіз қалдырып келесіз. Сондықтан, әртүрлі бейбастақтық, ұрлық-қарлық, шапқыншылық тоқтатылудың орнына, күннен-күнге өршіп бара жатыр. Бұрын жасырын істелетін әрекеттер, енді форпосттарға, бекіністерге шабуыл түрінде, тіпті ашықтан-ашық істелетін болған!

	Мұның ең соңғы айғағы – күні кеше Таналық секілді қамалдың шабылуы; көптеген адамның опат болуы, һәм жәсірлікке алынуы. Осыған байланысты, Мен Сізге тағы да ескертемін: Орданың басы Сіз болғандықтан, аса мәртебелі Хан, Таналықтың коменданты майор Рештейнер мен оның қасындағыларды түгелімен дереу қайтарғызыңыз! Ол үшін әлгі басыбұзықтарға өзіңіз барасыз ба, әлде ержеткен балаларыңызды бас қылып, басқа біреулерді жібересіз бе – еркіңіз! Ал, мен Сіздің халқыңыздың алдындағы әлсіздігіңізді, телі-тентектерді тыюға дәрменсіздігіңізді, бұдан былай ақталуыңыздың дәлелі ретінде мүлде қабылдай алмайтынымды үзілдікесілді мәлім етемін. Сол халықтың басшысы – Сізсіз! Демек, қарамағыңыздағы елді бағыныста ұстау, қалай қылсаңыз да айтқаныңызды істету – Сіздің міндетіңіз! Егер бұлай ете алмайтын болсаңыз, ендігі жерде Сіздің сөзіңіздің құны – мен үшін көк тиын!

	Тағы да қайталап айтам: Майор Рештейнер мен оның қасындағы тұтқындар түгел қайтарылмайынша, Мен Сіздің бірде-бір сөзіңізді ілтипатқа ала алмаймын; бәлкім, тіпті, сол басыбұзықтардың бірі – Сіздің өзіңіз емес пе екен?! деп ойлап қалуға да мәжбүр болуым ғажап емес. Және де... қызмет атқарып отыр екен-ау деп, бұдан былай жалақыңызды да төлетпеймін! Өйткені, бұл – Ұлы мәртебелі Императрицаның өзінің маған берген тікелей тапсырмасы.

	Әйтсе де, аса мәртебелі Хан, Сіз өзіңіз туралы осындай жаман пікірдің қалыптасуына және ондайдың жоғары лауазымды басшылар ойында орнығып қалуына әлі де болса жол бермес деп, Мен бек сенемін. Сондықтан, барынша адал қызмет жасап, Өзіңіздің ойыңыз да, бойыңыз да жаманшылықтан ада екенін көрсетуге тырысарсыз деп ойлаймын. Ендігі таңдау – өз еркіңізде!

	Әзірше, ізгі тілекпен – Барон Игельстром» – деп қол қойып, мөр басқызыпты...



	Орынбордағы үлкен ұлықтармен қалай хабарласудың ретін таппай, көптен бері қипақтап жүрген Хан, оларды былай қойып, бірден жаңадан тағайындалған жандарал-губернатордың өзі тікелей байланысқа шыққанына әрі таңырқады, әрі қорқыныш пен қуаныш аралас екіұдай бір күйге түсті.

	Таңырқауы – түсінікті, әрине.

	Ал, қорыққаны – қарамағында соншама көп адамдары бола тұра, генерал-губернатордың бұған тікелей өзі шұқшиюы; әлгіндей арнайы хат жазуы еді. Рас, ол кісінің атынан бұдан бұрын да бұған бірнеше хат келген... бірақ «генерал-губернатордың атынан» келгені болмаса, олардың бәрі дерлік Орынбордағы Шекара істері жөніндегі Экспедиция кеңсесінің ресми қатынас қағаздары болатын. Ал, мынаны... («Аса мәртебелі Хан!» деп бипаздап бастап; ізінше: «...Сізге ананы да ескерткем; мынаны да ескерткем! Бірақ соның бәрін елеусіз қалдырып отырсыз!» – деп зілденіп, ызғар шаша сөйлегеніне қарағанында), Уфа және Сіңбір әкімшілік аймағының наместнигі болып жаңадан тағайындалған генералгубернатордың өзі жазғаны (яки жазғызғаны) айқын көрініп тұр. Әсіресе, «Қарамағыңыздағы елді бағыныста ұстау, оларға қайтсеңіз де айтқаныңызды істету – Сіздің міндетіңіз! Егер бұлай ете алмайтын болсаңыз, ендігі жерде Сіздің сөзіңіздің құны – Мен үшін көк тиын!»– дегенді, бұған тек Сол – Ұлы мәртебелі патшайымның осы өлкелерге бастық қылып арнайы тағайындаған адамы, наместник қана айта алса керек. Бұлардың сырты сыпайы болғанмен, іші – осылайша қара мұз болатыны бұған қашаннан мағлұм.

	Дегенмен, осы хатқа бұл, бір есептен, қуанды да. Өйткені, Таналықтың шабылуы турасындағы талқыға әдейі бармай қалған соң, содан бері жымжырт жатқан Орынбор жаққа алаңдаумен: «Жаңадан келген жандарал не деп жатыр екен?! Мұнымды кек тұтып қалған болса, нешік?!» – деп қыпылдап, бір қолайсыз күй кешіп жүр еді.. Шүкір!!! Өтірік болсын, шын болсын, әйтеуір: – «... аса мәртебелі Хан!» деп, сыпайылықтан жаңыла қоймапты. Демек, «арақатынасымыз әзірге үзілген жоқ; бұдан былай да Сіз бен Біз істес бола береміз», – дегендері шығар бұл.

	Ендеше, әлсіз де болса бізді байланыстырып тұрған осы бір шуда жіпті үзіп алмай, қызмет көрсетуге әрқашан әзір екенімізді, бірақ генерал-губернатор нанса да, нанбаса да, мұның оңай шаруа еместігін де ашық мәлімдегеніміз мақұл болар... – деп, Хан бұл хатқа жедел жауап қайтаруға кірісті.

	***

	...Барон Игельстром арнайы тапсырмамен қырдағы елге жіберген үш кісі: Ақ Базардағы белгілі делдал Шүкірәлі бай, осындағы мешіттің мәзіні Шәпи молда және Шекара істері жөніндегі Экспедицияның қызметкері, титулярный советник Нұрмұханбет Әбужәлелов Орынборға ай жарымда әрең оралған. Алайда, жол жүрудің тауқыметін өзі де бір кісідей білетін барон, бұлардың сапарды тым ұзартып жібергеніне онша апши қойған жоқ. Өйткені, басқа– басқа, бұл жақта жол жүру дегеннің қандай қиямет екенін ол Уралдың ұзына бойында аш ішектей шұбатылып жатқан шекара шептерін өзі аралап, бәрі-бәрін өз көзімен көріп, шекара күзетіндегі тұрақты да, тұрақсыз да әскерлердің жай-күйін де өзі тексеріп қайтқан осы сапарында (барон өткен түнде ғана оралған-ды!) анық сезген-ді.

	Сондықтан, ертесіне кеңсеге келгенінде:

	– Ваше высокопревосходительство! Әлгі кісілеріңіз... ай жарымда Орынборға әрең оралды әйтеуір! – деп, адъютанттық қызметті уақытша атқарып жүрген офицер Гранкин әлденеге күлмеңкүлмең етіп, осы хабарды ең алдымен мәлімдегенінде, оның үнінен ұзақ жол жүріп қайтқан сол кісілерді кекету секілді қолайсыз сыңайды байқаған барон, бұл сөзді естісе де, естімегенсіп, құлағынан өткізіп жіберді. Өйткені, өзі де жолдан қажып келіп отырған генерал-губернатор, дәл қазіргі сәтте алыс жолдан шаршап-шалдығып жаңа оралған өзіндей кісілерді жазғырудан гөрі, желеу тапса – мұның өзін осындай азапты сапарға шығуға мәжбүр еткен «осындағы оңбаған тоңмойындардың» ит сілікпесін шығаруға әзір еді. Бірақ ішкі ызасын қарауындағы қызметкеріне білдіргісі келмей: – «Жарайды! Жақсы»... – деді де, түйіліп отырып қалды.

	Әрине, ұланғайыр аймақтың бірінші бас иесі, генерал-губернатор іштей түйілсе, түйілетіндей де жөні бар-ды...

	Біріншіден, осында (Орынборда) үлкен жиын өткізер алдында, Уфа наместничествосының правителі генарал-майор Пеутлинг екеуі жақын жерлердегі әскери бөлімдерді аралап қайтқандарында көзге түскен кемшіліктер, әлі күнге түзетілместен, сол күйі тұрған болып шықты. Орынбордың обер-коменданты генерал-майор Зенбулатовқа әлгі үлкен жиын үстінде айтылған ескертулер, оның мыңғырына дыңғыр етпеген.

	Екіншіден, тек шепке ғана емес, бүкіл «Шекара істеріне» жауап беретін адам – сол Зенбулатовтың өзі өмірі шепті бір аралап көрмепті; оның қандай жағдайда екенін, неге мұқтаж, неге зәру екенін де ешқашан, ешкімнен сұрап білмеген. (Құдай-ау, сонда бұл кісі осы дәрежеге қалай жеткен өзі?!» – деп, айранасыр қалған баронның миы бұған жетпей-ақ қойды!) Үшіншіден, кім енгізгенін, қалай енгізілгенін (әркімдерден-ақ сұрап көріп еді) ешкім білмейді... бірақ шеп бойына баруға тиіс иррегуляр әскердің кез-келген адамы белгілі бір сомадағы қаржы төлесе, міндетті қызметіне бармай-ақ үйінде қала беруіне рұқсат етілетін тәртіп бар екен. Ал, ондай қаржыны Уралдың ауқатты казактарының үштен екісі төлей алатын көрінеді. Сонда, шеп бойына баратындар – тиісті контингенттің үштен бірі ғана болып шықты.

	Бұрын-соңды әскерде мұндай бейбастақтықты көрмеген барон, бұған зер салып қараса, әлгі қаражаттың сомасы айтарлықтай аз да емес! Сонда бұл казак-орыстар оны қайдан тауып жүр?! – Түбін ақырын «түрткілеп» көріп еді, бәрі ап-анық бола кетті... Бұлар қажет кезінде іргелеріндегі түк жазығы жоқ, аңсыз отырған қырғыз-қайсақтарды «барымталап», оңай олжаға батып қайтады екен! Міне, пәле қайда?! («Қап, бәлем, бұлардың қиянаттан тауып жүрген табысының тамырын қырқайын-ай, Мен!!!»– деп, барон тістеніп қайтты!)

	Ал, өзге де жолсыздық; заңды дөрекі түрде бұзушылық дегендерің – тіпті сұмдық; айтып тауыса алмайсың...

	Бұл – бұл ғой! Ең қиыны – Санкт-Петербургтен шығарда Орынбордың обер-коменданты осы Зенбулатовтан алған хабары рас болғанмен, ол мәлімдеген: «Шеп бойындағы 5489 иррегуляр әскер» шекараны қорғау түгілі, оны жәй ғана күзетудің өзіне жетпейтіндігін өз көзімен көргені болды. Ал, әскердің осы аздығына – тәртіптің жоқтығы; әлгіндей бейберекеттіктің әбден етек жайғаны қосылса, оның аяғы немен тынатынын, әскери істен аз-маз хабары бар кез-келген адам айтпай-ақ білсе керек...

	Қазір осыларды ойлап отырғанында, Орынбордың обер-коменданты сол Зенбулатов дегеннің өзі... баронға біртүрлі бір «тірі өлік» секілді көрініп кетті.

	«Өлік» болмаса, тірі адам өзіне тапсырылған істі осынша бетімен жіберер ме; кісі көргісіз жағдайға жеткізер ме?! Көпшіліктің алдында бұл оның беделін түсірмейін деп, әрі сыпайылық сақтап: – Шепті аралап қайтыңыз! Жағдайды көріңіз! Кемшілігі көп болса, рапорт жазыңыз!»– деп, оған екі рет ауызша бұйрық берді ғой! Ұяты бар кісіге сол жетпей ме?! Ал. бұл кейін сұраса, екі ретте де бармаған!

	«– Неге бармадыңыз? Нендей себеп болды?» – деп шұқшиып еді, бедірейіп: – «Ғафу етіңіз, Ваше высокопревосходительство! Мен – денсаулығы жоқ адаммын... Жарамаймын мұндай алыс жолға!» деп сазарып тұр.

	Әрине, бәрі желеу әшейін!.. Денсаулығы соншалық нашар болса, кетпей ме отставкаға?! Жо-о-оқ, орынтағынан тас қылып ұстап алып, айрылғысы келмейді!

	Соған ыза болғаннан, Жайық бойында шұбатылып жатқан шекара шептерін тексеруге өзі аттанып кеткен. Міне, содан жиырма шақты күн жол жүріп, кеше ғана қайта оралған беті еді мұның да. Сөйтсе,.. іргедегі Жайық бойы емес, ұшы-қиыры жоқ қырғызқайсақ даласын шарлап қайтқан кісілерді: «Ай жарымда әрең оралды Орынборға!» – деп, мына офицердің кекеткісі келеді... «Құдай-ау, қайта:–

	«Арнайы тапсырмамен жіберген адамдарымыз ай жарымдай алыс сапар шексе де, әйтеуір аман есен оралды Орынборға!» – демей ме екен?! Біздің өтінішімізді қабыл алып, адал ниетпен аттанған адамдарға, ең болмаса, бір ауыз жақсы сөзін де қимай ма, бұлар?!» – деп, қатты налыған барон үстелінің үстіндегі күміс қоңырауды сыңғыр еткізген.

	Сып етіп кіріп келіп, қақиып тұра қалған адъютантқа:

	– Әлгі кісілер ертең таңертең осында келетін болсын! Ал, өздерің сол кісілерді қабылдауға әзірленіңдер! – деді зілді үнмен. – Тілмәшты шақыруды да ұмытпаңыз!

	– Құп болады!

	***

	Ел басқарып отырған адам жақсы кісі болсын, жаман кісі болсын, қарамағындағы қарашаларына өтініш айтып қалған соң, оның бір ауыз сөзін аяқасты қылмай, мойындарына міндет жүктеп... және соны қолдарынан келгенінше адал орындауға тырысқан жандар, қашан да сый-құрметке әбден лайық болса керек.

	Өзге жұрт қалай ойлайтынын кім білсін,.. бірақ өзі өмір бойы осындай принцип ұстанып келе жатқан алпауыт һәм ақсүйек барон Игельстром, Орынборға келген бетте, ойламаған жерден өзінің ісі түсіп, бұрынсоңды көрмеген-білмеген кісілері болса да, бірінші рет өтініш білдірген адамдары осылар болған соң, бір ауыз сөзін жерге тастамай, арнайы тапсырмасымен ұланғайыр даланы шарлап қайтқан сол кісілерді: Ақ Базардың белгілі делдалы Шүкірәлі байды, осындағы мешіттің мәзіні Шәпи молданы және Шекара істері жөніндегі Экспедицияның қызметкері, титулярный советник Нұрмұханбетті (әзірге не тындырып қайтқандары белгісіз екеніне қарамастан), зор ілтипатпен қарсы алды.

	Бұл өлкелердің бірден-бір бас иесі, әрі бүкіл жұрт «Ваше высокопревосходительство» лап алдында елпең қағып, өліп кете жаздайтын генерал-поручиктің Өзі кең кабинетінің төрінде... «ә» дегеннен-ақ аса бір жадыраңқы, жақсы көңілмен қарсы алған соң, қазақтардың да жүзі жайнаң қағып, сапарларының жайын айтқанша тағат таппай, жадырай сөйлесіп, жарыса аңқылдай жөнелді. Амандық-саулық сұрасудан бастап-ақ алғаусыз, ақ жарыла сөйлеген мына сахара адамдарының саңқылдаған үндеріне күлімсірей құлақ түре отырып, Осип Андреевич:– «Ойпырау, мыналардың әрқайсысы – аңқылдаған бір – бір Яков қой! Кәдімгі менің достым, Портадағы орыс елшісі – Яков Иванович Булгаковтың өзі ғой мыналар! Яков Ивановичке мұндай мінез қайдан біткен деп жүрсем, түп-тұқиянында жатыр екен ғой гәп! Сахара жұртының ежелдің ең күнінен әліге дейін суымай келе жатқан ып-ыстық қанында жатыр екен ғой!!!» – деп, аң-таң күйге түсті.

	Сол күйден (бәлкім, досының еске түскендігі де себеп болған шығар), кенет көңіліне бір жылылық еніп, әрі-беріден соң жүрегіне де жеткен сол жылылық мына кісілерге деген құрмет пен ықыласқа айналып, мейірлі де шуақты бір сезім сәлден кейін тұла бойына түгел тарап бара жатқанын барон айқын сезді. Бірақ ол енді өзін іріккісі келген жоқ.

	Сол-ақ екен, еріктің өзіне тигенін сезген әлгі ықылас-ниетінің бәрі баронның не заманнан бері оқтау жұтқандай сіресіп, әбден сықиып қалған ресми қалпының быт-шытын шығарып; әмірі жүріп тұрған генерал-губернатор, һәм Ұлы мәртебелі Императрицаның осы өлкелерге арнайы жіберген наместнигі екендігін де бір сәтке ұмыттырып, оны қауқылдаған мына қазақтардың арқа-жарқа әңгімесіне еріксіз араластырды да жіберді.

	Қабылдауына келген қазақтар: мына оқалы қара барқыт тебетей киген, үстінде де сол түстес әдемі жеңіл шапаны бар Шүкіралы бай; анау – сәндеп ораған аппақ сәлдесі дағарадай, сусылдаған ақ жібек шапаны бойына құп жарасқан, қаба сақал Шәпи молда және Шекара істері жөніндегі Экспедицияның қызметкері болғандықтан орысша сыптай киінген Нұрмұханбеттер өткен жолғыдай, бүгін де мұның құзырына үшеуі үш елдің елшісі секілденіп, үш түрлі киініп келген екен... Бірақ Осип Андреевич бұ жолы олардың мұнысына онша мән бере қойған жоқ; саңқылдай сөйлеп отырған осы кісілердің ортасында, өзінің салтанаттар кезінде ғана киетін генералпоручиктік толық формасымен, сап-сары ала болып, қонақтарының әңгімесіне еңсесін сала, ентелей құлақ түріп отыр қазір.

	Бір ғажабы, осы қауқылдасуымен мына қазақтар бағанадан бері бұған тіпті сапар жәйін сұрауға да мұрша берген жоқ еді... Аңқылдай кеп, амандықсаулық білісуден басталған алғаусыз сөз тиегі өз-өзінен ағытылып кеткен де, одан арғы әңгіме енді ешкімнің демеп-делбеуінсіз-ақ жосылып ала жөнелген.

	Бір демде:

	–...Ия, сонымен сапарларың қалай болды өзі?! Сәтімен бе? –.. деп, сарыала иықтыгенерал-губернатор аңқылдай сөйлеп отырған мына кісілердің әңгімесін де бұзбай, бойларын да тіксінтіп алмайтындай етіп, сөз арасында сыпайы ғана сауал қойып та үлгердіау!..

	Бұл енді... есті кісіге: «негізгі әңгімеге көшейік!»– дегеннің ишарасы еді. Соны аңдаған Шүкірәлі бай қасындағы екі інісіне бір-бір көз тастап алып, байсалды кейіппен бұ жолы да сөзді өзі бастады:

	– Жоғары мәртебелі жандарал мырза!

	Біздің даусымыздың жарқын-жарқын шығып жатқанынан-ақ сезіп отырған боларсыз... Өтінішіңіз бойынша көптеген жерлерді аралап, Алла сәтін салса, тапсырмаларыңызды ойдағыдай орындап қайтқан секілдіміз... – деп бір тыныстағанында, сол тапсырмаларды бірге орындап қайтқан қасындағы жігіттердің жүзіндегі жарқын шырай, енді жандарал-губернатордың өз бетіне көшкендей, барон Игельстромның да өңі жадырап сала берді. Іле:

	– Ие, ие!.. – деп еміне, ентелей түсіп, – ал, сонымен, ел ағалары не дейді?.. Нендей байлам жасады? Кімдерге жолықтыңдар? – деп, шыдамсыздана, сұрақты бірінен соң бірін төгіп-төгіп жіберді.

	– Үш жерде үлкен кеңес өткіздік. Бәрінде де сол елдердің ақсақалдары, белгілі-белгілі билері мен батырлары молынан бас қосты. Әрине, көпшілік болған соң, әртүрлі пікірлер айтыла береді ғой,.. бірақ жалпы жұрттың тіл табысуға деген ықылас-ниеті оңды көрінді, – деп Шөкең бір қайыра беріп еді...

	– А, неге үш жерде ғана өткіздіңдер?! Біз атапатап тұрып, төрт кісінің аты-жөнін көрсетіп едік қой! – деді, генерал-губернатор аңтарылып.

	– Дұрыс айтасыз, Ваше высокопревосходительство! Негізінде, төрт кісінің: Байбақты Сырым, Табындар: Тіленші мен Барақ, Шекті Көтібарлардың аттарын атап тұрып көрсеткенсіздер... Бірақ біз Қамыскөл деген жерде еру болып отырған Сырым батырдың аулына барғанымызда, бұл атақты батыр, әрі би төңірегіндегі ат аяғы жетер жерлерге хабаршы жіберіп, көптеген ру басы ақсақалдарды, белгілібелгілі билер мен батырларды шақыртып алды. Соның ішінде Сіздер көрсеткен адамның бірі – белгілі батыр, «Таналықты Сырыммен бірге шапты» деп жүрген Тіленші Бөкенбайұлы да болды. Табынның бас батырының бірі осы Тіленші Қамыскөлдегі әлгі бас қосуға өзі қатысқан соң, енді... бір қияндағы оның аулына тағы баруды қажет деп таппадық. Оның үстіне, Сырым бидің аулындағы кеңесте оның ойы да сол жердегі билермен, батырлармен бірдей шықты. Сондықтан, уақыт ұту үшін, біз түу Ұлы Борсық құмдарынан бері келіп, Атжақсы, Жайынды, Шаған деген салалардың бойына, жаз жайлауға жайғасып жатқан Шектілердің, дәлірек айтсақ, Қабақ Көтібардың еліне қарай бет түзедік... – деді, осы кезде ғана сөзге араласқан Нұрмұханбет түсінік беріп.

	– Ә, онда жөн екен! Жөн-жөн... Уақыт ұталық дегендерің орынды ғой, әрине! – деді генералгубернатор енді бұлардың ісін біржола мақұлдап. – Ал, содан соң?..

	– Одан соң,.. осы Шектілерден сонау Маңғыстаудың Адайларымен шектес Сам, Асмантай, Матай деген жерлерде көшіп жүретін Шөмішті Табын Барақ батырдың ауылдары да биыл бермен жылжып келіп, Оймауыт, Шөптікөл, Бесбай деген жерлерде отырғанын естіп, соларға қарай ат басын бұрғанбыз.

	...Шүкір, дәл айтқан екен. «Орта Оймауыт» деген жерде Барақ батыр ауылдарының үстінен түстік!

	Міне, осылайша, әрқайсысын дер кезінде орын-орындарынан тауып, ел ағалары бас қосқан жиындардың бәрінде де жұртқа Сіздің дұғай сәлеміңізді жеткізіп, олардың да пікірін тыңдап, оралғанымыз осы болды... – деп Шүкірәлі бай демін бір басты.

	– Хо-о-ош!!! – деп, бұлардың әңгімесіне көңілі толған генерал-губернатордың жүзі бұрынғыдан да гөрі жадырай түсіп: – Ал, енді байламдарын айтыңыздаршы! Қандай шешімге келді бұ кісілер?! Бізден де не талап етеді екен?! – деп, сөздің тоқ етерін тосып қалған.

	– Ел-жұрт болып кеңескен соң, ондай келелі әңгіме бір түйінсіз тарқай ма?! Әрине, ортақ байламдарын да естідік; бұл жаққа қояр талаптары мен айтар тілектерін де жадымызға түйіп қайттық, жандарал мырза! – деп, Шүкірәлі генерал-губернатордың жүзіне барлай қараған.

	– Қысылмаңыз! Қысылмай айта беріңіз әңгімеңізді! – деп, барон Шүкірәліге ашық рай танытты.

	Сол демеу болды ма:

	– Сіздің айтқан сөзіңіздің шегінен аспай, тек нақты тапсырмаларыңыз турасында ғана әңгіме өрбіткенімізде, ең бірінші байқағанымыз – әлгінде айтқанымыздай, елдің үлкен-кішісі тегіс тіл табысуға бейілді екендігі болды. Мұны – бір деңіз! –деп, Шүкірәлі тоқ көңілмен санамалай бастаған.

	– Бәрекел-ді-і, Шүкірәлі мырза! Бәрекелді!

	«Бұларың – өте қуанышты хабар болды!» – дедім ғой жаңа.... – деп барон ризашылығын қайталай беріп еді...

	– Біз де, қолымыздан келгенінше, оларды осы ойға орнықтыра түсуге тырыстық, жандарал мырза! – деп, Шүкірәлі де оның сөзіне орай, бір ілтипат білдіріп қойды.

	Сонсоң, ендігі айтпақ сөзінің салмағын ойша безбендеп отырғандай, сәл кідіріп:

	– Ал, енді екі жақтың да тыныштығы үшін, бұрынғыдай түн жамылып жасырын жортуыл жасауды, атыс-шабысты, сәл нәрсеге бола қарсылық қыла беруді доғару туралы әңгіме қозғағанымызда, біраз батырлар, ашығын айтсақ, шарт кетті, жандарал мырза! «Неге?!» – дейсіз ғой... Себебі, мына Жайық бойына жағалай салынған қамалдар мен берік бекіністердің әскербасылары шекарадағы шеп күзетінде тұрған ләшкерге арғы бетте жайымен отырған елді тіпті жөнсіз талататын көрінеді...

	– Іһмм-м! Солай деңіз... – Шеп бойына баруға тиіс әскери контингенттің үштен екісі осындай талаудан тапқан байлықтың арқасында міндетті қызметіне бармай, төлем төлеп құтылып, үйлерінде өз шаруасымен айналысып жүргендерін көзімен көріп қайтқан барон, мына сөзге еш күманданған жоқ. Қайта, соған тағы да жаны сыздап, ауырып кеткен соң, қабағын тыржитқан.

	Бірақ баронның онысын аңдамады ма, әлде аңдаса да, пәлендей мән бермеді ме, Шүкірәлі әңгімесін үзбек түгілі, тіпті өршіте түсті:

	–...Әлгі сөзімізге, әсіресе, Байбақты Сырым батыр қатты түтігіп: – Сонда, немене, бұл казак-орыстар төбемізді ойып жатса да, төмен салған басымызды көтермей, бұға беруіміз керек пе екен?! Өйткен тірліктің атасына нәлет!!! – демейміз бе?! –деп, бірден сөзімізді қайтарып тастады, тақсыр!

	Онымен де тынған жоқ... Ашынған батыр екіленіп: – Егер генерал-губернатор мырзаның елмен тіл табысқысы келетіні рас болса; екі жаққа да бірдей тыныштық орнатпақ ойы – шын ниеті болса, алдымен өзінің қарауындағы әскердің әлгіндей әрекесіне қатаң тыйым салсын! Сонда, біздің мұғдамызды да қаперіне алып, оң көзбен қараған жандарал-губернаторға біз де басқаша қарайтын боламыз. Әйтпесе, бұрынғы бастықтар не, бұл кісі не? – біз үшін түк айырмасы жоқ! Бәрінікі де – аңқау елді арбап алудың амалы ғана болып шықпақ! – деп, көкейіндегі ойын еш бүкпесіз ақтарып салды... Мінеки, талаптарын да естігіңіз келсе!!!

	– Хо-о-ош! Бұлары – шынында да, елеусізескерусіз тастауға болмайтын талап, мырзалар!.. Мұны қазірден бастап ілтипатымызға алынды деп есептей берулеріңізге әбден болады! – деп, генералгубернатор алдындағы ақ қағазға әлденелерді түртіп жатты. Алайда, құлағы әңгімеге түрік екенін көріп отырған Шүкірәлі бай сөзін үзген жоқ:

	–...Асылы, осындай әңгіменің боларын өткенде мен осы жерде, Өзіңізге де құлаққағыс еттім ғой... «Жайық бойына жақындасақ болды, шатақ шығатын жағдайға жеттік. Казак-орыстар қалаған уақыттарында шапқыншылық жасайтын жаман әдет тапты. Осындай жағдайда ел тыныштала ма?! Біз: «–Тынышталыңдар!» дегенге, жұрт көне қоя ма?! Бұнымыз – бәңгінің қиялындай болып жүрмей ме, тақсыр?!» – дегем жоқ па?! Міне, сол алдымыздан тағы шықты.

	– Жөн-жөн! Мен де «сөзіңіз – қате!» – деп отырған жоқпын, Шүкірәлі мырза! Мұндайдың белең алып бара жатқанын күні кеше шепті аралап қайтқан Өзім де көріп келдім. Қатаң шаралар қолданбасақ, «шекара барымтасы» деген бұл бәледен құтылу қиын екеніне көзім әбден жетті. Сондықтан, қолға аламыз бұл істі!

	– Алыңыз! Тікелей Өзіңіз қадағалаңыз, жандарал мырза! Талабыңыз оң болсын! Біздің халқымыз – өзінің даласындай кең пейілді, дархан көңіл, тілін тауып сөйлесе алсаңыз, қандай қиын жағдайда да келісімге келе алатын, һәм кешірімшіл халық. Егер осы істі ойдағыдай шешіп бере алсаңыз, біздің бүкіл ел-жұртымыздың Сізге деген сенімі тіпті орныға түсер еді... Өйткені, шындықты жасырмай айтар болсақ, бұрын-соңды көрмеген-білмеген Сіз секілді кісінің ауызша сәлем жолдап: – «Егер қазақтар менің қойған шарттарыма келісер болса, бұл жұрттың бұған дейінгі бұзықтықтарының бәрін кешіріп, Ұлы мәртебелі патшайымның атынан рахымшылық жарияламақ ойым бар» дегенін жеткізгенімізде, мұныңызға илана қалған ешкім болған жоқ. Алайда, сәл кейінірек, өзара әңгімелесіп отырған ел ағаларының:

	– Апырай, осынысы рас па екен?! Шыны болса, бұл жандаралдың өзі – біздің қазақ секілді, бір кеңқолтық адам болды-ау, шамасы! – деп отырғандарын өз құлағымызбен анық естідік.

	Осылайша,.. алғашқыда күмәнмен қарағандардың бірте-бірте беттері бері бұрылғандығы шығар, ендігі бір сөз орайында:

	– «Қазақтардың қуып жүргені – қолды болып кеткен туыстарының жайы болса, қолдарындағы біздің жәсірлерімізді қайтарсын да, Орал мен Орынбор түрмелерінде жатқан адамдарын алсын» дейді, мына жандарал-губернатор. Бұған қалай қарайсыңдар?!» – деп едік. Жаңағы нәгүмән болып отырған кісілердің Сізге деген ықылас-ниеті енді бүтіндей болмаса да, біршама өзгергені анық көрінді, тақсыр! Сондықтан, осы бір әлсіз сенімді өшіріп алмай, әскерге қолданылар әлгі «қатаң шараларыңызды» тезірек жүзеге асырсаңыз, жұртымыздың Сізге деген ықыласы тіпті түзелер еді деп ойлаймыз.

	Солай ғой, жігіттер, ә?! – деп, Шөкең қасындағы екі інісіне қараған.

	– Солай, солай... Ел-жұрт енді тек Сіздің келесі қадамыңызды көз жазбай қадағалап отыр, генералгубернатор мырза! – деп, Нұрмұханбет пен Шәпи қабаттаса үн қатты.

	– Пәлі, солай ма?! Ал. тіл табысуға, тұтқын айырбастасуға даяр ма екен өздері?! Бұл жөніндегі пікірлеріңіз қалай?! – деп, барон қайта қадалған.

	– Жандарал мырза!.. – деп, Шүкірәлі тағы да іліп әкетті. – Тақсыр, көп жыл жаугершілік заманды бастарынан өткерген жұрт қалайша бірден: – «Кел, тіл табысайық!» – дей қойсын! Әуелі «тіл табысудың» шарттары мен жолдарын ойластырып алулары керек емес пе?! Сол үшін де, олар: «Бұл мәселені шешу үшін, мына бас қосысып отырған бір шоғыр ғана билер мен ел ағалары аз; бұл істі бүкіл Кіші жүздің халқына сауын айтып, жалпы жұрттың келесіне салалық!» – деп шешті. Біздіңше, бұлары дұрыс шешім секілді. Неге?! – Өйткені, айтуларына қарағанда, бұл мәселенің ішінде шиеленген екі қиын түйін бар... Бірі – әлгінде айтқан, тыныштық жәйі... Казак-орыстардың шапқыншылығын, яки солардың өздері артта бұғып отырып, башқұртты немесе басқа біреулерді түртпектеуін доғарту... Соған тыйым салғызу! Екіншісі, өріс-қоныстың жәйі. Әсіресе, қақаған қыс кезінде Жайықтың ықтасынын және оң беттегі шүйгін жайылымдарды пайдалану ісі. Әзірге бұған да жол бермей отырған – Жайық бойының казак-орыстары мен шекара шебіндегі әскерлер... Сондықтан, мұндай аса ауқымды мәселелерді бүкіл ел-жұрт болып шешпесе және бұл жақтағы мына өздеріңізбен бірлесе отырып, келісімге келмесе, бұл түйіндер шешілмейді. Соның үшін, күллі Кіші Жүз халқы бас қосып, ақылдаспақ ойлары бар... Мұны – бір деңіз!

	Ал, енді... тұтқын айырбастасу туралы әңгімеге келсек, бұл істі тіпті де кешеуілдетуге болмайтыны айдан анық, жандарал мырза! Неғұрлым ертерек кіріссеңіздер, соғұрлым екі жаққа да тиімді болмақ. Неге?! – Өйткені, көшпенді елде шаһарлардағыдай «зындан», «түрме» дегендер жоқ! Болмайды да! Сондықтан, тұтқын қашып кетпей тұрғанда, яки ауыл ішіндегі кектенген біреулер ол байғұсты өлтіріп тастамай тұрғанда, «иесі» жәсірлерді Хиуа мен Бұхардың базарына апарып құлдыққа сатып жіберуге тырысады.

	Байқауымызша, Сырым батырдың тыйым салғанына қарамастан, Таналықта қолға түскен тұтқындардың да кейбірі құл базарына өтіп кеткен тәрізді. Біз ел ағаларына да, батырлар мен билерге де жалынып-жалпайып, әке-көкелеп, барымызша түсіндіріп айтқан болдық: – «Орал мен Орынбор түрмелерінде жатқан туыстарыңмен қауышқыларыңыз келсе, Құдай үшін, жәсірлеріңізді жоқ қылып алмаңыздар! Құлдыққа сатпаңыздар! Егер жандарал мырзаның рахымы түсе қалса, ертең бұлардың бір-біреуі бірнеше бауырыңыз болып, елге қайтады. Сақтаңыздар! Сақ-таңыз-да-ар!!!» – деп, қақсап-ақ кеттік. Арты қандай болатынын бір Құдай біледі-дағы!

	– Сіздердің сөздеріңіз – сөз-ақ, әрине. Алайда өздері не дейді, алдымен соны айтыңыздаршы! – деп барон қайта шұқшиған.

	Генерал-поручиктің салтанатты жиындарда ғана киетін су жаңа сап-сарыала формасына, көріктей кеудесі мен қақиған тіп-тік екі иығына бағанадан бері сүйсіне қарап отырған Нұрмұханбет осы кезде:

	– Ваше высокопревосходительство! – деп, даттың ишарасын жасады.

	– Сөйлеңіз, титулярный советник...! – деп, қалыптасып қалған дағдысы бойынша ресми үн қатқан генерал-поручик, іле алдында отырған – жай «титулярный советник» емес, өзі арнайы құрметтеп шақырып отырған қонағы екені есіне түскенде қысылып қалып: – «Ия, ...Нұрмұхамед мырза» дегенді қосып қойды.

	Қанша дегенмен, кеңсе қызметінде жүргендіктен, орыстармен көп араласып қалған жігіт қой, Нұрмұханбет генерал-губернатордың мәкі жібергенін... және өзі жіберіп алған сол кішкентай ағаттықтан баронның өзі қысылып қалғанын аңдаса да, оны ұялтқысы келмей; әрі қазір айтқалы тұрған сөзінің мәні мен мағынасы одан гөрі әлдеқайда маңыздырақ екенін ойлап, кідірмей сөйлеп кетті:

	– Ваше высокопревосходительство, біздің ойымызша, бұл сапарда қол жеткен ең басты табысымыз– осы тұтқындар айырбастау; тар қапаста тарығып жатқан екі жақтың да адамдарын бостандыққа шығару туралы ашық сөйлескеніміз болды-ау деп ойлаймыз. Үш жерде өткізілген жиындардың бәрінде де, басқа мәселелер туралы әртүрлі пікірлер айтылғанмен, дәл осы мәселе жөнінде пәлендей бұра тарту болған жоқ. Тіпті, ел ағаларының нағыз бірауыздылық көрсеткен жері де – осы болды! – десек, оның артықтығы бола қоймас.

	Мәселен, басқа әңгімені былай қоя тұрып, «үш жерде өтті» деп отырған әлгі үлкен бас қосулардың бірін өз аулында ғана емес, тура өз шаңырағында өткізген, – «топ басы» дейміз бе, «Кеңес ағасы» дейміз бе, – бір ғана Байбақты Сырым би туралы айтар болсақ, біздің айрықша сапарымыздың мақсатмұратына аса сергек көңілмен қарап, Сіздің де әрбір сөзіңіздің астарына үңілуден бір жалықпаған осынау әрі ақылды, әрі сақ кісінің өзі, бұл мәселеге келгенде, халықтың алдында тіпті ашық кетті.

	Сіз:

	– Ел ағаларының өздері не деді?! Соны айтыңыздаршы... – деп, жаңа қайта-қайта сұрап отырсыз ғой.

	Әлгі жерде әңгіме қыза-қыза келгенде:

	– Ағайын!!! – деп, Байбақты Сырым батыр кенет төңірегіндегі жұртты бір сәтке тоқтатып тастады.– Ағайын! Осы біз шыбын жанымызды шүберекке түйіп, түу бір қияндағы Таналықты шапқанда, не үшін шаптық?! Осы елдің ар-намысы мен азапта жатқан азаматтарды құтқарып алар айырбас жәсір алу үшін шапқан жоқпыз ба?! Ендеше, соның сәті енді түсіп тұр ғой! Орыстар өздері еңкейіп: –«Тұтқын айырбастасайық!»– деп отыр. Демек, біздің күмілжитін де, шалқаятын да жөніміз жоқ! Атаң қазақ: – «Еңкейгенге – еңкей! Атаңның қара құлы емес; Шалқайғанға – шалқай! Пайғамбардың ұлы емес!» – деген. Және... бұл орыс күнде бүйтіп есігімізге келіп еңкейе бермес! Қане, сөзді қойып, ең алдымен, осы іске кіріселік! – деп, елді ұйытып тастады.

	Тағы қайталап айтайық, мұнан кейін бұл турасында бұра тартқан ешкім болған жоқ. Қайта, Сырымды бәрі дуылдай қостап, әңгіме қызуы көпке дейін басылмай қойды...

	Міне, риза боларлық тағы бір байламдары – осы! – десек, бұл да – артық айтқандық бола қоймас.

	Сондықтан, тұтқын айырбастасу ісіне қажетті қағаздарды тиісті орындар неғұрлым ертерек қамдаса, бұл іс соғұрлым тезірек тиянағын таппақ, Ваше высокопревосходительство! Шүкірәлі мырза да жаңа ескертті ғой,... өйтпесеңіздер, күн асқан сайын жәсір байғұстардың жағдайы да бұлыңғырлана түсері сөзсіз. Сол себепті де, бұл іске дереу кірісу жөнінде осындағы Шекара экспедициясына да, Уралдағы казак әскерлері Уәйіске кеңсесінің бастығы бригадир Акутинге де тиісті Жарлықтарыңызды жедел жөнелткендеріңіз жөн болар еді. Сонда... біздің де еңбегіміз құр далаға кетпей, титтей де болса, екі жаққа да пайдамыз тигеніне көңіліміз тоғайып қалар еді, Ваше высокопревосходительство!

	– Хо-о-ош!!! Бұл сонда ел ағаларының сертті сөзі... берік сөз ғой!? – деді барон Игельстром сауалдан гөрі, мына әңгімені беркіте түскісі келгендей. Сонсоң:– Осылай деп ұғамыз ғой, мырзалар?! – деді тағы, қасындағы қазақтарға көз салып.

	– Ия, берік сөз... Сертті сөз бұл! – десті қазақтар да бұлтармай.

	Әңгіме осымен түйінделгендей болған соң:

	– Ал, ендеше, мырзалар... Сіздерге көптен-көп рахмет! Осы өлкелердің бас иесі – генерал-губернатор ретінде, мен Сіздердің бұл ерекше еңбектеріңіз елеусіз-ескерусіз қалдырылмайтынына бек уәде етемін! Честь имею, господа! – деп, Осип Андреевич орнынан тұруға ыңғайлана бастап еді, паркет еденді орындықтарымен сыр-сырр сызғылап, қонақтары да дүрк көтерілді.

	***

	Кең кабинеттің төрінде бір өзі оңаша қалған соң да әлгі әңгіменің әсерінен айыға алмаған Осип Андреевич креслосына отырмастан, абажадай бөлмені кезіп, ерсілі-қарсылы жүріп алды.

	Қатты таңырқағаны – небәрі екінші рет қана тілдесіп отырғанына қарамастан, қазақтармен бүгінгі әңгіме бұл өлкеге жаңадан келіп жатқан мұның «қырғыз-қайсақ» дейтұғын мына жұрт туралы бұрынғы түсініктерінің бәрін аяқ астынан быт-шыт қылғаны еді...

	Біріншіден, бұлар –(мұндағылар айтып жүргендей), «қырғыз» да, «қайсақ» та емес, «Қазақ» дейтін халық болып шықты.

	Екіншіден, Уралдың арғы жағындағы ұшы-қиыры жоқ ұлан даланы малына өріс, жанына қоныс етіп, ертелі-кеш жөңкіле көшіп жүргендей көрінген соң, өзінен бұрынғы өлке бастықтарының ауанымен, бұл да оларды «ұшарын жел, қонарын сай білетін», белгілі бір орнықты мекендері жоқ ел ғой деп жүрсе, тіпті де олай емес екен! Рас, көшпенді екендіктері – көшпенді; бірақ сол көшпенді елдің әрбір руының ғана емес, тіпті аталас ағайындардың өздерінің дербес қонысы – жаз жайлауы, қыс қыстайтын ықтасынды орындары бар болып шықты. Біреудің ондай ата қонысына екінші біреулер иелік етпек түгілі, тіпті көз алартуына да жол берілмейтін көрінеді. Сондықтан, қай рудың ақсақалын, яки биі мен батырын – қысқасы, басты адамын тауып сөйлескіңіз келсе, сол рудың тұрақты қонысынан (қыста – қысқы қонысынан; жазда – жайлауынан) іздеуіңіз керек екен... (Мына кісілер де бұлар атап-атап көрсеткен төрт адамды және... елдің солар секілді өзге де басты кісілерін дәл солай тауып барған!)

	Үшіншіден, (бәлкім, ең бастысы да осы болар...) жергілікті шенеунік мырзалар келген-кеткеннің миына әбден сіңіріп тастағанындай, бұл жұрт – «қара басының қамынан артық ештеңені білмейтін; елдік сезім дегеннен мүлде мақұрым» кілең бір кембағал байғұстар емес; қайта түу бір қиырда жатқан қандастарының тағдыр-талайына сондай сергек, һәм уәдеге берік; жауапкершілік жүгін тек өздеріне ғана емес, бүкіл еліне сын көретін арлы жұрт екеніне көзі әбден жеткендей болды. Бұған қоса, ә дегеннен ашылып сөйлескен адамын жан тартып, жақын көріп кететін бауырмал мінездері де бар екен. Көрмейсіз бе, анада бұл әңгімесін еш құйтырқысыз, ашықтанашық өткізіп еді; міне, бүгін олар бар болғаны екінші рет кездесіп отырғандарына қарамастан, мұның бүкіл Уфа мен Сіңбір әкімшілік аймағының наместнигі, һәм Ұлы мәртебелі Императрицаның өзі осы өлкелерге арнайы тағайындаған генерал-губернатор екенін былай қойып, құдды бір туысқандарынша, еш алғаусыз қауқылдаса жөнелгендерін! Аржақтарында зәрредей де арамдық жоқ, қарапайым да ақкөңіл адамдар екені анық көрінгені соншалық, әдетте ресми қарым-қатынасты барынша қатты ұстайтын мұның Өзі олардың бетін тіпті қайтарғысы келмей қалған жоқ па?! Бет қайтармақ түгілі, Құдай-ау, аңқылдап, ағынан жарыла сөйлеп жатқан қазақтардың қауқылдасқан әңгімелеріне өзінің қалай араласып кеткенін де аңдамай қалды ғой...

	Ал, әңгімеден түйген ойларын айтар болса, олары да, міне, – әлгі қазақтардың сөзі секілді, нақты да айқын!

	Біріншіден, елмен тіл табысуға толық мүмкіндік бар екені кәміл болды.

	Екіншіден, тұтқын айырбастау ісіне еш кедергі жоқ екені көрінді.

	Үшіншіден, өлке бастығы – яғни, мұның Өзі, – шептің екі бетіндегі ел-жұртқа бірдей тыныштық орнатқысы келсе, әуелі сол елдің зәбір көрген жағының сеніміне кіретіндей; өзіне деген солардың ықыласын орнықтыра түсерліктей бір ізгі іс істеуі қажет екені тағы да тайға таңба басқандай анық болды.

	Қысқасы, дәл қазір бұл Өзі қандай игі қадам жасаса да, басқалар тарапынан мүны етектен тартарлықтай еш ілік байқай алмады. Демек, дереу бір нақты әрекеттерге көшуі ғана қалып тұрған секілді.

	«Тек соны неден бастағаны жөн?!»

	...Осы сәтте баронның есіне екі түрлі жәйт оралды. Оның бірі – «қазақтар онша илана қоймады» деген, өзінің «рахымшылық жасау туралы» ойы еді де; екіншісі, «бодан жұрттарымыздың көңілінде қордаланып қалған даттары болса, тікелей Өзіме келіп жолығып, ондай жайттарды тыныш, бейбіт жолмен реттеулеріне әбден болады», – деп, әлгі үш кісіден айтып жіберген ауызша сәлемі еді. Қазір ол, қалай дегенде де, сол бір «ауызша сәлемінің» тек «ауызша сәлем» күйінде ғана қалғанын; сондықтан оны енді Өзінің нақты қолы қойылған қағазға түсіріп, сенімді де салиқалы сөз ретінде халыққа жеткізуі керек екендігін ұқты. Ұқты да, осы ойын жедел жүзеге асыру үшін столына кеп отыра қалып, ақ қағазға қайтадан шұқшиды...

	«Қырғыз-қайсақтың Кіші Ордасының күллі миллаты мен ел ағаларына!

	(Ұлы Россия патшалығының тәж иесі, нұр сипатты асыл текті фадишах, һәм күншығыс пен күнбағыстағы, оңтүстік пен солтүстіктегі көптеген мемлекеттердің билеушісі Ұлы мәртебелі Императрица Екатерина Алекссевнаның атынан)



	 «АШЫҚ ХАТ»

	деп басталатын бір маңызды құжат, осылайша, 1785 жылғы шілденің 11-де дүниеге келген еді...

	Бұл құжаттың маңызды болатын себебі, онда:

	«Біздің нұр сипатты, асыл текті алдияр анамыз, Ұлы мәртебелі Императрица қарамағындағы пенделеріне қайыр-шафғаты мол мүбәрәк жүрегінің әмірімен, осынау аймаққа – қырғыз-қайсақ халқы тірлік кешіп, өсіп-өніп жатқан бұл өлкеге, – біздің басшылық етуімізді бек мақұл деп тапты. Сондықтан да, Мені осылай қарай аттандырарда өзінің Ұлығ фәрманымен күллі Қырғыз-қайсақ Ордасына жария етуге берген Жарлығы бойынша, мынадай жағдайды Сіздерге мағлұм қылуды өзімнің парызым деп есептеймін...

	Ең алдымен айтарым: ендігі жерде, ешкімге зияны жоқ, жайымен тірлік кешіп жатқандар мен ұрлыққарлық жасаушы бейбастақтардың ара жігін айрықша ашып қарайтын боламын. Ұлы мәртебелі алдияр ағзамның ғаделетті ашу-ызасын туғызып отырған басыбұзықтарға бұдан былай аяусыз бұғалық салынатын болады. Осы уақытқа дейін ойларына келгенді істеп жүрген осынау арда халықтың телітентектері шапқыншылық пен ұрлық-қарлықтан тез арада тыйылатын болсын! Бұған құлақ аспаған жағдайда, ондай басыбұзықтар – жалпы жұрттың тынышын алып, берекесін кетіруші; һәм нағыз қараниет қаскүнемдер ретінде, Заңның ең қатал баптарымен жазаланады.

	Ал, айтқанға ден қойып, бұдан былай бейбіт, тыныш тірлік кешуге бет бұрғандарға «Бұрынғы уақыттардағы ұрлыққарлықтары мен қылмысты әрекеттері ұмыт болады!»– деп, Ұлы мәртебелі алдияр тақсырдан рахымшылық сұрап алып беруге уағда етемін.

	Сондықтан да,– басшыларың бар, қосшыларың бар,– кімде-кім өз арының алдында айыбын мойнына алып, шын жүрегімен кешірім сұрап келер болса, бұрынғыдай ұрлық-қарлық жасаудан үзілді-кесілді бас тартқан ондай адамдар Менің жеке өзіме келіп жолығуына, немесе ойға алған ізгі ниетін Хат арқылы жолдауына әбден болады. Айтқан уағдаларында тұрып, тыныш-бейбіт тірлік кешуге біржола көшкендердің бәрі – Ұлы мәртебелі патшайым анамыздың алдиярлық шарафатын көріп, әрқашан қамқор қанатының астына алынары, һәм бақытты ғұмыр кешері хақ!!!» – деп, жарияға жар салынған болатын.

	Және де айрықша атап көрсетерлік жайт: бұл – орыс-қазақ қатынастарының тарихында патшалық Ресейдің бірінші рет мұндағы ел басы құзіретін елеусіз қалдырып, бір елдің Ханының билігін тәрк етіп, тікелей қара халыққа; ресми айтқанда, «Қырғызқайсақтың Кіші Ордасының күллі миллаты мен ел ағаларына!» – (яғни, елдің ақсақалдары мен билеріне, батырларына) төте тіл қатуы еді. Сондықтан мұны орыс саясатының жаңа өрістерге бетбұрысы десе де боларлықтай-тұғын.

	Бұл «Ашық хаттың» дәл осылайша жедел жазылуына және оның жалпы жұртқа төтеннен жария етілуіне барон Игельстромның осыдан біраз күн бұрын Нұралы ханнан алған бір хаты әсіресе қатты түрткі болып еді... Өйткені, жай-жағдайды өз көздерімен көріп, ел ағаларымен де бетпе-бет сөйлесіп қайтқан мына кісілер, бүкіл жұрттың ықыласы тіл табысу жағында екенін; ол үшін тұтқын айырбастасуға да даяр отырғандарын айтып келсе, Нұралы хан Таналықтан әкетілген тұтқындарды тезірек қайтарғызу туралы мұның тапсырмасына:– Сіздің мына Жарлығыңызға менің таңым бар... Талай ескертпеп пе едім мен: «бұл ұры-қары қазақтар Сіздің жоғары мәртебелі құзырыңызға қандай қарсы адамдар болса, маған да дәл сондай қастас адамдар», – деп. Сондықтан, оларға адам жіберіп, әлгі тапсырмаларыңыздың орындалуын талап еткеніммен, бұл басыбұзықтар менің айтқанымды тыңдамайды да, тұтқындарды қайтармайды да! Тіпті сөйлесуге барған кісілерімді өлтіріп тастаудан да жүздері жанбас! Сол себепті, жоғары мәртебелі тақсыр, Сізге бұрынғы айтқан кеңестерімді тағы қайталауға мәжбүрмін: Егер Сіздер қамалға шапқан әлгі қарақшылардың ауылдарына қарақұрым қол жіберіп, Жаманқаладан бергі жерлерде, сондай ақ Елек пен Жемнің бас жағында отырған елдерді естерінен кетпестей етіп ойрандамасаңыздар, олар мені Хан деп мойындамайды да, Сіздерге шапқыншылық жасаудан да бір тыйылмайды. Сондықтан, осы хатты алған бойда, қалың әскермен қарымта қайтаруға аттанғандарыңыз жөн!» – дегені... әбден ызасын келтірген болатын.

	Қатты таңырқап: – «Құдай-ау, ел-жұртымды ойранда!» Шап!! – деп өз халқына жау шақыратын да ел басы болады екен ғой! Қарамағындағы халыққа осыншалық өшігердей, осыншама жаманшылық шақырардай, не көрінген мына байғұс ханға!?» – деп айран-асыр болып еді. Осыдан кейін, мына «Ашық хатты» жазу үстінде, әлгіндей кісінің бір елдің басы– Хан екенін губернатор неғылсын! Жұртына жаны ашымайтын ондай үмітсіз де қайырсыз адамнан гөрі, қара халықтың өз ақсақалдарына тікелей тіл қатуды қолай көргені де сондықтан болатын.

	Осылайша... әлгі «Ашық хат» жазылды! Ол ондаған данаға көбейтілді!..

	Енді тек соны көлденең жатқан Жайықтың күншығыс бетін жайлаған көшпенді қырғыз-қайсақ жұртының ел ағаларына жеткізу ғана қалған-ды.

	«Оны кім апарғаны дұрыс?! Бұл жаққа да сенімді, о жақтағыларды да иландыра аларлықтай кім бар?!» Қырғыз-қайсақтың осындағы (Орынбордағы) белгілі де беделді деген үш кісісін барон өзі бір кәдесіне жаратып та қойды. Қайта-қайта оларды жұмсай берудің енді жөні жоқ. Өйтсе, бұл кісілерді мезі етуі өз алдына, ендігі жерде елдегі хан-қараның ол үшеуіне күдігі оянуы мүмкін... Бәлкім, қитығып, қиқайып қалуы да ғажап емес. Оның үстіне, өздері алыс сапардан арып-талып күні кешелері ғана оралған кісілер. «Ендеше, бұл істі тапсырғандай тағы кім бар?!»

	Барон Игельстром әдеттегісінше, кең кабинетті әрлі-берлі кезіп жүріп ұзақ ойланғанда, есіне анада Урал казак әскерлерінің уәйіске кеңсесі бастығының орынбасары, әлгі үкікөз, қақиған атаман – Даниил Донсков айтқан тағы бір адам, – осындағы мешіттің бас имамы, ахун Мұхамеджан Хусаинов түсе кетті.

	Донсков сонда: – Қырғыз-қайсақтар Орта Азия халықтарындай дінді аса қатты ұстамайды деп жүргендердікі – бір қарағанда солай көрінгенмен, ол – бар болғаны, сырткөз адамдардың сөзі, Ваше высокопревосходительство! Шындығында, бұлар фанатик болмағанмен, мұсылманшылық жолына берік халық. Сондықтан дін адамын қатты құрметтейді және олардың сөзіне сүттей ұйиды. Осы себепті, маңызды істеріңізге ахунды жиі-жиі араластырып тұрмасаңыз болмайтын шығар..» – деп еді.

	Қазір барон сол сөздерді есіне алып, бір қиын істің шешімін енді ғана тапқандай, жадырап сала берді... Дереу үстелінің үстіндегі кішкене күміс қоңырауды сыңғыр еткізген. «Слушаю-с!» – деп, сымдай тартылып тұра қалған адъютантқа:

	– Осындағы мешіттің бас имамы, ахун Мұхамеджан Хусаинов ертең таңертеңгі сағат тоғызда менің қабылдауыма келетін болсын! Орындаңыз бұйрықты! – деді қысқа ғана.

	***

	Мұхамеджан хазірет жақында ғана Ұлы мәртебелі патшайымның фәрменімен Орынбор өлкесінің бірінші дәрежелі ахуны деген атаққа ие болып еді. Сондай бір көтеріңкі көңіл күйде жүргенінде, аяқ астынан генерал-губернатордың мына шұғыл шақыртуы оны абдыратып тастады.

	...Асылы, аяғына тік тұрғаннан жалтақ боп өскен күшік, кәукиген дәу ит болған соң да, баяғы тісі батып қалған төбеттерді көргенінде құйрығын бұтына қысып, әрқашан солардың ыңғайына жығыла кетуге бейім тұрмай ма... сол секілді, ес білгеннен көргені – Орынбордағы үлкен ұлықтардың өктемдігі болған соң, соған әбден еті өліп кеткен бұл да өлке бастықтары не айтса, соның бәріне бас шұлғи беруге жүдә дағдыланып кеткен жігіт-тұғын.

	Міне, Уфа және Сіңбір әкімшілік аймағының наместнигі, генерал-губернатор Игельстром арнайы шақырып алып, екеуі оңаша сөйлесіп отырғанда да, ол баяғы күшігінен таланған көпек иттің дағдысымен, бұ жолы да үлкен бастықтың бір ауыз сөзіне қарсы келместен, алдында елпілдеді де отырды.

	Елпілдемей де қайтсін-ау!..

	Бар болғаны – мына іргедегі Қарғалыда, саудагер татардың отбасында өмірге келген бала, әуелі жергілікті молдадан тіл сындырып, одан соң Орынбордағы медреседе оқып жүрген жерінен түу бір қияндағы Бұхараға оқуға жіберілгенде, ол жақта білім алудан да басқа, оқу-тоқуға түк қатысы жоқ, мүлде бөтен бір шаруаларға жегілермін-ау деп әсте ойлаған емес-ті. Сөйтсе, осындағы ұлықтардың ұсынуымен, сонау Санкт-Петербургтегі Сыртқы істер Коллегиясындағылар шет елге оқуға жіберуге мұны тіпті де бекер таңдамаған екен.

	– Өзі – белгілі саудагердің баласы; өзі – зерек шәкірт болса, Орта Азиядағы діннің Ордасы – Бұхараға әдейі білім іздеген боп барған бозбалада кімнің қандай күмәні болмақ? Күдік туғыза қоймас.. Осы баланы жіберейік! – деп, тиісті орындар әдейі таңдапты мұны.

	Оның бәрін бозбала Мұхамеджан алыс сапарға аттанарында бір-ақ білді. Жолға шығар күн жақындаған сайын, ертелі-кеш оңашалап алып, ақыл үйреткіш ұлықтардың айтқандарынан кәміл ұққаны: бұл тек оқу оқып қана қоймайды екен; сонымен бірге, барған жеріндегі ел ішінің жағдайына көз сала жүруі керек екен; сондай-ақ, іргелес жұрттармен Бұхараның қарым-қатынасына, халықтың жоғарыдағы басшыларына қалай қарайтынына шейін назар аударып, осындай-осындай жайттар туралы ұстаздары не айтатынын; оқу орнындағы ірі-ірі үлемдер мен Бұхарадағы өзге де ғұламалар қандай пікір ұстанатынын біле жүруге және соны бұл жақтағыларға мүмкіндігінше хабарлап тұруға тиіс екен.

	Жас шәкірт әккі ұлықтардың құйтырқысын қайдан білсін... алғашқы кезде бұл жақтан көргенбілгенінің бәрін жіпке тізіп, ұзақ-сонар хаттарды керуенбасылардан жіберетін де жататын. Кейін ғой, кейін... Орынбордағы ұлықтар бұған ұсақ-түйектің бәрін тізбелей бермей, мәнді де мағыналы оқиғаларға ғана назар аударуды, әсіресе, Орта Азия хандықтары жайлы және олардың Русияға деген көзқарастары қандай екені туралы көбірек жазуды; сондай-ақ, қырғыз-қайсақ Ордасынан ол жаққа апарылған орыс тұтқындарының ахуалы жөнінде толығырақ мәлімет беруді қадап тапсыратын болды.

	Обалы не керек, соның бәрін бұл шамасы жеткенше адал-ақ орындап бақты!

	...Әйтсе де, жас шәкірттің есі кіріп келе жатқан кезі еді бұл. Күндердің бір күнінде, ол осы істеп жүрген ісінің бәрі аса күмәнді, әрі харам іс екенін; керек десеңіз, тіпті мұсылмандыққа шет, дін қарындасқа опасыздық екенін ұғып, іштей қатты күйзелген. Әсіресе, өзіне білім бергеннен басқа жазығы жоқ, қасиетті Бұхара-и-шариф үлемдерінің алдында ауыр күнәға батып жүргенін айқын сезген кезде, шырмауықтай шырмап алған бұл арам тордан енді қалай шығардың жолын таппай, басы әбден қатқан болатын.

	Содан... осы Орынборға қайтып келіп, орталық мешіттің имамдығына тағайындалған соң ғана «Уһ!» деп, ес жиғандай болып еді.

	Енді міне... жаңадан келген генерал-губернатор шақырып алып:

	– Хусаинов мырза! Сіз қазір Орынбор мешітінің бас имамы, әрі ахун болғаныңызбен, осындай дәрежеге қалай жеткеніңізді, сонау Бұхара мен Кабулға Сыртқы істер Коллегиясының астыртын тапсырмаларымен барып оқығаныңызды да ұмыта қоймаған шығарсыз! – деп, мұның бетіне сынай да барлай қарағанында, Мұхамеджан хазіреттің жүрегі зырқ етіп, іле іші-бауыры да қалтырап қоя берді. Бұл оның: – «Ұмыттым! Ұмытылды!» – деп жүрген, һәм «Өзімнен басқа әзірге ешкім білмейді!» – деп өзін-өзі жұбатып жүрген ішкі құпиясы ғана емес, сонымен бірге: – «А, Құдай! Ендігі жерде олайша жаңылыстыра көрме! Балаң кездегі білместікпен істеген қатеме оралта көрме, Жасаған!» – деп Тәңірден күнде тілейтін тілеуі де, жанының жазылмастай бір жарасы да еді.

	Алайда, бұл орыс дегенің өзге түгілі, өзіңнен өзің жасырып жүретін осындай бітеу жараң барына шейін қағазға түртіп қояды екен ғой!!!

	Мына генерал-губернатор қазір сол қарақ отырланған жараның аузын ақырын ғана басып отырғанын ұққан ахун ешқайда бұлтара алмай:

	– Ия! Діни жоғары білім алу үшін, әуелі Бұхарада, сосын Кабулда оқыған кезімде, Сыртқы істер Коллегиясының бірқатар астыртын тапсырмаларын орындаумен айналысқаным рас! – деп, іші-бауырының қалтырағанын баса алмаған күйінде, өзінің қалайша елпілдей жөнелгенін аңдамай да қалды.

	– Дұр-ре-ес! Мұныңыз дұрыс болған... Және сол жақсылықты әлі күнге есіңізден шығармай жүргеніңіздің өзі – Сіздің де жақсы адам екендігіңіздің белгісі болса керек... Асылы, Ұлы Россияның тәжі мен тағы Империя мүддесі үшін адал қызмет еткен қай-қай ұлдарының да еңбегін ешқашан елеусіз қалдырған емес. Ұлы мәртебелі патшайым анамыз биылғы жылдың басында Сізді Шекара істері экспедициясындағы Қырғыз-қайсақ ахуны етіп тағайындап, арада үш ай өтер-өтпесте, міне, бүкіл Орынбор өлкесінің бірінші дәрежелі ахуны атағын тағы бергені – бұл да сол бұрынғы кездердегі адал қызметіңіздің және бір ескерілгендігі деп білгейсіз! Сіздей адамдар қашан да, қайда да құрметті, Хусаинов мырза! Әрі... мемлекет мүддесіне аса қажет!!! – деп, біраз бөгелген генерал-губернатор, осы кідірісіменақ, негізгі айтпақ әңгімесі мүлде басқа екенін осы арада анық аңдатып, тағы да едәуір ойланып қалды. Үлкен ұлық ойын тарқатқанша, Мұхамеджан хазірет оның не айтқалы отырғанын өзі-ақ бірден білді.

	«Тағы да әлдебір «күрделі» де «қиын» іске жұмсамақ қой! Тек... қайда? Қандай іске жұмсамақ?!» – деп, ол генерал-губернатордың аузынан шығар ендігі сөзді ғана тосып қалған.

	Үлкен ұлық көп күттірген жоқ:

	– Құрметті ахун! Бұл жақта қалыптасқан қазіргі жағдайға байланысты, бізге де Сіздің шамалы көмегіңіз керек болып тұр... – деп, сол «көмекке» аса зәру адамның кескінімен хазіреттің бет-жүзіне назар салғанда, соншама көп сөздің ішінен: «Бұл жақта қалыптасқан қазіргі жағдай...» дегенді ғана жадына тұтып қалған Бас имам, өзін ит арқасы қиянға емес, не де болса осы маңдағы бір жерге жұмсағалы отырғанын сезіп, қуанғаннан басын шайқауға да шамасы келмей қалды.

	Қайта:

	– Айтыңыз, генерал-губернатор мырза! Қолымыздан келетін шаруа болса, аянбаспыз! – деп, тағы да алдыға түсіп елпілдей жөнелді.

	– Құрметті ахун! Егер мен қателеспесем, өткенде Таналықтың шабылуы турасындағы талқыға өзіңіз де қатысқан сияқты едіңіз ғой... Сонда айтылған жайлар: қолға түсіп кеткен біздің адамдарымызды қайтарғызу; шептің екі бетіндегі елді де бірдей тыныштандыру; ол үшін қырғыз-қайсақтардың ханымен бе, қарадан шыққан ел ағаларымен бе, – қайсыларымен болса да бір мәмілеге келу, – әлі күнге тиянақ таппай отыр! Ханға қанша хат жазсақ та, ол:

	«Елінің телі-тентектері айтқанын тыңдамайтынын; ал оларды тұқыртып ұстап отырарлық күш оның қолында жоқ екенін», тағы сол сияқтыларды желеу етіп, тапсырмаларымызды әлі күнге тындыра алған жоқ. Тындыра алмағаны өз алдына, жақында жіберген бір хатында: «– ...Бұл басыбұзықтардың ауылдарына қарулы қалың қол жіберіп, ойрантопанын шығармасаңыздар... олар Сіздерді шабындыдан көз аштырмайды; мені де Хан екен деп құлақтарына қыстырмайды», – деп, әлгі міндетті өзімізге жүктепті. Осыдан кейін, ондай ханнан не үміт, не қайыр?! Сондықтан, мен енді амалсыз... қырғызқайсақ халқының Кіші Ордасының күллі миллаты мен ел ағаларына Ұлы мәртебелі патшайымның атынан «Ашық хат» түрінде Үндеу жазып едім... Енді соны тікелей ел ағаларының құлағына да жеткізетін, қолдарына да ұстататын бір сенімді адам керек болып отыр... Ондай адам – тек Сіз ғана! – деп, осы міндетті мойныңызға жүктесек, құп алар ма екенсіз?!

	– Іһмм... Ия, бұл бір ойламаған шаруа екен, Ваше высокопревосходительство! Екі-үш күн мәулет берсеңіз қалай болады?!

	– Жарайды! Ойланыңыз... Әуелі Үндеудің өзін оқып шығып барып ойлансаңыз, тіпті жақсы! Меніңше, бұл «Ашық хатта» Сіздің дін қарындастарыңыздың шамына тиетіндей де, яки Сізді ұятқа қалдырарлықтай да, ештеңе жоқ, құрметті ахун! Тек ел-жұрттың тыныш, бейбіт өмір сүруіне септігі тисе деген ниет қана бар!

	– Құп тақсыр! Ізгі ниет атаулының қандайына да қызмет қылу – Жаратушы Иеміз ұсынған дін жолындағы біз секілді кез-келген кісінің тікелей міндеті ғой... Көрелік! – деп, генерал-губернатор ұсынған «Ашық хаттың» бір данасын қолына алып жатып, Мұхамеджан хазірет осы мәйін мінезімен-ақ Игельстромды тәнті етіп тастады...





ҮІ-тарау


	Хан ордасы Көтермен Кердері Намаз бидің арқасында, Сұлтансиыққа қарасты рулардың қоныстарын бір түннің ішінде ың-шыңсыз абыроймен тастап шыққан соң, бір пәледен құтылғандай болып, Жайық беттегі төрт Аңқаты мен Борбастауға дейінгі боз далаға қарай үдере жөнеліп еді. Межелі жерге үшінші күні таң бозында ғана жеткен олар, келе шалғыны жапырылмаған бір көк тепсеңге он екі қанат Хан Орданың шаңырағын ең алдымен көтеріп, төңірегін кілең бір ақ үзікті әсем үйлермен дөңгелете қоршаған да, қалған қоңыр үзікті қараша үйлерді аулағыраққа, өзенді бойлай ұбақ-шұбақ тіккізіп тастаған-ды.

	Бұл жақтағы арқайын елдің мырзалары әдеттерінше сәске түске таман ұйқыларынан тұрып, керіліп-созылып сыртқа шығып, жан-жақтарына көз салғанда, – Құдай сақтасын! – көктен түскен бе, жерден өнген бе?! – төңіректері тола ызғындай ел екенін бір-ақ көрді. Құдды, таң қараңғысында қарақұрым боп қанат жайып келіп, қалың шалғынға жапыр-жұпыр қона қалатын қараша қаздардай, мына көш бұлармен іргелесе, ығы-жығы сығылысып отыр!

	«Бұл неғылған ел?! Қайдан келген көш!?!»– Жұрт алғаш аңтарылып қалған.

	Сөйткенше болған жоқ, әр ауылға жан-жақтан ат сабылтқан шабармандар да келіп жетті:

	– Хан иеміз бізбен біршама уақыт қоңсылас болады... Ешкім абыржымасын да, аптықпасын!!! – Ел ағасы Намаз бидің төңіректегі жұртқа тегіс жолдаған сәлемі осы болыпты.

	«Неге бұлай?»

	«Аяқ астынан Ордаға не зобалаң туды?!» – Бұл жөнінде би ешнәрсе демеген. Ештеңенің мәнмағынасын түсіндірмеген...

	Алғашқыда тек таңырқап қалғандары болмаса, өздерінің де бөгде ойы жоқ бейбіт Кердерілер бұған:

	– Е, әйтеуір тыныштық болса жарар... Ел ағаларының бір есептері болған ғой! – дескен де қойған-ды.

	Бірақ... хан Ордасы қоңсылас болғанға бұлардың көздері енді-енді үйренісе бастағанда, ғайыптан келгендей болған бұл көш, қайтадан ғайыпқа сіңді де кетті!

	«Тағы не боп қалды? Кеше ғана қоңсы отырған ызғындай ел қайда жоғалды?!» – Жұрт аң-таң...

	Алайда, мұның таң қаларлықтай да ештеңесі жоқ еді... «Қарағаштай қалың қазақтың іргелі бір жұртының бас иесі емеспін бе?!» – деп жүрген хан Нұралы қарамағындағы қарашаларының бірінің қолтығына кіріп, солармен бөксе тығылыстырып отыра беруді, күн артынан күн өткен сайын, өз сүйегіне өзі бадырайтып тұрып таңба салғанмен бірдей ар көріп, қорлана берген-ді. Жанын жегідей жеген осы уайымға ақыры шыдай алмаған ол, Намаз биді шақырып алдырып, «Алла разы болсынын» айтты да, Ордасын Ақсуат, Қоңыр тауларға қарай,– өздерінің ежелден меншікті қоныстары ҚабанбайҚақпақты жаққа шұғыл көшіріп, бірер күнде Алақан, Ақшат, Ертелетпе, Базарбұлақ, Баспақ төңірегіне кеп біржола жайғасқан болатын. Сонда ғана, – жарықтық Қабанбай-Қақпақтының қалы кілемдей көк майсасын; баланың еңбегіндей былқылдаған шымдауыт томарларын төңіректей кереге жайған соң ғана, – көңілі жайланғандай болған хан, енді бір тыныш тірлік кешетіндей, арқасын кеңге салып еді.

	Асығыстау жасаған осы байламы Аллаға асылық болды ма, келесі күні қоңыр самал ескен кешқұрым шақта, жаңа қоныстағы Орда сыртына кеп, бір топ салт атты аяқ астынан сау ете қалды.

	Хан алыстан-ақ бұлардың киім киістеріне, суыт жүріп келген көліктеріне қарап, тегіннен-тегін жүрген адамдар емесін бірден ұққан. Сол-ақ екен, «Апырай, керек кезінде бұ жұртты шақырып келтіре алмап ем... Енді неғып емешелері үзіле қалды екен маған?»– деп, меймандарын көрмей-білмей жатыпақ шекесі тырысып, кім де болса, мына кісілердің мезгілсіз жүрісін жаратпай, іштей түйілді де қалды.

	Соның арасынша, әлгі кісілердің алдынан шыққан төлеңгіттерінің бірі келіп:

	– Хан ием! – деп тағзым еткен. – Тақсыр, қарамағыңыздағы қарашаңыздың біраз басты кісілері Ордаңызға ат басын тіреді. «Алдиярға жолығып, айтар сөзіміз бар!» – дейді. Не бұйырасыз?! – деп, тізе бүгіп отырып қалды.

	– Кімдер екен?! Таныдың ба? – деді, томаға көзі тұнжыраған кәрі хан қабағын ашпастан.

	– Неге танымайын... Кете Көккөз би, Беріш Қара, Есентемір Сасықбай батырлар, Таз Құлжабай би, Таманың ел ағалары, ағайынды Қадыр мен Садыр...

	– Жарар! Бүгінше қонақ етіңдер... Ордаға ертең әкелерсіңдер! – деді хан түсін өзгертпестен.

	***

	Ертесіне:

	– Алла жар, хан!

	– Иә, Алла жар болсын, тақсыр!

	– Ассалаумағалейкум, алдияр! – деп, жамырай сәлемдесіп төрге озған игі-жақсылар жайғасып бола бергенде, атадан қалған арқалығы биік сандал тақтың үстінде отырған самарқау кәрі хан да:

	– Иә, бар жақсылық өздеріңмен бірге болсын! – деп, ерін ұшымен ғана сүлесоқтау үн қатқан. Онысын біреулер естісе де, біреулер естімей қалды.

	Естігендері:

	– Әумин! Айтқаныңыз келсін! – деп елдің дәстүрі бойынша бет сипап жатқанда, естімегендері «осы кісі бірдеңе деді-ау?» деп, тіпті былқ еткен де жоқ. Іштей әлденеге тас түйіліп келген бұлар, құдды кісі сабағалы жүргендей, қолдарына ұстай келген бір-бір жуан қамшыларын отырар-отырмастан алдарына кесе-көлденең тастай-тастай салысты.

	Бұлардың осы қимылын жақтырмады ма:

	– Ия, жайлы жаздың күнінде жайғасып жатып бағланның басын ұстап, жамбас жегелі жүрген адамдар секілді емессіздер. Байқаймын, жүрістеріңіз суыт! Ал, жұмыстарыңызды айтыңыздар! – деді Хан бірден әңгіменің төтесіне көшіп. Бұлардың Байбақты Сырым би аулындағы кеңеске қатысып, мұның сыртынан шешім қабылдап, оларын орысқа өз беттерінше жөнелткелі жатқандарын естіп-біліп отырған алдиярдың үнінде мошқау да, кекесін де бар еді...Онысын тіпті жасырғысы да келген жоқ. – Сөйлең! – деді иегін шошайтып алып.

	– Иә, тақсыр, дұрыс айтасыз! Бұл күнде жайғасып жатып бағланның басын ұстап, жамбас жеуге мұрсат бар ма?! Ел дағдарған, ер сандалған бір кезең болып тұр ғой! Екі күннің бірінде жағалас! Екі күннің бірінде Жайық үшін жандасу! Ұзын аққан Жайыққа жақын келтірмейміз! – деп, атты казак әлек; Әкеңіз, Әбілқайыр хан айтқандай: «Жайықтың суы тартылып, табаны құрғап қалғанша, бұл жерден қазақ ешқайда кетпейді!» деп қасарысып, біз әуре! Қырық жылға жуық хан болған өзіңізге де бәрі аян нәрсе ғой... тақсыр!? Оның несін айта берейік. Аузы түкті кәуірдің азары әбден өткен соң, бір кезде Өзіңіздің саптағы батырыңыздың да, санаттағы биіңіздің де бірі болған – Байбақты Сырым жуықта біраз жұртты бастап, түу бір қияндағы Таналықты шауып қайтып еді... Жаңадан келген жандарал соған байланысты адам жұмсап, араға кісі салып, келісімге келуге шақырыпты. Жібергендері – Мінәнайдың Ақ базарындағы белгілі делдал Шүкірәлі бай; сондағы мешіттің мәзіні Шәпи дейтін молда жігіт; үшіншісі – өзіңіздің күйеу балаңыз, Тойғара ханшаның жұбайы Нұрмұханбет! Сәлемі: – «Жай-жағдайды ашық сөйлесейік»; «Келіссеңіздер, жәсір айырбастасалық!..»

	«Және қордаланып қалған өкпе-реніштеріңіз болса, оларды да бейбіт, тыныш жолмен реттейік!».

	Осы уақытқа дейін бірде-бір жандаралгүбірнатырдың аузынан шықпаған сөзді естіген соң, мына жұрт Байбақты Сырым бидің аулында бас қосып, бұл істі біраз келеге салғаны рас. Және де үлкен ұлық әлгі «сәлемін» тікелей өзімізге жолдаған соң, біз бір... басында – миы, аузында – өзінің айтар сөзі жоқ, мақау кісіге ұқсап, жауап қатпай қалуды ыңғайсыз көріп, көпшіліктің атынан хат та даярладық. Бірақ осының бәрінен Сізді де құлағдар етпей, ұрлық қылған кісілерше бұқпантайлап әрекет қылуды қолайсыз көріп, алдыңызға келіп отырмыз.

	Не айтасыз, қане, алдияр?! – деп, Кете Көккөз би сұраулы жүзбен Ханға қарап қалған.

	– Ей, Көккөз! Қыларларыңды қылып болып, енді неменеге ақыл сұрап отырсыңдар? – деді, әнеукүннен бері іші қыж-қыж қайнап отырған Хан бірден қитыға, қиястана сөйлеп. –Кісі ақылды алдымен сұрап, істі артынан жайғастырар болмас па?! Бәрін өздерің кесіп-пішіп, түйінді де өздерің шешіп, енді кеп менен ақыл сұрай қалыпсыздар! Ел шапқан кісілерге Мен нендей ақыл айтпақпын, қандай кеңес бермекпін?! Жо-о-оқ!!! Сіздерге айтар ақылым да, берер кеңесім де жоқ! Жұмыстарың сол болса, бара беріңдер... Барыңдар!!! Және... «ақылшыларың» Байбақты Сырымға да айта барыңдар... Атаман Шағанақты Хиуаның сартына құлдыққа сатып жібергені үшін, орысқа жетпіс жылқы, үш жүз елу сом ақша беріп, бір «тентектігін» мойныммен көтергем. Енді мына тұста өз қолымен қылғанды, өз мойнымен көтерсін! Жаңадан келген жандарал алдында да жауабын өзі берсін! Менен аулақ! Аулақ... –деп, құдды, ентелеп келіп қалған әлдекімдерді кеудеден әрең тіреп тоқтатқандай, оң қолын ілгері созып жіберіп тосқауыл қойғанның ишарасын жасап еді.

	– Тақсыр, дат! – деген біреудің ащы даусы осы кезде қаттырақ шығып кетті.

	Қимыл-қозғалысы кібіртік тартып қалған кәрі Хан ақырын бұрылып, дауыс шыққан жаққа қараса, Ысықтың бас биі Қаратау мырза шарт жүгініп те үлгерген екен. Бұған бет бұрып:

	– Дат, тақсыр, – деп, алдында жатқан қамшысын тағы бір көтеріп тастады.

	– Ия, датың болса айт, Қаратау?! Сөйле, қане... – деп, Хан оған да түйіле қараған.

	Бірақ Қаратау би хан қабағынан ыға қойған жоқ:

	– Мен сөйлесем... тақсыр хан, Сіз көз-көрекі біреуге жала жауып отырсыз! Иә-иә, жала жауып отырсыз, тақсыр! Жаңа ғана өзіңіз айтқан, Байбақты Сырымның «тентектігі» туралы сөзіңіз – түгелімен жала! – деді би әр сөзін шегелей түсіп. – «Жала емес!» десеңіз, айтыңызшы қане, сол тұста төменгі Топайлының түбіне кеп қонып жатқан өзіңіздің бір аулыңызды әлгі атаманның шапқаны бекер ме?! – Жо-о-оқ, бекер дей алмайсыз! Өйткені, шындықтың маңдайы – қасқа; айдай жарқырап көрініп тұрады және атаман Шағанақтың аулыңызды тапа-талтүсте шапқанын бүкіл ел біледі. Ал, Байбақты Сырым болса, сол атаманға қарсы шапқанда: – «Бұл – хан Нұралының ғана намысы емес, бұл – халықтың намысы! Өйткені, әй-шәй жоқ Ханымызды шапқан кісі – елді «ел екен-ау!» демеген; халықтың намысын аяққа таптағысы келген кісі!» – деп, кекке буырқанып, арға шапты. Сіз болсаңыз, бүгін келіп сондай адамның ісін «тентектікке» тели салғыңыз келеді... Бұл – қай сасқаныңыз, алдияр?! Қай ғайбатыңыз?!

	Жә! Біз Сізді білеміз ғой, тақсыр! Сіз өмір бойы орыстың қас-қабағына қараумен келе жатқан адамсыз! Әйтсеңіз де, осы уақытқа дейін бетіңізден алып, бір ауыз артық сөз айтқан қазақ жоқ еді! Сонда да, бір кезек халқыңыздың қамын ойлаудың орнына, Жайықтың арғы бетіндегілерге қарап жалтақтаудан әсте танбай келесіз. Енді Сізге қарайлаумен қашанғы бұ қазақтың көзі ағара беруге тиіс?! Бір жағына шығатын кезіңіз жетті ғой! Әлде, орыспен осы ауыз жаласқаныңыз өле-өлгенше осылай кеткені – кеткен бе?!

	– Тәйт! Не сандалып отырсың сен, Қаратау!? Қараша қазақ,.. әлі күнге ештеңенің мәнісін ұқпай жүріп, ханыңа қарсы неге шаптығып сөйлейсің!? Білгің келсе, сөз тыңда әуелі... – деп, ашуға булыққан ханның жүзі түтігіп кетті. – Мен орысқа жалтақтасам, ең бірінші, осы елдің қамы үшін жалтақтаймын! Екіншіден, жалтақтамасқа әддім де жоқ! Өйткені, атадан қалған алтын таққа отырмай жатып, мені орысқа жалтақтатып қойған – мына өздерің!!! Өтірік болса, айтыңдаршы қане... әкем Әбілқайыр хан Мұхамбет қазы баһадүрдің Өлкейек бойындағы қасиетті қабірінің топырағы басылмай жатып, атаның алтын тақыты дауға түсе жаздағанда, жаныңды салып қай қазақ қолтығымнан демедің? Қайсысың сүйеу болдың?! – Ешқайсысың да демеген жоқсың! Ешқайсың да жараған жоқсың сүйеуге! Демесе, демеп жіберген – бір ғана сары ала иық орыс ұлығы! Мені өмір бойы қолдап та, қолтықтап та келе жатқан сол орыс ұлығы болса, қалайша мен оған қарайламаймын!? Қалайша онымен ақылдаспай отырам!? Орысты итеріп тастағанда, сүйеу қыларым– мына сендер ме?! Пішту-у! Сендердің жайларың маған бесенеден белгілі емес пе?! Өңгесін былай қойғанда, сендер Хан мен қараша арасындағы қарымқатынастың жосығын да сақтамайсыңдар ғой! Міне, қазір де ойларыңа келгенді істеп, сыртқы қарымқатынастардың тек қана Хан арқылы жүргізілуі тиістігі туралы жосықты тағы да бұзып отырсыңдар! Осыдан кейін, мен сендерге не деуім керек, сендер маған не уәж айтпақсыңдар?!

	– Дат, тақсыр! Өршіп-өршіп сөйлеймін деп, өтірікті көп қосып жіберсеңіз, өкпеңіз қабынып кетер... Сөздің расы керек болса, Сіздің қалай хан көтерілгеніңізді көзімен көрген кісілер құрып біткен жоқ. Бар әлі олар! – деп, жайшылықта мінезі жұмсақтау көрінетін Көккөз би кенет қатты шамырқанып, өзі ақсары кісі... күреңітіп кетті. – Иә, қысылғаныңызда қолтығыңыздан қаттырақ демеген – орыс екенін олар біледі. Демеді Сізді орыс! Алайда, ол тегіннен-тегін демеген жоқ. Сізді Хан ете алса, болашақта қазаққа сөзін өткізу оңайырақ болатынын біліп, сол үшін жанталасты. Ал, шын ниетімен, риясыз таза көңілмен Өзіңізді ақ киізге отырғызып хан көтерген – бәрібір аз да болса өз қазағыңның билері емес пе еді?! Неге бүгін солардың тірісіне тіл тигізіп, өлісінің аруақтарын күңірентіп отырсыз? Онымен қоймай, хан мен қараша арасындағы қарым-қатынастың жөн-жосығы бұзылғанына да енді қара қазақ баласын кінәлағыңыз келеді. Жоқ, тақсыр! Әз Тәуке заманынан келе жатқан бұл жолжобаны кім бұзғанын біз білеміз. Ол – мына Сіздің өзіңіз! Міне, отыз жылдай болды, бұл елдің ақсақалды ағаларымен, ақылшы билерімен, ең болмаса бір рет бас қосып, кеңес құрдыңыз ба?! Хан диуаны жанындағы билер кеңесі қайда жоғалды? Қашан Сіз бір күрделі істі көпшіліктің келесіне салдыңыз?– Жоқ! Салған жоқсыз! Бас қосып, бір де кеңес құрған емессіз! Мөңке би жарықтық айтқандай: «Кербез билер кеңестен қалғанына, Кер айғыр шабыстан қалғанына»... не заман?! Сөйтіп отырып, бар кінәні тағы да баяғы байғұс қара қазаққа аудара салғыңыз келеді... Жо-о-оқ, мұныңыз жарамайды! Айтар ақылыңыз да, берер кеңесіңіз де жоқ болса, хо-о-ош.

	«Тауықсыз да таң атқан!» Нұралы хансыз-ақ өзіміз де істің бір жөнін табармыз. Осымен «Қайыр, хош!!!» – деселік ендеше!

	– Ойбай-ау, несіне қайыр-хош десеміз?! Бұл Нұралыны осы елдің басы ғой, – деп жүрсек, орысқа әбден берілген опасыз хан екен ғой! Тұрыңдар, қане..

	Ендігі жерде мұнымен қанжығада көрісерміз!– деп, Есентемір Сасықбай батыр мен Беріш Қара батыр қатар сілкінісіп, орындарынан атып-атып тұрып еді, қалғандары да қапаш-құпаш етектерін жиып, көтеріле берді.

	***

	Жаңа ғана кеу-кеу әңгіме гүлеген Хан Ордадан жұрт кенет дүрк көтеріліп шыға жөнелгенде, біресе Ханға, біресе қамшыларын сүйретіп шығып бара жатқан мына дүлейлердің қабарған қасқабақтарына жалтақ-жалтақ қарап, орнынан қозғала алмай қалған ноғай молда Аббас, он екі қанат Орда ішінде жым-жырт тыныштық орнап; сілтідей тынған сол тыныштық дем сайын еңсені езіп бара жатқан соң шыдай алмай:

	– Иә, Алла, өзің жар бола гөр!.. – деп, өксігін ішіне тартқан балаға ұқсап осы бір сөздерді еріксіз күбірлеген.

	Қақ төрде қазықтай шаншылып отырған айыр қалпақты, алтын тон, сыз қабақ Ханның құлағы мұның күбірін шалып қалған екен:

	– Қырсық шалған елге Құдай жар болушы ма ед? Жар болмайды Құдай бұларға! Болмайды!!! – деп, шаңқ-шаңқ ете қалды.

	Даусы шолақ мылтықтың дыбысындай келте шықты.

	– Тіфә-тіфә, алдияр тақсыр! «Тіфә-тіфә» деңізші! Аузыңыздан шыққан әрбір лебізіңізді аңдып тұрар әзәзіл бар-дүр! – деді молда сабырға байырқалатқандай.

	– Неге «тіфә-тіфә!» деуім керек?! Неменесіне «тіфә!» демекпін?! Қаңғыбас қара қазақтан: «Орысқа сатылған опасыз хансың!» – деген сөз естігенім үшін бе?! – деп, ханның даусы тіпті қатты шығып кетті.

	– Жоға! Сабыр түбі – сары алтын-дүр, Хан ием. Сол үшін айтып жатқаным-дағы...– деп Аббас молда сөзінің аяғын күмілжітіңкіреп еді.

	– Жоқ! – деді, Хан тағы да қатқыл үнмен. – Жоқ! «Тіфә» да демеймін, айтқан сөзімді қайтып та алмаймын! Қаймана қазақтың қалаңғыры мен қасаңғырынан әлгіндей сөз естігенше, құдіреті күшті Құдайдың бір өзіне-ақ күфір болғаным он есе артық... – Ханның иегі мәлкілдеп, даусы да біртүрлі жарықшақтанып кетті. – Қайтып алмақ түгілі, ендігі жерде бұлардың бірде-бір сөзін кешірмеймін де, кешпеймін! Қолдарынан келсе, шауып алсын! Аямасын мені де! Мен де аямасқа кеттім. Қайда еді әлгі... қағаз-қаламың?! – деді хан.

	– Ләббай, тақсыр! Бар ғой... – деді, ноғай молда жасыл барқыт тақиясын төбесіне қарай ысырып.

	– Бар болса, ал қолыңа! Ақ патшаның әскерін шақыртып, Құдайын ұмытайын деген бұ ит қазақтың тұқымын тұздай құртайын! Көздерінен сорасы ақпай, «Көке!» де демейтін, көнбейтін де немелер ғой айтқанға!!!

	Хан жарлығын екі етпеуге дағдыланған ноғай молда еппен басып шығып кеткен; сол бойда мысықтабандап қайта кірді де, қағаз-қаламын ыңғайлап, әдеттегі орнында сөз тосып, тым-тырыс отырып қалды.

	Хан алшиып отырған күйі, екі алақанын екі тізесінің үстіне қойып, кеудесін көтеріңкіреп, төре тұқымына тән тәкаппарлықпен басын сәл шалқайта ұстап; аузымен емес, иегімен сөйлеп отырғандай, шоқша сақалы шоштаңдап:

	– Дайын болсаң, жаз!!! – деді де, мүдіріссіз сөйлеп кетті.

	«...Ұлуғ мәртебелі, биік мансаблы жандарал-поручик, уа һәр науғы кауалері, Уфа хәм Сіңбір шаһарларының жандарал-гүбірнаторы, Орынбор гүбірниесінің ұлуғ хакімі, һәм Орынбор уәлаятындағы Һәмма қағидалы уа қағидасыз ләшкердің сардары, бас сахибқыран Осип Андреевич Игельстром хазіретлеріне! – де!..

	Хан ентігін әзер тежегендей, осы арада бір тыныстаған. Талай хаттың басына талай рет қайталап жазған сөздері болған соң, жасыл барқыт тақиялы



	ноғай молда мұны баяғыда сүйкектетіп тастап, тағы да сөз тосып отырды.

	– Жазып болдың ба? – деді Хан. Мұрағы маңдайын қысқандай көрінген соң, бас киімін сәл жоғары ысырып қойды.

	– Иә!

	– Тағы да жаз!

	...Ғали қаһылы хазіретлеріңіздің өткен әсет айындағы (он алтысы мен он сегізінде) үшбу хатлары бинка уасыл болынды. (Хан әуелі осылайша қойыртпақтап бастап, артынан таза қазақшаға ауысатын әдеті бар еді. Қазір де сөйтетінін ноғай молда Аббас біліп отырған. Келесі сәтте солай етті де!) Тек бір әттеген-айы, әлгі хаттарыңызда маған дұспан болып жүрген қайдағы бір ұры-қары қазақтардың қылмысы үшін, менің өзімді қоса айыптағаныңыз жаныма жаман батып, бұл күнде бек қапа болып отырмын.

	Ақиқатына келсек, әлгі хатыңызда өзіңіз айтқан ұрықары қазақтар Сіздің Ғали қаһылы хазіретлеріңізге қандай дұспан болса, маған да сондай қастас адамдар. Менен әлдеқашан сырт айналып, жаулық жолына түскен сол қанішер қарақшылар үшін өзімді айыптағаныңыз жаныма ауыр тигенін жасыра алмаймын... «Сол елдің Ханы – сенсің; сондықтан, иә өзің, иә балаларың барып, қарақшылардың қолына түсіп кеткен біздің адамдарымызды қайтарып әкеліп, маған тапсырыңыздар!» – дейсіз. Сөзіңізге қарағанда, жоғары мәртебелі мырзам, мен бір солардың сыбайласы секілдімін; маған сенбейтін сияқтысыз. Мұныңызға таңырқамасқа әддім жоқ. Қаптаған қара қазақ бұл жақта мені қас дұшпанымыз деп отырса; айтқаныма сенбей, жаулық жолын тұтқан әлгілерге балаларыңды жібер,– деп, анау жақтан Сіз дігірлейсіз. Әлдеқашан ат құйрығын кесісіп, кектесіп кеткен кісілердің ортасына бауыр етім– балаларымды жібергеніммен, олар менің айтқанымды бәрібір тыңдамайды; тыңдамағандары былай тұрсын, бітуажаға жіберген балаларымды бауыздап тастаудан да жүзі жанбас олардың. Сондықтан, әлгі хаттарда айтқандарыңыз – достың сөзі емес, маған сенбестің сөзі секілді, мәртебелім! Бұл құрыған қазақтың қалаңғыры мен қасаңғырын жөнге салам деп, Сіздің сеніміңізден айрылғаныма әрине, бек өкініштімін. Иә анда жақсы ат жоқ, иә мұнда жақсы ат жоқ, қазір осылайша екі оттың ортасында шөре-шөре болып отырған жайым бар.

	Міне, бүгін де бір топ ниеті бұзық қазақтар келіп:

	«Бұл хан көз жасымызды неге көрмейді десек, орысқа әбден берілген адам екен ғой» деп кетті. Бұдан соң барар жерім, басар тауым қалмай, мен отырмын. Тәңірі жарылқағыр тақсыр-ау, талай жерде айтқан сөзімді тыңдата алмаған соң, елді алатайдай бүлдіріп жүрген бұл басыбұзықтардың ауылдарына әскер жіберіп, әкесін танытпасаңыздар, қоймайды! – деп, талай қақсаған жоқпын ба?! Сол сөзімді тағы айтам: шекараға тыныштық бермей, шепті жағалап екі күннің бірінде атыс-шабыс жасап жүрген әлгі әумесерлердің ауылдарына қарулы қалың қол жіберіп, әсіресе Жаманқаладан төменгі, ал Елек пен Жемнің жоғарғы жағындағы елдердің тас-талқанын шығарып, шаңырақтарын ортасына түсірмесеңдер, сөйтіп ендігәрі сіздерге қарай аяқтарын аттап баспайтындай етіп, біржола бездіріп жібермесеңдер, бұлар сіздерді де шабындыдан көз аштырмайды; мені де Хан екен деп ешқашан құлақтарына қыстырмайды. Бар айтар ақыл-кеңесім, ескертерім де – осы. Сондықтан бұл үшбу хатты алған бойда, шұғыл түрде, ауыр қолмен әлгі мен айтқан жерлерге аттаныңыздар!

	Ұлығ мәртебелі, биік мансаблы, Ғали қаһылы жандаралгубернатордың ғұзырына құлдық ұрып, үй-ішінің де сағ-саламаттлығына тілектес болып, дұғай-дұғай сәлем жолдаушы мен –

	Нұралы хан.

	Бір мың бір жүз тоқсан екінші ұлу жылының111 әсет айы112, жұлдыздың 21 күні».

	– Жазып болдың ба?

	– Болдым...

	– Болсаң, әпкел бері! – деді хан.

	Аббас молда сиясы кеуіп үлгермеген ақ қағазды қолына ұстата берген. Қырыстанған қабағының сызы қатая түспесе, бағанағыдан бір де кемімеген ашулы хан, хаттың аяғына өзінің: «Хан баһадүр НұрМұхамед-Әли» деген жазуы бар мөрін басып жатып:

	– Қап бәлем, ендігі жерде ісім осылармен болсын! Аямағаным! Аямасын мені де... – деді тағы, шықшыты бүлкілдеп. Сонсоң: – Әлгі біздің Мәмбет қайда екен, мына хатты дереу Текедегі113 Уәйіске кеңсесіне, сондағы атаман Донсковқа жеткізсін! Аржағында не істеуді Донсковтың өзі біледі... Ал, Сіз Мәмбетке қадап тұрып қаттырақ айтып жіберіңіз:

	– Аса құпия хат бұл! – деді, нықтай түсіп.

	***

	– «Аса құпия!» ... Іһмм!!! – Әлгінде ғана надворный советник Чучаловтың қолынан көрген хаттың шекесіндегі ірі-ірі әріптермен жазылған осы бір сөз көз алдына тағы келгенде, бет-аузы еріксіз тыржиып кеткен Нұрмұханбет ащы мырс етті. – «Неғылған құпия ол?– деді сонсоң тағы да ит жыны құрысып. – Қайдағы құпия?! «Құпия» дегенді бір кісі ғана біліп, сонымен тынса – әні, сол «құпия»! Ал, әлгі хатты әуелі генерал-губернатордың өзі оқыса, ол Шекара істері экспедициясының бастығы, әрі Орынбордың обер-коменданты Зенбулатовқа жіберсе; Зенбулатов надворный советник Чучаловқа жолдаса, Чучаловтан енді, міне, біз – Шәпи екеуміз естіп отырсақ, оның не құпиясы қалды?! Кісінің жынын келтіріп: «Аса құпия!» – дейді тағы. Осынша адам біліп отырған хат – құпия болушы ма еді?! Ертең-ақ бүкіл елге жайылмай ма ол?! Сонсоң, мынадай сұмдықты естіген елдің не істейтінін, бір Құдай білмесе, арғы жағын кім айта алар»... – Орынбордағы Шекара істері экспедициясының титулярный советнигі болып қызмет істейтін бірден-бір қазақ, әрі ханның күйеу баласы Нұрмұханбет Әбужәлелов, қайын атасы Нұралы ханның «Аса құпия!» деп әспеттеп жіберіп отырған хатын мұндағылар көлденең көк аттылардың бәріне әдейі көрсетіп, «Хандарыңның сиқына қараңдар!!!» дегендей, желеулетіпжелпілдетіп жүргеніне жыны келіп; әрі Ханның өзі де Орынбордағы ұлықтардың қазақты кісі екен деп менсінбейтінін әлі күнге ұқпай жүргеніне өлердей ыза болып, өзінің қуықтай кабинетінде тұлан тұтып отыр...

	Ит жынын қоздырып кеткен – осыдан бірер сағат бұрын мұның бөлмесіне бас сұққан өзінің тікелей бастықтарының бірі; бірі ғана емес-ау, бірегейі – надворный советник Чучалов еді.

	«Атаңа нәлет, шоқыншық-ай! «Құдай біледі» деп айтайын, тап осыны әдейі істеді-ау сол лағнет! Бізді бір түк түсінбейтін мақау көріп... – деп, Нұрмұханбет қазір оған да тісін қайрап-ақ отыр. – Әйтпесе, немене... Қасымда Шәпи барын біліп келіп тұрып, соның көзінше ханның генерал-губернаторға; ал, генерал-губернатордың пікірлесу үшін Шекара істері экспедициясына жолдаған хатын неге әдейі көрсетті?! Және... көрсетіп қана қойған жоқ-ау, ежіктеп тұрып оқыды ғой! Оқыды! Сонсоң, өп-өтірік бұлардан пікір сұрағансыды... Әншейінде адам қатарына қоспайтын кісілерінің пікірі керек еді соған көк тиынға!!! Әдейі істеді ғой, әдейі!!!»

	«Ой, залым-ой, залым-ой!!! Сонда бұл – екеуінің бірі болмаса бірі күні ертең-ақ елдегі кісілердің құлағына сыбырлар...» – деген есебі-ау, ә?! «Елі естісе, қайтер екен?!» – деп, алыста отырып аужай аңдағандары ғой...»

	«Ал, енді.. әлгі хаттың сұмдық екені, шынында да, сұмдық енді! Хан атамыз қалай ғана дәті барып жазғызды екен соны?! – Нұрмұханбет екі шекесін қос қолымен сығымдап ұстап, көзін жұмған күйі қатты күрсінді. – Жарайды! – деді сонсоң, – ел ағалары қатты-қатты сөз айтқан-ақ шығар... Жарайды, тіпті тілдері тиіп кеткен жерлері де бар болар. Бірақ жұрт сөйтті екен деп, «бір өзінде қырық кісінің ақылы болуға тиіс» Хан осылай ете ме екен?! Сұмдық қой мынаусы!... «Жандарал мырза! Шекараға тыныштық бермей, шепті жағалап екі күннің бірінде атыс-шабыс жасап жүрген мына әумесерлердің ауылдарына қарулы қалың қол жіберіп, әсіресе Жаманқаладан төменгі, ал Елек пен Жемнің жоғарғы жағындағы елдердің шаңырағын ортасына түсірмесеңдер... бұлар сіздерді шабындыдан көз аштырмайды; мені де Хан екен деп құлақтарына қыстырмайды. Айтарым: осы хатты алған бойда, әлгі мен айтқан жерлерге ауыр қолмен жедел аттаныңыздар!» – Ал, керек болса... ел иесі ханыңның сиқы!

	«Сонда не болдық?!»

	«Енді қайттік?!»

	«Шәпи де қызық... «Мына хан өз еліне өзі жау шақырып, не деп отыр, ей?! Тіпті әскердің қай жерлерге баруы керектігіне шейін өзі көрсетіп...»– деп, сол жерде кәдімгідей шыж-быж болып, Чучаловтың арам торына өзі түсе жаздады. Құдай сақтағанда, тар бөлмеде тап қасында отыр еді... Біресе білдірмей тізесінен нұқып, біресе ақырын ғана аяғын басып, серігінің буырқанған қыжылын бұл әрең басты әйтеуір.

	Ал, шоқыншық Чучалов болса, Шәпидің әлгі сөзіне жаны кіре түсіп:

	– Сіз, хұрмәттлу мулла, өзіңіз бір... қазақша да, орысша да білетін көзі ашық адам екенсіз! Ара-тұра осында келіп, қырдағы елдің хаттарын тәржімәлауға қол ұшын беріп тұрсаңыз қайтеді? Хат деген көп! Өте көп... Мен, надворный советник ретінде, сіздің ақ-адал еңбегіңіздің ақысын тиынына шейін мұқият төлеттіріп тұрар едім... – деп, жабысты да қалды оған.

	«Апыр-ау, жаңағының арасынша мынаның Шәпиге неғып құсы құлай қалды тағы? Әлде, бұлардың өзге де көздеген сұмдықтары бар ма?! Анау жақтағы, – хан мен ел ағаларының жанындағы, – татар молдалар – тек қана хатшылар емес, сонымен бірге Орынбордың сол жақтағы көзі мен құлағы; күндіз-түн қас қақпастан тың тыңдап отырған конфиденттер114 екені аздай-ақ, енді өздерінің әлдебір арам пиғылдарын жүзеге асыру үшін, бұлар, бәлкім, бізді де қоса пайдаланбақ шығар?! Сөйтіп, елден келген, немесе елге жіберілетін хаттарға осындағы аздаған қазақтарды да кірістіріп, – (сонсоң жақсы сөз де, жаман сөз де жерде жата ма?!), – ертең ел ішін иттей қырқыстырып қоймақ қой! Бұлар ма, бұлар... өз мақсаттарына жету үшін, ешқандай харамдықтан тартынбас, сірә! Түрлері жаман бұлардың!.. Жам-ма-а-ан!!!» – деп Нұрмұханбет сол жерде-ақ қатты ойға қалған. Сол ойдан әлі де арыла алмай отыр.

	Басы толы сансыз сауал... бірақ бірде-бірінің нақты жауабы жоқ! Тек бірі келіп, бірі кетіп, бейберекет сапырылысқан мазасыз ойлар... Мазасыз ойлар ғана толассыз келіп-кетіп жатыр, келіп-кетіп жатыр...

	***

	Зайыбы хан қызы болғанмен, сонау Орда мен мына Орынбордағы орыс кеңсесінің арақатынасы туралы (ол қатынас жақсы болған күнде де, жаман болған күнде де) титулярный советник Нұрмұханбет әйелі Тойғара ханшаға ешқашан әңгіме айтпайтын. Мұнысы – «Кеңсе құпиясын сақтайыншы» дегендегісі де; яки, «Әлдебір қолайсыз әңгімелер құлағына тие қалса, әйелім күйзеліп қалар» деп, зайыбы Тойғара ханшаның жәйін ойлағандағысы да емес-ті; бұл – «Ер жігіттің ішінде ерттеулі ат жатсын!»; «Ер азаматтың ісіне, әй, кәпір, осы... сүйреңдеп қатын араласпаса екен!» деген секілді, қазақы тәрбиеден қалыптасқан әдет-ті. Бірақ бүгін... анада сапарлас болған серіктері: Шүкірәлі мен Шәпиді үйіне шақырып қонақ ете отырып, осы қонақасы үстінде ол бағанағы қолайсыз әңгімені әйелінің көзінше бірінші рет, ашықтанашық жайып салды.

	...Дастарқан басында төрт-ақ адамды.

	Әлгі бір әзірде отағасы: – «Оңаша айтатын сөз бар!» – деген соң, бұл үйдің бибісі Тойғара ханша қызметші әйелді де мұнда келтірмеген. Енді, міне... мынадай сұмдық әңгімені ол өз күйеуінің аузынан, өз құлағымен еріксіз естіп отыр. Сондықтан ба, ханшаның қазақ әйелінде аса сирек кездесетін ақ қағаздай ерекше аппақ жүзі біресе алаулай қызарып, енді бірде сонардың кіршіксіз қарындай сұп-суық боп тына қалып, дәл қазір оның іштей толқып та, әлденелерден қатты қорқып та отырғаны анық көрінді. Әйтсе де, хан қызы емес пе, қанына тартып, қақиған қалпынан айныған жоқ; білектей-білектей қап-қара қос бұрымы арқасына құлаған әдемі де өр басын барынша тіп-тік ұстап, артық қимыл жасамастан, шәйді де сол бұрынғысынша, кербез сызылған күйі өзі құйып отыр. Және жай отырған жоқ, аппақ жазық маңдайы жарқырай түсіп, төре қыздарына тән сабаудай ұзын кірпіктерін андасанда ғана бір қағып, ақ-қарасы айқын, үлкен де нұрлы көзімен қасындағылардың әрбір қимылын да, ауыздарынан шыққан әрбір сөзді де қалт жібермей, бағып отыр.

	Дәл осылайша үнсіз отырған екінші адам – шытырадай аппақ шалмасын басына жеңіл ғана орай салған молда жігіт Шәпи. Әңгіменің жай-жапсары өзіне де әбден мағлұм болған соң, ол қазір соны Шөкеңе... – Шүкірәлі ағаға! – ежелеп айтып отырған Нұрмұханбеттің сөзін бөлмей; ашаң жүзіне құп жарасқан дөп-дөңгелек құндыз қара сақалын андасанда ғана бір сылап қойып, әңгіменің аяқталуын сабырмен тосуда.

	Ал, мынадай сұмдықты бірінші рет естіп отырған Шүкірәлі бай, бағанағы бұлардың өздеріне ұқсап қайта-қайта өрекпіп, қайта-қайта қызыныпбасылып, қызынып-басылып, әңгіме аяқталғанша тағат таппай, әрең шыдаған-ды.

	Нұрмұханбет тоқтағанда:

	– Ойпырмай, шырақтарым-ай, мынау сұмдық екен! – деді екі інісіне бірдей шошына қарап. – Бұл енді бір бәленің басы болып жүрмегей!.. Сен, Нұрмұханбет қарағым, ханға жедел хабарлас. Қанша айтқанмен, қайын атаң ғой... сақтандыр ханды! Әйтпесе, ертең сені «іштен шыққан сұр жылан» көріп жүрер. Және... осы көрген-білгеніңді түгел жеткіз! Әсіресе, «Аса құпия!» деп жіберіп жүрген әлгі хатының айдай әлемге әйгі болғанын баса айт! Ештеңесін жасырма! Біз жасырғанмен, мұны ертең-ақ еститін ел, оны бәрібір оңдырмасы анық. Сондықтан, хан енді өз басының амандығын өзі сағаттасын! Ал, біз Шәпи екеуміз осы үйден шыққан бойда, әнеукүні өзің көрген ел ағаларына қайткенде де мына хабарды жеткізудің қамына кіріселік...

	– Жарайды, аға! Тек... – деп, бір сәт Нұрмұханбет мүдіріп қалып еді.

	– Ия? Неге бөгелдің? Көңіліңде басқа ойың болса, айт, оны да, шырағым! Қысылма! – деді Шүкірәлі ашық рай танытып.

	– Айтайын дегенім... осының өзі қалай болар екен, Шөке?! Өткендегі, – ел ағаларының алдындағы, – сөзіміз анау!... Бүгін келіп, хан – қайын атам болған соң, соның сойылын соққандай, бұлт етіп былай шығып... Ертең маған ел не дейді? Жұрт бетіне мен қалай қараймын?! Ойбай, мына оңбаған қожа бізді сатып кетіпті ғой! Нағыз екіжүздінің өзі екен ғой бұл бәтшағар!» – десе, не дейім?! – деп, Нұрмұханбет дағдарып қалды.

	– Жоқ, қарағым! Қысылма! – деді Шүкірәлі бірден кесімді үнмен. – Жанымыз аман болса, біз тұрғанда күймессің! Күйдіре қоймаспыз! Кінәлі – сенің қайын атаң, хан болғанмен, сіз бен біз мұны «қалайда ел ішін өрт жайлап кетпесін!» деп істеп отырмыз ғой.

	«Хан кінәсін ұққай; халық та сабасына бірте-бірте түскей» деп отырмыз... Сені қайын атаңмен тілдесуге бекерден-бекер салып отырғанымыз жоқ. Басқа амал жоқтықтан, айналайын! Бөгде біреу айтса, хан тыңдамақ түгілі, өршіп кетуі мүмкін. Ал, сені тыңдар! Ең құрығанда... – деп, бір сәт назарын Тойғараға жыққан Шүкірәлі: – Иә, ең құрығанда, мына Тойғара ханша осы шаңырақта отырғанда! .. – деп, осы соңғы сөзіне салмақты салыңқырай сөйледі.

	«Шынында, бұл да жөн сөз екен-ау!» – деп, Нұрмұханбет мына уәжге тоқтап қалған.

	Күдігі мен күмәні аралас көп ойлар қайтадан бас көтере бастаған соң:

	– Жарайды, аға! – деді енді тәуекелге бел байлап. – Айтып көрейік ханға! Сақтандырайық! Бәлкім, қатесін түсінер... Сөзге тоқтар! Тоқтамаса да, қайтейік, өзінен қалсын! Әйтеуір, біз өзіміздің адамшылық қарызымыздан құтыламыз ғой!

	– Дұрыс айтасың, қарағым! Сөзің хилапсыз... Әркім өз мойнындағы парызды адал орындаса, Алла алдында да, адам алдында да жүзі шіркеусіз, ары таза болмай ма?! – деді Шүкірәлі де қостап.

	...Әдетте, ұзаққа созылатын қазақы қонақтық мынадай әңгімеден соң көпке барған жоқ; сапарлас үшеуі бүгін де өз еріктерімен осылайша мойындарына бір-бір міндет іліп, қайыр-хош айтысты да, ертерек тарап кетті.

	***

	Биылғы жыл – бір аласат жыл болды...

	Көлденең жатқан Жайықтың күншығыс бетіндегі маң даланы малына өріс, жанына қоныс етіп, қиыр жайлап, шет қонып, жайымен жүрген көшпенді елге аяқ астынан тағы бір «ұзынқұлақ» тарап, биыл осымен екінші рет, ел іші алай-түлей дүрлігісті де қалды...

	Әрине, бұл қазақ талай-талай алыпқашпа хабарларды бұрын да естіп жүрген ел ғой, бірақ... мына «ұзынқұлақтың» сұры тіпті жаман! Әдеттегі: «Ал, кеп қалды! Жау шапты!» емес; «Ат-та-а-ан! Аттан!» емес; «Атып кетті! Шауып кетті!» де емес! Тұп-тура маңдайға ұрғандай: – «Ардақтаған ханымыз – аярдың нақ өзі болып шықты! «Бұл ел айтқанымды қылмайды!» – деп, Орынбордан арнайы әскер шақыртып жатыр. Ал, ағайын, абай болыңдар!!!»

	«Ойбай, не дейді!?»

	«Сақта, Құда-а-ай!» – десіп, жұрт шошынып; қаралай үргедектеніп жүретін кейбіреулер тіпті демдерін ішке тартып тына қалған.

	Алайда, мынадай сұмдықты естіген қалың ел аздан соң-ақ теңіздей толқып, әрлі-берлі шайқалып; бір қозғалып кеткесін тіпті тынши алмай:

	– Бұл ханның осы күнге дейін өзі істеген өктемдіктері аздай, енді бізді орысқа талатқысы келгені ме?!

	– Енді ше?! Әскерді әкесіне мола салғызуға шақыртты ғой деп пе ең?!

	– Құдай-ау, басқасы – басқа, мынаусы сұмдық қой енді... Сұм-ды-ық!!!

	– Мал құлағы саңырау!..

	– Осыдан кейін, бұл қара басқырдың қан тілеген басын қағып тастаса, обалы болар ма?!

	– Қайдағы обал?! Жоқ обалы! Обалы жо-о-оқ!!! Сөйту керек! – десіп, ию-қию шуласқан жұрттың дудабырасынан дала жаңғырықты.

	Арасында:

	– Ойпырай, жер жаралып, су аққалы, өз еліне өзі жау шақырған осындай да ханды көрген, сірә жан бар ма екен?!

	– Масқара дейім... Масқара!!! – деп, жағасын ұстағандар да;

	– Е-е! «Бізден соң қилы-қилы заман болар; заман азып, заң тозып, жаман болар. Қарағайдың басына шортан шығып, ғұмыры ұрпақтардың тәмам болар»... – деп, қариялар Құдайдың зарын қылып отырушы еді. Сол кер заманның кебі бізге де жеткені – осы болмағай!!! – десіп, сарыуайымды сапырып жатқандар да жоқ емес.

	Қалай дегенде де, Ұлы Дала дүрлікті!..

	Қазір дүрлігіп жатқан бұл далада қашаннан не көп-ті – Құдайға шүкір, әрлі-берлі көшіп жүретін ел көп-ті. Бұл күндері де жұрт жаңартып, кешегі тұяқкешті өрісті бүгін тастап, жаз жайлауда жаңа қонысқа беттеп бара жатқан ел қарасы мол еді... Сол көшкен елмен, соққан желмен бірге, әлгі «ұзынқұлақ» та елден – елге, белден – белге лезде қанат жайып, тарап кете барды.

	...Бұл хабардың анығын алғаш естігендердің бірі – Байбақты Сырым би еді. (Біраз жылдан бері Орынбордан астыртын хабар тартып отырған адамдары: кәдімгі Шүкірәлі бай мен молда жігіт Шәпи жеткізген-ді бұл хабарды!). Солардан Нұралының Орынборға құпиялап хат жазып, сонау Жаманқаладан берідегі; ал, мына Елек пен Жемнің жоғарғы жағындағы елдерді (Құдай-ау, кәдімгі өзінің қол астындағы халқын!!!) шапқызу үшін, орыстан арнайы әскер сұратып жатқанын естігенінде, Орда иесіне деген осы күнге дейінгі өкпе-іреніші – іреніш пе?! – «Туһ! Опасыз адамға дауа жоқ екен ғой өзі... Жоқ екен!!!» – деп, бұ жолы Сырым би ханнан мүлде түңіліп кетті. Қаны қарайып, жүрегінің басына қапқара мұз қатқаны сонша:

	– Ойпырай, «Қасқыр да қас қылмайды жолдасына».. деуші еді. Бұл ханның қасқырдан да бетер болғаны ғой, сонда! Қандасына шапқаны,қарамағындағы халқына өзі дұшпандық қылғаны – әбден біткені ғой, бұл ханның! Қой!!! Жарықтық Әбілхайыр ханның аруағын қаншама сыйлағанмен, оның мына азған ұрқы – жанын орысқа сатқан опасыз ханды тоқтатпай болмайды екен! Болмас тоқтатпай! Болмас... – деп, би қатты шамырқанып, тас-түйін беркініп алған. Сол оймен, айналасы бір аптаның ішінде, екі мың шаңырақтан астам Байбақтылардың да, бүкіл бес Сұлтансиықтың да есімі елге белгілі жақсы-жайсаңдарын түгелімен қасына шақырып алып, үлкен кеңес құрған би, оларға жай-жағдайды жасырмай, бірден әңгіменің ашығын айтты. Дағдарған жұрт:

	– «Енді қайттік?! Ал, не істеу керек енді?!» – дегенде, ханға қатты кектенген мына халықтың қазір бұл не айтса да, соған қайыл болып отырғанын би анық байқады. Байқады да, жұрттың осы ширығысы үстінде, ол өзінің ойында көптен бері жүрген аса қиын да, қатерлі бір істі, не де болса, осы жерде бастап жіберуге біржола бел буды.

	...Бұл – орысқа арқа сүйеп алып, өз елімен есептесуді әлдеқашан қойған (ақыры, міне, қарамағындағы халыққа опасыздық жасағаны бүкіл жұртқа білініп қалып, күллі ел лағнет айтып отырған) хан Нұралыны тақтан тайдырып, ендігі жерде елдің тыныс-тіршілігін де, ел басқару ісінің өзін де мүлде басқа арнаға салу керек деген қатерлі ой еді!!!

	Бұрын-соңды қара қазақ баласы қадам басып көрмеген бұл ісінің алмағайып әрекет екенін; бұл жолда, бәлкім, кісінің басы кетерін де – Байбақты Сырым би, әрине, ойламай қалған жоқ. Мұның өзі бір... аумалы-төкпелі, аса қатерлі қадам екенін; оған бел шешіп кіріскелі отырған қазіргі кезеңде қолдаушылары мен жақтастары қаншама көп болса, күні ертең-ақ қарсы шығып, дұшпандық қылатын қастастары да одан еш кем болмасын, әрине, би анық білді. Алайда, біле тұрып, ол бүгінде өз еркі басынан кетіп бара жатқан; ханы – әне! – қаймана жұрттың қызметшісіне айналған; ал, елдігі күнненкүнге азып бара жатқан мына жұртты қалайда жаңа бір өрістерге шығару үшін, осынау қауіпті де, аса қатерлі іске, «Нар тәуекел!!!» деп қадам басты! Өйткені, тек мына ханның ғана емес, бүкіл хандық биліктің өзінің бұ күнде әбден азып-тозғанына; оны өзгертпей, ендігі жерде бұл елдің елдігін сақтап қалу мүлде мүмкін емес екендігіне көзі түбегейлі жеткен бірден-бір адам – әзірге бұл төңіректегі қазақта тек бір өзі екендігін де Сырым би анық ұққан-ды.

	Сондықтан да, ол осы азған ханды да, тозған хандықты да біржола тәрк етіп, ендігі жерде елді сайын сахараның өзіндей бір кең тынысты тірлікке жетелемекке тәуекел еткен.

	...Шынына келгенде, бұл оның басына бүгін ғана түсе қалған ой емес-тұғын; бұл – көп жылдардан бері жанын жегідей жеген ойы еді оның!.. Жиырма бес жылдай ел басқаруға араласқанында, бидің анық байқағаны – Ордадағы ханның да, оның хандық билігінің де қадір-қасиеті жылдан-жылға төмендеп, әбден құлдырағаны; күллі елдің орысқа кіріптарлығы күшейіп, оның күннен-күнге асқынып бара жатқаны; ал, осының бәрі ел басқарған кісінің,– Ханның!!! – ең бірінші кезекте, өз халқының қамын ойлаудың орнына, «Қайтсем, хандықтан айрылып қалмаймын!» – деп, орысқа арқасын сүйеп алып, Орынбордағы ( не одан да жоғарыдағы!) ұлықтардың бұйрық-жарлықтарын ғана мүлтіксіз орындауды, тек солардың ғана көңілінен шығуды басты мақсаты етіп; ақыры, міне, өзі әлдекімнің тапсырмаларын орындау үшін ғана отырған қызметші малай секілді, біреудің қолындағы келте шоқпарға айналып кеткенін мүлде сезбейтін пақырлық күйге жеткені-тұғын.

	«Ал, енді осындай ханның өзі де, оның хандық билігі де халыққа не бере алады?! Нендей жақсылық істей алады? Әрине, ештеңе де істей алмайды! Ендеше, елдің ертеңгі жетілер ұрпағының жігерін қазірдің өзінде құм қылып, ер азаматтарының асау да азат басын әртүрлі айла-шарғымен ноқтаға апарып тыққаннан басқа, қолынан түк келмейтін мұндай биліктің не қажеті бар өзі?! Асылы, елдің – елдігін сақтауды ең бірінші мұраты етпеген биліктің халыққа керегі бар ма, сірә?!» –деген сұрақтар, әсіресе, соңғы жылдары оның мазасын май ішкендей қылған азапты сауалдар еді.

	Осылай ойламасқа шарасы қалмаған... Ол үшін, әрине, Нұралы хан мұны тіпті де жазғыра алмаса керек. Өйткені, жиырмаға жетер-жетпесінен билікке араласқан Байбақты Сырым, заманында ханның бір сөзін екі айтқызған жері жоқ! Не айтса, соның бәрін істеді. Сөйтіп, кезінде осы ханның саптағы батыры да; сасқанда ақыл қосатын санаттағы билерінің де бірі болды. Хан мұны орынды-орынсыз талай-талай қиын істерге де жұмсаған. Бірақ қандай қиын іс болса да, хан тапсырмасынан мұның бас тартқан кезі болған емес. Хан айтты! Бұл орындады. Баяғыда... кілең бір жалаң қылыш батырлар, – осы елдің бетке ұстар ерлері, – қалмақты шабамыз деп, Жоңғарға қашар алдында сақадай сай отырған торғауытқа арандап қала жаздағанда, Хан тапсырмасымен барып, ақылымен де, батылдығымен де, ағаларының аттанысын тоқтатқан – ол кезде жап-жас, осы Сырым еді. (Айтқанын тыңдамай кеткендердің көбі қалмаққа қолды болып, көрген қорлықтары – өздеріне «олжа»! – кейін елге әзер тірі қайтқан-ды). Ал, жалған патша Емельканың бұлғағынан кейін, қазақ даласында қаулай жаздаған «Көктемірдің» өртін орыс келіп ойрандамай тұрғанда, ың-шыңсыз басып тастауға себеп болғандардың бірі де – Сырымды. Әнебір жылдары «орыс олжалауға» тым құмар боп кеткен бірқатар «жолбасар» қазақтарды да ақылға шақырып: тыңдамағандарын – тізеге басып отырып көндірген де Байбақты Сырым екенін ел біледі. Керек десеңіз, мұның бәрі – осы ханның өзі риза болып, кезінде сый-сыяпат берген еңбектері-тұғын...

	Ендеше, басқа-басқа, бұл ханның Байбақты Сырымға енді өкпесі жоқ шығар...

	Бірақ, иншалла, оның бәрін Сырым ешқашан сыйсияпат үшін істеген емес. Істесе, хан тапсырмасы болғаны үшін ғана істеді! Өйткені, оның ойынша, ханның әрбір Жарлығының осылайша мүлтіксіз орындалуы – хан билігінің ғана емес, хандықтың өзінің абырой-беделінің күштілігі деп түсінді. Ал, ханның да, хандықтың да абырой-беделінің арта түсуі – осы хандықта өмір сүріп жатқан жұрттың еңсесі биік, кеудесі – жоғары болатындығының кепілі деп ұқты. Сол үшін ханға жанын салып қызмет істеді.

	Иә-ә!!! Ол да бір дәурен-тұғын!..

	Әттең... бәрі-бәрі бері келе бұзылды ғой.

	Жөнделместей боп бұзылды!!!

	Бұрынғылардың (жасы да, жолы да үлкен аға билердің) айтуына қарағанда, бұл Нұралы әкесі Әбілқайырдан соң пәлен жыл сол кісінің жолымен жүріп, елді тым жақсы-ақ басқарыпты; халықпен кәдімгідей сыйластықта болыпты. Құрметтеліпті! Сорың құрғыр ханды қандай сайтан түрткенін кім білсін, кейін нілдей бұзылған!

	Сырым Байбақтыға би болған алғашқы жылдары, жастықтың желігімен ондайға тіпті назар аудармаған екен; кейінірек... тағы бір бес-алты жыл өткенде, өзі қатты сыйлайтын бірқатар аға билер әуелі күңкіл шығарып, арты өкпе-іренішке, кейде тіпті наразылыққа ұласқан кезде ғана аңдады: алдияр ханның санаттағы билермен ақылдаспағанына; дау-шарлар, қақтығыс-соқтығыстар туралы ел ағаларымен кеңес құрмағанына, келелі әңгімелер өткізбегеніне, шынында да, талай жылдың жүзі өтіп кеткен екен.

	Сонда барып бұған да бір ой түскен...

	«Жарайды!» – деп ойлаған бұл әуелі. – Әңгіме – сол кеңесті құрғанда, немесе құрмағанда тұрған жоқ шығар. Алайда, әлгі кеңестерде талқылануға тиісті дау-шарларды қайтпек ханымыз? Қалай шешпек?! Олардың дер кезінде шешілмеуі және... шешілмеген сол қиын түйіндердің көбейе түсуі; бірінің үстіне бірі жамалып, қордаланып, игертпей кетуі; ақыры, оның сыздаған жараға айналып, бір күні шиқандай жарылуы – өзіне қауіпті емес пе?! Алдияр хан соны неге өзі ойламайды екен?!»

	Сөйтсе, жұрт та, бұл да бастарын құр босқа қатырып жүр екен... Осының бәрін өзі де ешкімнен кем білмейтін Нұралы хан, міне, содан бері қаншама жылдар өтсе де, ел ағаларымен ақылдасуды, билермен кеңесуді тіпті де қажет деп тапқан жоқ. Керек десеңіз, күні кешегі қылшылдаған жас билер, – Сырымның қатарлары, – бүгінде қырма сақал қырықтан асып; өзі жер таянар жетпістің үстіне шығып кетсе де, бұл хан әлі күнге «Бүкіл елді бір өзім ғана билеймінмен» келе жатыр. Билесе – билесін ғой! Бірақ сол билікті хан өз халқына арқа сүйей отырып, ел-жұртының жапырақ жаюы, көктеп-көгеруі үшін емес; керісінше, бөгде жұрттың билеушілеріне жағыну арқылы, солардың дегенін істеу арқылы жүргізіп отырса... сөйтіп, ол өз халқының есебінен өзгенің ұпайын түгендеп беретін– осы елдің ішіндегі жат жұрттың бір қызметшісіне айналып кетсе, мұндай бейшаралыққа қалайша жаның удай ашымас!? Енді, міне... сорлы ханның өз еліндегі ешкімді көзіне ілмей, орысқа арқа сүйеп алып, теріс қараған бетін әлі күнге бері бұрмастан отырғанда тапқан ақылы – әлгі болыпты! Айтқанына көніп, айдағанына жүрмегендерді орысқа талатпақ! Сөйтіп, елін ендігі жерде осындай жолмен уысында ұстамақ!

	Ендеше, мұндай ханды да, оның хандық билігін де біржола тәрк етіп, түбірімен өзгертпеске не амал бар?!

	Байбақты Сырым би, міне, осы іске тәуекел етіп еді!

	***

	...Желдей ескен баяғы «ұзынқұлақ» жержаһанды бір айналып қайтқанда, Нұралы ханның Орынбордан арнайы әскер шақыртқаны; ол әскер– ханның өз қарамағындағы елдерді шапқызу үшін шақыртылғаны; сондағы ханның қаһарын төгіп жүргені: – «Бұл ел айтқаныма көніп, айдағаныма жүрмейді! Осындай ел – ел бола ма?! Осындай жұрт– жұрт бола ма?!» екені; тек сол үшін ғана ханның өз қол астындағы халықты қылыштың жүзінен өткізгісі келгені – күллі елге әйгі болып, жұртты қатты ашындырып жіберді.

	Орыс екеш орыстың өзі, – жаңадан келіп жатқан анау жандарал-губернатор, – Таналық секілді қамалының шабылғанына, қан төгілгеніне қарамастан, араға кісі салып: – «Жай-жағдайды ашық сөйлесейік!..» «Қордаланып қалған даужанжалдарың, шиеленген шатақ істерің болса, қане, оларды да бейбіт, тыныш жолмен реттеп көрейік!»– деп отырғанда, «Алдиярлап!» жүрген хандарының жаудан бетер жауыздыққа барғанына қалың ел қатты ширығып, мынадай опасыздықты ендігі жерде мүлде кешпес, кешірмес кекке булығып қалды.

	Ә дегенде, ашынған үндер әр жерден-ақ ащыащы естіліп қалған.

	Іле, ханның әлгі хатында атап-атап көрсетілген жерлердің: Жаманқаладан бергі жазық даланың; Елек пен Жемнің жоғарғы жағындағы сулы-нулы қоныстардың иелері өре түрегелісті:

	– Қалың елден бөліп алып, қаһарын ерекше төккені – біз екенбіз... Атасына нәлет, ендеше, неге біз аяуымыз керек, бұл ханды?! Шабайық Ордасын!– десіп, әсіресе ханнан шетқақпайды көп көрген ел – Таманың ағайынды Қадыр, Садыр батырлары; таяу жылдары Тұзтөбе төңірегіндегі құйқалы қоныстарынан айрылып қалып, мұнысыз да күйініп отырған Табынның Тіленші батыры мен Есіркеп биі; Жағалбайлының Сағыр, Тотай батырлары бірден ат жалына жармасқан.

	Ақсақал-қарасақалдар жабыла басу айтып:

	– Сабыр қылалық, ағайын, сабыр... Біз ғана емес, бүкіл ел ашынып, «Бұ ханды қайтеміз?!»– деп, Байбақты Сырымның қасына жиылып жатыр деседі... Баралық соған! Таналықты шапқанында да қасынан табылып ек, тағы да бас қосайық. Не дер екен?! – деп, әрең тоқтатты бұларды.

	Қалың көпшілік те: – Ия, әуелі Байбақты Сырымға барайық! Аржағында, – «Көппен көрген – ұлы той!» – ел не десе, соны қылармыз! – десіп, осы бәтуаға көнген. Сонымен... бір бұлар ғана емес, осы күндері Қаратөбе, Жымпитыны; қатар аққан екі өзен – Қалдығайты мен Бұлдыртыны бетке алып, Байбақты Сырым еліне қарай жұрт тұс-тұстан ағылып жатты, ағылып жатты.

	***

	...Бұл кезде бидің елі де, өзі де қатты қарбалас үстінде-тұғын.

	Күллі Сұлтансиықтың жақсы-жайсаңының басын құраған үлкен жиын тез арада тарқай қоймай, Байжиен мен Батақтан өрбіген бүкіл Байбақты, Сырымдай азаматтарының атына нұқсан келтірмес үшін, жан-жақтан жиылған ағайынға аяқтарынан тік тұрып қызмет қылып, әлденеше күннен бері қонақтарды мінсіз күтудің қамында еді. Ал, ел ағалары болса, мынадай төтенше оқиғадан соң, ең бірінші кезекте не істеу керектігін әлі де шеше алмай, қилы-қилы пікір айтып (біреулері: «Орыстың әскері келгенше, бұл опасыз ханның іргесін түріп қойып шауып алайық!»– десе; енді бірқатары: «Атасына нәлет, қолымызды харамдап қайтеміз... төңірегіндегі туыс-туғандарымен қоса ел ішінен аластап, біржола қуып тастайық!» – деп), күнде у-ду болып жатқан.

	Осындай қызу ду-дабырлардың бірінің үстінде, Сырым би кенет көп жұрт біле бермейтін бір жайдың бетін ашып тастады... Жақында өзінің аулына Орынбордан үш кісі келіп кеткенін; олар жаңадан тағайындалған генерал-губернатордың жұмсауымен, осы елдің бірқатар басты-басты адамдарына тікелей сол кісінің «сәлемін» жеткізгенін және ол «сәлемнің» не туралы екенін айта келіп:

	– Мұндай әңгімеден соң, Нұралы хан мың жерден сұраса да, орыс қазір оған әскер бере қоймас... Өйткені, олар бүгінде ең алдымен Таналықта қолға түскен адамдарын қайтарып алу талабында отыр. Жаңадан келген әлгі жандаралдың көкейіндегі ойы да осы екені әнеукүнгі әңгіме үстінде анық көрінді. Сондықтан, бүгін-ертең жезайырын сүйретіп орыс кеп қалар деп қауіп қылар ретіміз жоқ.

	Гәп – басқада!..

	Әлгі кісілермен әңгімеден соң, сөзіміздің түйіні ретінде, біз жандаралға хат даярлағанбыз. Алайда, сол хат қаншама маңызды болғанмен, қазір оны уақытша кідірте тұрып, орнына әлгі жандаралдың өзі арқылы, мына опасыз ханды орнынан тайдыру жөнінде, патшайымға арнайы хат жолдасақ қайтеді?! – деп отырмыз. Шынын айтсақ, бұл хат та қазір даяр! Енді тек осы хаттағы ойымызды ел ағалары мақұлдай ма, жоқ па?! – соны анықтау ғана қалып тұр. Ал, оны білу үшін, мына сіздерден, ағайынның белгілі-белгілі, һәм қадірлі кісілерінен, – бірер топ құрап, сайын сахараның сан қиырында шашырап жатқан елдерге, – Қайда? Кімдерге баруларың керек?– екендігіне дейін атап-атап тұрып көрсетіп,– арнайы сәлемші кісілер аттандырсақ, бұған қалай қарайсыздар?! – деп, бүгін өзінің үйінің төрінде отырған жұртты жағалай көзбен шолып өтті.

	– Ау, мұндай ойларың болғанда, оны баяғыдан бері-ақ айтпаймысыңдар! – деп, ақсақалдар осы бас қосудың ұзаққа созылып кеткенінің себебін енді тапқандай, бір жеңілденіп қалып еді...

	– Ие, бұларың да дұрыс екен! Көрейік, иісі Алшын баласы не дейтінін...

	– Не десе де, біз Сіздің сөзіңіздің садағасымыз, би! Қалаған кісіңді жұмса, мұндай іске!.. Бәріміз де барамыз!..

	– Иә, барамыз! Барамыз! – десіп, «ағайынның белгілі-белгілі, һәм қадірлі кісілері» дегендердің қатарынан қалғысы келмеген ел жақсыларының бәрі бидің бұл ойын тегіс қолдап шықты.

	«Темірді қызған кезінде соқ!» – деген бар еді... Елдің ықыласы түсіп тұрған мұндай сәтті құр жібермейік» деп, Сырым би сол күннің ертесіне-ақ, ағайынның ішіндегі ең белгілі атаның баласы – Алаша Өтеулі биді бас етіп, қасына Тана Қосдәулет биді, Байбақты Бұлан бидің баласы Рақты, өзінің бөрідей інілері Қалдыбай, Барлыбайды қосып, қосшы-қолаңдарымен жиырма шақты кісіні ең шалғай да қиын сапарға, – Арқадағы Әлімге, – жедел аттандырып та жіберді. Бұлар бір шеті түу шығыстағы Ырғыз, Шалқар; түстіктегі Ұлы Борсық, Кіші Борсық құмдарын; берідегі Мұғалжар қойнаулары мен Жем, Сағыз бойын аралап, Ойылдың жоғарғы жағымен оралатын болды. Ең алдымен баратын кісілері: Сырым бидің Құдай дескен құдалары – Шекті Сары Шоңай, Сегізбай билер; жас та болса, күні кеше қарулас болған інісі Көтібар; одан әрі «Төртқараның қаққан қазығы» десетін Қаракөбек биге; Шөмекейдің Арыстанбай батыры мен Ақтан биіне; Қаракесектің Айдарбек, Қаражан батырларына жолығып, қайтар жолда – бұл істің мән-жайынан өзі де хабардар Кетенің Көккөз биіне соға келулері керек делінді.

	Екінші бір топты да асығыс жасақтаған... Бұларды Таналыққа аттанарда қасына екі мыңдай сарбазын ерте келіп, қандыкөйлек жолдас болып кеткен – сонау Сам, Асмантай, Матай беттегі Шөмішті Табын Бараққа; оған іргелес отырған Адайдың Атағозы батырына; сондай-ақ Сағыз бойындағы Таз Құлжабай би мен берігіректе, Тайсойған, Бүйрек ішінде отырған Беріштің Алдар биі мен Қара батырына; Ойылдың аяғындағы Қаракөл, Қарабау төңірегінде, Миялы маңында отырған Ысық Қаратау би мен Есентемір Сасықбай батырларға жұмсады. Басы – Масқар Дөнен батыр; серіктері – Тана Сұлтанәлі, Байбақты Асқар мен Етес секілді батырлар болған бұл топ та он бес-жиырма адамнан кем емес еді.

	Бұл ісі ойдағыдай орындалған соң, бидің өзі де қарап отыра алмай:

	–Жә, ата жолынан алдымен өзім жаңылмайын! Он екі ата Байұлының үлкені – Шеркеш еді... Сол Шеркештің бас биі Тұрманбет ағаның алдынан өтейін! – деп, қасына Алашаның Азамат, Сапар қатарлы билерін, Қызылқұрттың Жабан мен Жанбай батырларын ертіп, қосшы-қолаңдарымен төменгі Жайық бойына тартты...

	***

	Жайықтың төменгі сағасы – Сырымның базарлы балалық шағы өткен; қоңыр төбелерінің басында әлі күнге дейін қалқайып-қалқайып ата-бабаларының ескі қорымдары тұрған; көзге де, көңілге де ыстық, ертегідегідей бір ғажайып мекен еді... Алайда, бұл жерлерден: Дендердің Қаройын жайлаған Таналардың да, оларға іргелес отыратын Алашалардың да; аржағындағы, – Ақжар беттегі, – Байбақтылар мен олардан да төменіректегі Қызылқұрттардың да еріксіз өкше көтергендеріне көп жылдардың жүзі өткен-ді. Содан бері, қыста Нарынға, көктем туа кері қарай, мал айдағанда ғана болмаса, ата қоныстарына қайрылып бір соғарға, асықпай жүріп армансыз аралауға бұлардың ешқайсысында да мүмкіндік болған жоқ-ты. Жайықтың оң жақ бетіндегі биік жарқабақтың басына қамал салып алған орыс, іргесі бекігесін-ақ, күні-түні мосы ағаштан қарауыл қарап отырып, бұ маңайға қазақты тұрақтатпай, ақыры тықсырып шығарған...

	Әйтсе де, «Әркімнің туған жері – Мысыр шәрі»... деген. Ата-бабаларының осы бір ескі қонысы есінен кетпей, төменгі Жайық бойындағы өзінің кіндік қаны тамған бұл жерді Сырым ылғи да аңсап жүруші еді. Көптен бері бұл жаққа жолы түспеген ол, бүгін (сонау Бұлдыртының аяғындағы Үлкен айдында, жаз жайлауда отырған ауылдарынан аттанғанға екі күн өткенде) Дендер асып, қазір әлдеқандай бір қаймана орыстың атымен «Кулагин» аталып жүрген, өздерінің ескі атакүлдігі «Ақжарға» қарай беттегеннен-ақ, көңілі әлденеге алабұртып, баяғы балалықтың алаңсыз күндерінің ізі қалған сол жерге жеткенше жүрегі атқақтай соғып, байыз таба алмай-ақ қойды. Ал, сонадайдан Ақжардың төбесі көрінгендегі көңілкүйін тіпті сұрамаңыз... Томай құлақ торы аттың үстінде әдеттегісінше алшиып отырған алпамсадай аса ірі де айбарлы кісінің суық жүзі кенет өз-өзінен жібектей есіліп, құдды оны біреу бейкүнә балалықтың алтын нұрына шомылдырып алғандай, жайнап, жадырап сала берді.

	Тағы біраз жүргенде, алдарынан ескі жұрттың орны ұшырасқан... Оны көргенде тіпті қатты толқыған бидің жұдырықтай жұтқыншағы кенет әлденеге жоғарылы-төменді толассыз жүгіріп, бейне бір көмейіне түйенің тобығы тұрып қалғандай, батыр қайта-қайта толғап жұтына берді, жұтына берді...

	Бұл оның кәдімгідей тебіренген кездерінде ғана қылатын әдеті-тұғын. Оның үстіне, – ой, шіркін-ой! – есіне өткен-кеткен... небір қилы-қилы жайлар түскен!

	...Бала кезінде Жайықтың бұл тұсын ел «Ноғай кеткен» атаушы еді. Өйткені, есіліп аққан ен дарияның ең жіңішке жері осы болған соң, ертеде сонау «Тайсойған мен Дендерден; Сағыз бенен Жемдерден құралайдай шұбырып» келіп, «Атаңа нәлет кәуірдің, пайдасына қалмаса игі еді; ноғайлы-қазақ жұртымның кейінгі туған балдары!» – деп, жарықтық Қарғабойлы, Қазтуғандардың көші осы жерден, – Ақжардың тұсынан, – өткен екен десетін.

	Сонда, «Өзіне тиген дұшпанын, қарт бурадай тіздеді!» – деп мадақ ететін Қазтуған батырдан, қариялар:

	– Әу, батыр, қайрылмастай болып қайда барасыз?!

	Неден шошындыңыз?! – деп сұрағанда...

	Жарықтық:

	– Еділді алса – елді алар; енді алмаған не қалар?! Жайықты алса, жанды алар; жанды алған соң, нең қалар?! Ей, жақсылар, жақсылар! Бұ қоныстан кетпесең, мұны талақ етпесең, қынама бешпет киерсің; арбаға мәштек жегерсің. Жасауылды – жасақ деп, одаманды – одақ деп, қасына соның ерерсің! Ақылы кетіп, сасқан жұрт... Күндердің күні болғанда, қайғыға шіріп өлерсің! – деп, зар қағып: –

	«Менің бүйтіп жүргенім – аузы түкті кәуірдің күшті болған салдары-ай! Кәпірден теңдік алуға, қайта келер деймісің, мұсылманның баяғы – Шыңғыстан туған хандары-ай!!!» – деп еңірепті десетін.

	Қазір сол сөздер есіне түскенде жаны еріксіз егіліп, іштей өксіген Сырым би: – «Беу, дүние-ай! Солардың да алтыннан соққан кеудесі ат басындай шерге толып, бұл фәнидің жүзінен өте шықты-ау!» – деп, көкірегі қарс айрылардай қайта-қайта күрсініп тұрып, өзек өртін әрең басты...

	Мұнан соң жолшыбай ата-баба қорымдарына тоқтап, асықпай дұға оқып, (енді қашан қайта айналып соғарларын бір Алла біледі-дағы!) тегіс қол жайып шыққасын ғана діттеген жерлерін бетке алған жолаушылар, төменгі Жайық шебіндегі, – қазақтың қасиетті жеті ханы жерленген десетін, – ежелгі Сарайшық қаласының қарсы бетінде отырған Шеркеш Тұрманбет бидің аулына бесін ауа келіп түсті.

	...«Әр елдің салты басқа, иттері қарақасқа!» деген; бұл жақтағы қазақтардың дәстүрі бойынша, қонақ атаулы, – әсіресе, ол алыстан ат терлетіп келген қадірлі мейман болса, – өзіне лайық сый-құрметін көруі үшін, от ала келген кісіге ұсап асықпауға, жанығып жаңғалақтық танытпауға тиіс екен. Соған сәйкес, қонақ иесі де... үйіне келген қадірлі мейманның өзі әлдебір шаруамен жүргенін емеурінмен білдіргенше, оны асықтыруына, жөн сұрауына болмайтын көрінеді.

	Сол дәстүр бойынша, алдыңғы күні кешкісін келгеннен, бүгінгі таңға дейін арқайын жатқан Сұлтансиықтар, асықпай қонақасыларын жеп, арасында осы елдің өнерлі жастарының ойынсауығын қызықтап, ән-күйлерін тыңдап, не керек, әйтеуір өздеріне лайық сый-құрметтерін көріп, әбден жырғаған соң, тек бүгін ертеңгілік қымыз үстінде ғана үй иесіне оңаша айтылатын әңгіме барын сездірген.

	Шеркештің Тұрманбет биі жер қозғалса да қозғала қоймайтын, қабағы қалың, қапсағай бойлы қарасұр кісі екен; мінезі ғана емес, аузы да ауырлау адам көрінді. Қонақтарының емеурінін сезгенмен, «Жайларыңды ұқтым!» дегенді ақырын ғана жөткірінгенімен білдіргені болмаса, ләм-мим үн қата қойған жоқ. «Бәлкім, бірдеңе айтар!» – деп, жұрт тағы едәуір уақыт соның аузын баққан. Бірақ... жасы алпысты алқымдап қалса да сақал-мұртына қылау түспеген, содан-ақ оның әлі қайраты да қайта қоймаған адам екені айқын аңғарылып тұрған мына кісі тіпті сыр алдырмады.

	Өзін айналасындағы ағайыны «Ақкөке!» дейді екен; алайда, одан бидің аппақ болып отырған дәнеңесі де жоқ, әрине... Дегенмен, осы «Ақкөкенің» бойындағы елден ерек бір бітімі тек соның ғана аузын бағып отырған қонақтардың көзіне бәрібір түспей қалмады. Ол – Тұрманбет бидің түйежапырақтай үлкен құлағы-тұғын. Тіпті, құлағының да өзі емесау, сол құлақтың ішіне тоғайдай болып қалың біткен жүн.. және сол жүннің бидің құлақ қуысына сыймай, ұшы бұйра-бұйра болып, бұрқырап сыртқа шығып тұрғаны еді...

	«Ойпырой, осындай да жаратылыс болады екенау!» – деп бұған қайран қалған Сұлтансиықтар, Тұрманбет бидің құлағын едәуір қызықтаған соң, енді іштерін жарып бара жатқан сол таңданыстарын сыртқа шығарайын десе, шығара алмай, әрі-беріден соң өздері пұшайман хал кешіп отырып қалды.

	...Сәскеге таман адам аяғы басылып, оңашаланған алты қанат ақбоз үйдің ішінде санаулы ғана кісілер қалған-ды. Осы кезде, қонақтарынан жай-жағдайды сұрамай-ақ, ешкімге тізгін де берместен:

	– Ал, шырағым, Сырым! – деп, Тұрманбет би кенет сөзді өзі бастап кетті. – Шырағым Сырым! Сіздер айтпасаңыздар да, – «Ел құлағы – елу» деген, – жайжағдайды,.. әлгі жаманшылық хабарды да түгел естіп жатырмын. Көп созатын несі бар.. Сен – есімің елге белгілі Сырым бисің ғой, қане, екі-үш ауыз сөзбен шаруаңды айт, шырағым! – деді бір жұмсақ үнмен.

	Байбақты Сырымның да бағанадан бері күткені осы еді.

	– Шаруа – менің аузыммен айтылатыны ғана болмаса, – елдікі, Тұреке! – деді, алпамсадай кеудесін көтеріп, сом денесін тіктеп алған Сырым би. – Ал, сол еліңізді ханы сатып кеткенін өзіңіз де естіп отыр екенсіз... Ендеше, айтыңызшы, осы сатқынның басы алынса, құны қанша?

	– Ойбо-о-ой, шырағым-ай... – Төмен қарап, әлдебір ой қуып отырған секілді көрінген Тұрманбет би, дәл осы сөзді күткендей, басын әнтек шайқады.

	Сөйтті де: – Айналайын-ау! – деді, бұ жолы даусын көтеріңкіреп. – Ханның басы – малменен бітпейді ғой!..

	– Енді ше?!

	– Ол – бүкіл Алшын баласының басын біріктіре алсаң ғана, орайына келер шаруа ғой!

	– Сонда немене, Тұреке! Оған шейін, бұл оңбаған хан ойына келгенін істеп жүре беруі керек пе?! – деп, бұл уәжге көнгісі келмеген Сырымның даусы қаттырақ шығып кеткен.

	Тұрманбет би оған апши қойған жоқ.

	– Ақиқаты солай болса, айтпай қалай отырайын, шырағым!– деді, байсалды қалпынан жаңылмастан.– Әйтпесе, сенсіз-ақ... осы елдің малы мен басы тең өскен екі тентек ауылының бірі: «Біз хандардың да кәлләсін қаққанбыз!» дейтін атақ үшін, баяғыдан бері тақта отырған талайлардың басын алмай ма?!

	– !!!

	Мына сөзден кейін өзара үнсіз ұғысқандай, екі би де тынып қалған.

	Әлден уақытта:

	– Ал, жарайды! – деді, ұзап бара жатқан үнсіздікті бірінші өзі бұзған Сырым би. – Ендеше, тағы бір амал бар еді,.. Тұреке! Осы опасызды хан тағайындап жүрген патшайымның өзіне ғарза жазып, бұл ханды орнынан алуды талап етсек... бұған қалай қарайсыз?! Нұралы әулетінің елге істеген зәбірін, – біз айтпасақ та, – өзіңіз бір кісідей-ақ білесіз ғой!

	– Білем, шырағым, бәрін білем! Бірақ.. жаманшылығы құрғырдың артын қуа берсек, ертең бір оңбаған үшін бүкіл ел бүлінбей ме?! Ел бүлінсе, оның толысы – төгілмей ме, ортасы – шайқалмай ма; тайызы – тақырланбай ма?! Тіпті болмай бара жатса, мына өздерің... – «өздерің!» деймін-ау; тап мына сенің өзің, Сырым шырағым, амалсыз кісі қанын мойныңа жүктейсің бе деп қорқам! Қорқам содан!!! – деді, өз сөзіне өзінің түсі қап-қара боп бұзылып кеткен Тұрманбет би.

	Сырым шошып кетті.



	«Құдай-ау, не дейді?! Мына кісі не деп отыр өзі... – деп, осы уақытқа дейін тірі жанға тісінен шығармаған ойын Тұрманбет би мұның бетінен оқып қойғандай, қатты тітіркенгені сонша: – «Ойпырай, бұл кісінің өзі – әулие болмаса игі еді! Әйтпесе, ойымдағының бәрін қайдан біліп отыр?! Біліп отыр ғой, бәрін... Тіпті, осы ісім оңбаса, опасыз ханның басын қағып барып, көзімді біржола құртармын!» деген сертіме шейін тап басып отыр ғой! Асылы, аға баласы Шеркештен айтулы көрегендер көп шыққан!– деуші еді. Соның бірі болмасын мына кісі!?» – деп, әлдеқандай бір діріл жүгірген бойын барынша бекем ұстап, өзін-өзі сабасына түсіруге тырысып-ақ бақты ол.

	Жаңа бір әзірде жүрегі әлденеге атқақтай соғып кеткен... Содан бері өзіне-өзі келе алмай, біртүрлі боп отыр еді. Енді аңдаса, – Құдай сақтасын! – екі қолтықтан саулаған терден үсті-басы шылқыған су болыпты. Ал, ақ көйлегінің малмандай омырауы тіпті кеудесіне желімдей жабысып қалған екен.

	Мына жұрт оның ақ тер-көк терге түскенін күннің ыстықтығына ғана жорысын деп, сырт көзге сыр бергісі келмеген Сырым би шылқыған көйлегінің омырауын желпуге де қол апарған жоқ. Қайта, қақ төрде төбедей боп отырған сол күйі, кеудесін сәл шалқақтау ұстап:

	– Тұреке! – деді енді бір кесімді үнмен. – Бүкіл он екі ата Байұлы: – «Ағалық – Шеркеште қалған!»– деп сіздерді үлкен тұтатындықтан, ата жолынан біз де жаңылмайық деп, ақылдасу үшін алдыңызға келіп отырмыз. «Бір оңбаған үшін ертең ел бүлінбей ме?!» – деп Сіз қаншама қауіп қылғаныңызбен, қарамағындағы халқына қайыр-шапағатын төгудің орнына, орыстан әскер шақыртып, Алаш баласының азат басын ноқтада ұстағысы келетін бұл Нұралыны енді ешкім де «Алдиярлап!», аяғына жығылмасы анық. Қайта, ашынған ел іргесін түріп қойып, шауып аламыз десе, қазір оған ешкім кесе-көлденең тұрмасы кәміл! Сондықтан, «Жаман айтпай, жақсы жоқ!» деген... ертең әлдебір оқыс оқиға бола қалса, ең алдымен не істегеніміз мақұл екенін білгіміз кеп, байқастап жатқанымыз еді әлгі сауалдарымыз.

	Ал, негізінде, айдан анық бір нәрсе бар... Ол – Алаш баласының қамын ойлаудың орнына, осы елдің ішіндегі орыстың мұғдасына қызмет қылып отырған бұл хан, ендігі жерде ел иесі бола алмайтыны, Тұреке! Сондықтан, әуелі осыны Хан тағайындаған Патшайымның өзіне күллі Кіші Жүз халқының атынан ғарза жазып, орнынан алуды талап етсек; артынан – үш Алшынға түгел сауын айтып, бүкіл елдің басын қосып кеңессек деп едік... «Халық – Құдайдан бір-ақ жас кіші!» демей ме, артық айтсақ – Алла өзі кешіргей!!! – деп сәл кідірген.

	– Сырымжан-ай, айналайын! Көмейіңде тұрған сөзді көріп отырсам да, маған көп тәптіштеп кеттің ғой! Жалындырайын дегенім емес, жанжақтарына мұқият қарасын, ойлансын! дегенім еді; сұратыңқырайын дегенім емес, сақтандырайын дегенім еді! Мен сендерден бөлініп, қайда барар дейсің?! Тек, бүкіл істерің – халықтың амандығы мен ауызбіршілігі үшін болса, жан пида! Мені де әркез тілекші деп білгейсіңдер... Қызметтеріңе құлдықпын!!! – деді Тұрманбет би, енді оны бұдан әрі сөйлете бергісі келмей.

	Мына сөз Сырымның да, серіктерінің де жүзін жадыратып жіберді.

	– Пәлі! Ата баласының айтар сөзі осылай келсе керек-ті!

	– Ау, Тұрекең – бес ата Қойыстың бірі болғанда; Қойыс – күллі Шеркештің шоқтығы емес пе?! Орынды сөзді осы кісі айтпағанда, кім айтады?! – десіп, игіжақсылар жамырасып қалған.

	Көңілі жайланған қонақтар да, үй иесі де, мұнан соң бұл әңгімеге қайта оралған жоқ.

	...Бұл кезде түстік қонақасы да даяр болып қалған екен. Қысырдың семіз тайының кілең бір сары ала, торы ала жылы-жұмсағына қолды құмарта салған қонақтар, соңынан сапырылған сары қымызға сусындарын әбден қандырған соң, жол ұзақ, жер шалғайлығын еске сала отырып, үй иесінен рұхсат сұрады.

	– Бірінші рұқсат – Алладан... Жолдарың болсын! Ал, екінші айтарым: тағы да әлдеқандай ой туа қалса, қосымша хабар берермін... – деді Тұрманбет би ақ жарылып.

	Аттанарда Сырымдайын інісін өзі шығарып салып тұрып, Тұрманбет би оны түйедей торы атқа қолтығынан демеп мінгізген. Осы жерде... әлдебір ұмытқаны енді ғана есіне түсіп, әншейінде жер қозғалса – қозғалмайтындай көрінетін аға би:

	– Әй, Бекпенбетжан-ай, қайдасың? Қайда кеттің, әй, бала!? – деп, апалақтады да қалды.

	Іле, әкесіне ұқсап қапсағай қарасұр кісі болғалы тұрған, қалың қабақты, қиғаш жауырынды жас жігіт жүгіріп келген.

	– Әй, балам, ағаңа тартар әлгі сыйымыз қайда?

	Әкел тез! – деді, Тұрманбет би оны жанықтырып.

	Бекпенбет «бала» жүгіріп ала жөнелген. Лезде, төбесін ескі құрым киізбен жауып көлеңке жасаған анадай жердегі бастырманың астынан күмістелген ер-тұрманды, омырауы есіктей бір қарақасқа атты жетектеп шықты да, екі көзі от шашқан әлгі жануарды ойнақтата бастырып әкеліп, Сырым бидің алдына тосты.

	Сол-ақ екен, әншейінде аузы ауырлау көрінетін Тұрманбет би сөйлеп бір кетті дейсің!

	– Сырым шырағым! Келген күндеріңнің ертесіне көлігіңе көзім түсіп еді... «Мынау – Сырым бидің аты!»– деген соң, (қазақ емеспіз бе?!), қарасам, астыңдағы қылқұйрығың – атыңа сай көрінбеді. Әрине, асылы жаман жылқы болмас... Бірақ айтарлықтай айыбы бар екен – екі құлағы бірдей бүрік, томайқұлақ боп шықты! Байбақтыларды былай қояйын, бүкіл бес Сұлтансиықтан сенің Сырым деген атыңа лайық, он екі мүшесі бүтін бір ат табылмады ма, қарағым-ау! Достың күлкісінен, дұшпанның табасынан тысқары болсын! деп, баяғы қазақы қазанаттың тұқымынан қалған мына қарақасқа бестіні саған мінгізіп жібергелі отырмын. Ағаңның қолын қайтармай, ала кет, шырағым! – деп барып тоқтады.

	Сырым – Сырым болғалы, «Бұ дүнияда адамның ақтарылған ақ көңілі мен шын ықыласынан артық ештеңе жоқ!» деп есептейтін... және соны өзі бек қадір тұтатын еді. Тұрманбет бидің қазіргі айтып тұрғанының да бәрі – кәдімгі ағаның алғаусыз ақ көңілі екенін ол қапысыз таныды. Сондықтан да, осындай кіршіксіз көңілге қаяу түсірмес үшін, бұл да ағаға «Алла разы болсынын!» ақтарылып-ақ айтты!

	Алайда, алыс-алыс жол жүрерін сезгенде, ылғи да құрықтай мойнын доғаша иіп тұрып, алдыңғы оң аяғымен ақырын ғана жер тарпитын, жарықтық томай құлақ торы аттың қазір де сол дағдысын жасап тұрғанын көргенінде, кісідей зият, есті жануардың қылығына еріксіз сүйсінген Сырым, көңілінде тұрған бір сөзді айтпай қала алмады:

	– Ия! Құрметіңізге мың да бір рахмет, Тұреке!– деді тағы. – Бұл қарақасқа аттың бәсін біраз жеткіздіңіз-ау дейім... Болсын солай! Болсын!.. Алла амандық берсе, мінерміз; көрерміз әлі қандай екенін! Бірақ... Атағы алты Алашқа кеткен Қаракерей Найман Қабанбай батыр айтыпты-мыс бір сөз бар еді... Өзінің тұлпар туған Қубас атына қарап тұрып, жарықтық: – «Мен келдім жетпіс сегізге! Сен келдің отыз сегізге! Сенен басқа ат мінсем, мінгендей болдым өгізге!» – деген екен. Сол айтпақшы, мына торы ат қолыма тигенше, менің де тақымым бірде-бір қылқұйрыққа тұшынбап еді. Көзім енді-енді ашылып, көңілім енді-енді сүйсінген кезінде, «Қарақасқаны» қанша мақтасаңыз да, Құдай үшін, тек торы атқа тиіспей-ақ қойыңызшы, Тұреке! – деді езу тартып.

	– Ойбай, айналайын-ай, тиісіп қайтейін?! Сендей азаматқа сыншы көп,.. екі құлағы бірдей бүрік ат мініп жүрген соң, ертең ел айып көріп, сыртыңнан сөз қыла ма?! – деген ағаңның қаупі ғана ғой, шырағым! – деді Тұрманбет би риясыз көңілмен.

	– Ой, Тұреке-ай! Ел айып көретіндей, мен немене, тумысынан кемтар ат мініп жүр ме екем? Әлде торы ат тентек мінезінен томайқұлақ болып па?! Бұл – менің қандыкөйлек жолдасым; жауға шабарым емес пе?! Талай шайқасқа бірге кірген, серттес серігім емес пе?! Сіз естімеген екенсіз ғой... Адамға туралап келген ажал оғын бір қақса, ақ қанатты періште ғана қағатыны рас болса, орыс атқан сондай ажал оғынан мені екі рет «құлағымен» қағып, аман алып қалған торы ат қой, бұл! Жануар, «басқа келген пәледен, бастан – құлақ садақа!» – деп, иесі мені құтқарды да, өзі құлағынан зақымданды. Сөйткен серігімді мен қалайша басқа бір жағы түкті жылқы айуанға опоңай айырбастай салармын!? Өйтер болсам, торы аттың назасы былай тұрсын, Құдайдың алдында күнәлі жан болмаймын ба?! Өйткені, бұл – менің қолыма тигенде, он екі мүшесі бүтіндігі өз алдына, бүкіл Байұлында ешкімге бәйгі бермеген, өзіміздің кәдімгі Қара Байбақты Баймырзаның «Қамысқұлақ!» атанған бәйгіторы аты еді ғой! – дегенінде, Сырым бидің іші біртүрлі уылжып кетті.

	– Не дейді!? Бұл, шынымен, баяғы Маймақ Алаша Аталықтың асында, жаңғыз өзі алпыс аттың алдында жеке қаңғып келетін торы ат па?! – деп, танымай қалғанына айыпты адамдай, Тұрманбет би абдырап қалды.

	– Сол! Сол торы ат, Тұреке! – деп Сырым қостай кеткен.

	Сөзге елігіп алған Тұрманбет би:

	– Әй, Бекенжан!– деді енді баласына дауыстап.– Мына ағаларыңды шығарып салалық. Қане, менің атымды әкел! Өзің де «Қарақасқаны» жетегіңе алып, бірге жүр! Әңгіме тыңдап қайтасың, балам!

	...Сәлден кейін-ақ жолаушылар жүріп кеткен. Ауылдан ұзаңқырап шыққан соң:

	– Ал, бұл торы ат сенің қолыңа қалай түсіп жүр? Қане, соны айтшы.. – деп, әлгі әңгімені қайта сабақтаған Тұрманбет би жаймашуақ көңілмен сөз бастады.

	Томайқұлақ торы атқа деген сүйініші мүлде бөлек Сырым би, әдетте, ол туралы ештеңе айтпайтын; айта қалса, жайбарақат сөйлей алмаушы еді. «Сол жәйімді білмейтін Тұрманбет би сөзімді дұрыс ұқпай қалар» деп, ол әңгімесін барынша қысқа қайыруға тырысып бақты:

	– ...Торы аттың кімдікі екенін әлгінде айттым ғой, Тұреке! Ат иесі – сол біздің Қара Байбақты Баймырза! Ол – әкелеріне ас берген әлгі Маймақ Алашалармен құда екен... Аста Баймырзаның «Қамысқұлақ» дейтін торы аты қара үзіп жалғыз келгенін көрген соң, құдалары кейін сұрастырып қараса, бұл торы ат – одан он шақты жыл бұрын, біздің Баймырзаның Айкүміс атты қызының қалыңмалына солар берген бір торы байталдан туған құлын боп шығады. Содан... әлгі жерде торы атқа қызыққан Алашалар, ас тараған соң біздің Қара Байбақтыларға хабар салмай ма!?

	«Ойбай-ай, сол торы бие – жылқымыздың басы еді... Балалар абайламай, Айкүмістің қалыңына ұстап беріпті. Орнына қанша мал алсаңдар да, торы биені құлындарымен қоса қайтарыңдар!» – дейді ғой баяғы. Бұған дейін есімін ешкім естімеген бір Баймырзаның ғана емес, бүкіл рулы елдің атын аспанға шығарған торы атты Баймырза қалай бере қойсын! Берем десе де, Қара Байбақтылар бергізе ме?! – Бермейді! Бергізбейді! Бермеген соң, Алашалар араға кісі салып, мазалап қоймапты.

	...Маймақ Алашалардың ішінде Мәмбет балалары: марқұм Аталықтың өзінен бастап, бауырлары – Қазыбек, Қозыбек, Раңбай, Сабаз, Жаманбайлар шетінен бір-бір мықты ауылдар ғой! Бұлар басқа Алашалардан біздің шоқтығымыз биік деп, Мәлке Алашаның таңбасына зорлықпен бір сызықты артық қосып, бүгінде «Алтыбас Алаша» атанып жүргенін естіген шығарсыз. Әйтпесе, «Алтыбас» – ру аты емес, әшейін лақап ат! Сол «Алтыбас Алашалар» араға қайта-қайта кісі салып, болмаған соң мұның арты ушығып, дауға айналған екен.

	Бір күні Баймырза маған хабар жіберіпті:

	– Би мені Алтыбастарға талатып қойып, осылай отыра бере ме; жоқ әлде құтқара ма мына пәледен!? Бойында Байбақтының бір тамшы қаны болса, Сырым өзі келіп, билік айтсын мынаған! Айтпайды екен, бұдан былай мені ағайын демей-ақ қойсын! – депті.

	Ой, Алла-ай, мен қара қазақ баласының басын қоса алмай сасып жүрсем, бұлар мені айтқанын қылдырып, атқанын жығып, тасып жүрген Байбақтының бір баласы ғана көріп, өздерінің даушарларына қайрап салғысы келеді...

	– Ойпырой, шынында, көріспей кетуден тайынбастай, тым ауыр сөз екен мұнысы! Біздің қазақ осылай өлердегі сөзін айтпаса, болмай ма өзі?! – деп Тұрманбет би басын шайқап-шайқап қойып еді...

	– Ай, Тұреке-ай! Төзімділік деген – қашаннан қазақтың қанындағы нәрсе ғой! Жақсы ма, жаман ба ол – бір Алла біледі-дағы! Әйтеуір, таныстың да, бейтаныстың да қысастығы мен зорлығына ақырына дейін осылай шыдап-шыдап келеміз де, шегінер жер қалмағанда, бір-ақ бұрқ етіп, ахиреттік сөз айтуға мәжбүр боламыз. Сол ғой бұлардікі де... – деді сәл шытынған Сырым.

	– Ал, сонан соң?..

	– Содан... шынымен жаны қысылып айтқан сөзі екенін сезген соң, қайтейін... бардым Баймырзаның аулына!

	Барсам, біздің Қара Байбақтылар кәдімгідей қауқылдасып, жиылып қалыпты... Орталарында Алашаның екі-үш кісісі отыр.

	Көрдік!

	Көрістік...

	«Ал, бұл не айқай? Қандай дау!?» деп сұрайын десең, тіпті ұят! Қарап отырсам, – Құдай-ау! – сөз тірердей де ешкім көрінбейді.

	«Енді қайттік?!»

	Баяғы жастау кезімде... бүкіл Байбақтының атын шығарған Ақмоншақ атқа байланысты дауға араласып, ханмен араздасқанымызды естіген шығарсыз... Тегі, бұл бір ... менің әуелден-ақ ұнатпайтын да, араласқым да келмейтін нәрсем еді. Кісінің жан айқайы шыдата ма бірақ?! Зордың зорлығы деген де – күллі қазақ баласының туғаннан құйрығына басылатын Тәңірінің көк таңбасындай, артынан қалмайтын нәрсе екен ғой. Содан амалсыз:

	– Ал, даугерлер! Арыз-талаптарыңды айтыңдар.

	Сөз сіздерде! – демеймін бе.

	– Иә?!

	– Сөйтсем... баяғы былжырақтары екен! «Торы бие – жылқымыздың басы еді... Малымыздың құты еді! Балалар абайламай...» – дейді «Алтыбастар».

	Баймырзаның Айкүмісінің Алашаларға келін болғанына одан бері он жылдай уақыт болған. Қазір ол – «өзге Алашалардан біздің шоқтығымыз биік!» – деп бөсіп жүрген сол «Алтыбастардың» қошқардай екі ұлының анасы еді. Сол есіме түсіп, әуелі:

	– Сіздерді кім жіберді? Дау иесі кім?! – деп ем.

	– Аталықпен бірге туған Қазыбек, Қозыбек балалары... – десті.

	– Хош!!! Ендеше, Қазыбек, Қозыбек балаларына да, Аталықтың алты баласына да айта барыңыздар!

	...Баймырзадан туған Айкүміс бойжетіп, Маймақ Алашаларға ұзатылады екен; одан күндердің бір күнінде Ерсайын мен Еркеңестей екі ұл туады екен деген – мына отырған жұрт түгілі, біздің бүкіл Байбақтыда ой жоқ еді; сол секілді, бір Құдай білмесе,– қалыңға берген торы байталдан (Сіздер айтқандай торы биеден емес, торы байталдан!) күндердің бір күнінде торы құлын туады екен; ол – тұлпар болады екен дегенді Мәмбет балалары түгілі, бүкіл Алаша да білмеген болар. Ендеше, Алашалар торы ат қайтарылсын десе, Мәмбет балалары ана қошқардай екі ұл мен Айкүмісті де төркініне қайтарсын! Қайтармаса, дауды доғарсын!!! – деп ем... жиналған жұрт етектерін қағып-қағып жіберіп орындарынан тұрды да жүре берді...

	– Бәр-ре-кел-ді! – деді, мәз болған Тұрманбет би айызы қанғандай. – Қиюын келістірген-ақ екенсің! Ал, Алашалар қайтті сонсоң?..

	– Ел болған соң, есті кісісіз бола ма, Тұреке! Әлгі жіберген адамдары менің сөзімді айнытпай айтып барған екен, Аталықтың бәйбішесі Еркеден туған екі ұлдың үлкені Өтеулі: – «Жүйелі сөз – жүйесін табады; жүйесіз сөз – иесін табады» деген – міне осы! Ессіз немелер, енді Ерсайын мен Еркеңестей екі бауырларыңды нәсілі хайуан бір малға айырбастап, осылай өлмей отырыңдар, сүйекке таңба салдырып! Күллі елге күлкі болып! – деп, жер-жебірлеріне жеткен ғой!

	..Әңгіме тыйылғандай болды.

	Әйтсе де, сол тыныштыққа сене алмай, бір күні Баймырза біздің ауылға келіп тұр...

	– Ия, Баймырза, жол болсын! Көңіл бірленді ме?! – демейміз бе.

	– Әлей болсын! Әй, бірақ көңіл тыншымай тұр-ау, Сыреке! – дейді.

	– Не боп қалды?

	– Ат мінгізіп, шапан жапқан жыршылары:

	– «Мал тілесе – малды алған; бас тілесе – басты алған! Байлығының белгісі – ат басындай алтынды, бастарына жастанған!» – деп, әбден мақтап-мақтап, құтыртып қойған Мәмбет балалары кісіні тыныш отырғызар деймісің?! «Торы ат бізге бұйырмаса, Баймырзаға да жоқ қыламыз!» десетін көрінеді. Бір ат үшін күндіз күлкіден, түнде ұйқыдан қалып, өлер болғанша, осыдан біржола құтылғалы келдім!

	– Иә, қайтіп құтылмақсың?

	– Әй, Сырым! Әнеукүні жаным қысылғанда:

	«Бойында Байбақтының бір тамшы қаны болса, Сырым өзі келіп билік айтсын мынаған!» – деп, артықтау сөз айтып жіберіппін. Құрдастығым да, ағайындық базынам да бар шығар... ғафу өтінем! Сен бір Байбақтының емес, бүкіл Алаштың азаматысың ғой; Сырым батыр, Сырым би атың және бар! Ал, батыр болып жауға шапсаң – күлігің; ел ағасы боп бәйгіге қоссаң – жүйрігің болсын! Осы торы атты бердім саған! Игілігіңе тұтын! Алашалар мықты болса, сенен тартып алып көрсін! – деп қара-а-ап тұр.

	Қаңқу сөзден қашып, ана себеп, мына себепті айтып көріп едік, құлағына қыстырған да жоқ. Торы атты кермеге байлап кете барды...

	– Ау, мына Баймырзаң – ақылы бар азамат екен ғой! – деп сүйсініп қалған Тұрманбет би: –Ал, сен неден қорқып жүрсің?! – деп еді.

	– Тұреке-ау, дос бар, дұшпан бар... Ертең біреу:

	– «Сырымның дауды Баймырзаға жығып беріп жүргені – торы атты өзі алғысы келгені екен ғой!» – десе, не бетімді айтар едім?! – деп Сырым кідіріп қалған.

	– Туһ! «Сай ішінде ұры бар» деп, сескенбестен сескеніп, сен де қызық екенсің! Қайдан айтады? Қалай айтады олар?! – деп Тұрманбет би санын соғып қалды. – Сен ешкімге ешкімді жығып берген жоқсың! Бар болғаны – «Олай десе, бұлай етсін! Бұлай ете алмаса, дауды қойсынға» тіредің. Одан артық не керек оларға!? Шүкір, сөзді түсінген Аталықтың әлгі үлкен баласы ағайынын тоқтатыпты. Оған да тәуба! Айтпақшы, сол баланың өзі қайда қазір? Өтеуліні айтам.. – деді сөзін анықтай түсіп.

	– Ой, Алла-ай! «Қолда өскен түйенің де тайлақ аты қалмайды» деген осы екен ғой.. Әлі күнге Өтеуліні

	«бала» дейсіңдер, ә?! Қайдағы бала?! Ол қазір бүтін бір рулы елдің сөзін ұстап жүргендердің бірі емес пе?! Мына Азамат пен Сапар да Алашаның бір-бір атасының сөзін ұстап жүргенмен, ағалары Өтеулінің алдына түспейді бүгінде! – деді Сырым арқа сүйер інілеріне сүйсіне көз салып. – Мен де Өтеулінің сөзді сүйектен өткізе айта білетін әлгіндей мінезінен үміт етіп, кейде ауыр-ауыр жұмыстарға жұмсап қоям, Тұреке! Қазір де оны осы іске байланысты Арқадағы Әлім ағайынның ақсақалдарымен ақылдасып қайтуға жібергем, – деді Сырым. – Таяу күндерде олар да оралып қалар...

	– Е-е, иісі Алшынға хабар салып жатыр екенсің ғой... Мұның мақұл екен! Иншалла, кеңесіп пішкен тон – келте бола қоймас! Ел не десе – бәріміз де соны қыламыз ғой! – деді Тұрманбет би.

	Бұл – екі жақты әңгіменің ақырғы түйіні де осы екенін білдіргені еді бидің.

	Мұнан соң сәл үнсіз қалған бұлар алдарындағы бір қоңыр төбенің басына тоқтап, осы жерде қайыр-хош айтысқан... Әйтсе де, Тұрманбет би бірден қайтып кете қоймай, қонақтарын көзбен ұзатып салып, тағы едәуір кідіріп қалды.

	– Апырай! – деп, ол енді міне Сырымның сыртынан әрі сүйсіне, әрі қимастықпен әлі қарап тұр. – Адам түгілі, астындағы атының, – жағы түкті жылқы айуанның, – жақсылығын ештеңеге айырбастамайтын, дәті берік мұндай жігіт – соңына ерген кісіге сенімді серік, айнымас жолдас болмағанда, кім болады! Асылы, ел де осындай ердің соңынан ереді ғой! Тіпті, түптің түбінде бәріміз де, бәлкім, осының қасынан табылармыз, сірә!!!» – деп, іштей тілеулестік етіп тұрғанын өзі де аңдаған жоқ.

	...Сырымдар болса, Жайықтың Бұқар бетімен өзенді өрлей тартқан. Сол қарқындарынан танбастан жортқан олар, тіпті күн байығасын да еш жерге аялдамай, қайта түнгі салқынмен жолды өндіріп тасталық деп, қараңғылық қоюланғанша суыт жүріп отырған-ды. Ақжардан асқан соң, Жыңғылды, Шабдаржап, Томпақтың тұстарынан өтіп бара жатқандарында, қарсы жаққа – Самар бетке көздері еріксіз түсіп еді... Құдай сақтасын, Жайықтың арғы бетіндегі биік жар басына жағалай салынған орыс күтірлерінің терезелерінен жылтыраған сарғыш оттар бұларға қарап әр жер-әр жерден жылт-жылт... жылт-жылт жыпылықтап қоя берді! Құдауанда, қарап тұрсаңыз, құдды бір қарсы алдарында көсіліп жатқан қазақ даласын көздерімен тінтіп, мынадай тас қараңғы түнде шашау шыққан мал-жаны жоқ па екен деп жар басында жаланып отырған үйірлі аш қасқырлардың көздерінен аумайды-ау, аумайды әлгі оттар.

	«Ойпырой, бұл бәлелер түбі қазаққа тыныштық берер деймісің?! Төбе басында отырып алып, күндізтүн кең даланы көзімен баққан бөрілер – бөрілік қылмай қояр ма?! Қайтсек қара қазан, жас бала енді қамсыз тірлік кешер!?»– деп жолаушылардың қай-қайсысы да соны іштей уайым қылып, жүректері мұздап, һәм қандары қарайып келе жатты...

	***

	Бұдан жиырма шақты күн бұрын мына жаманшылық хабарды естіп дүр-р ете қалған жұртқа: – Сабыр, жарандар, сабыр!.. Әуелі өткендегідей Байбақты Сырымға барайық. Ақылдасайық батырмен! Не істейтінімізді сосын көрерміз! – деп әрең басқан Жетірудың Тама, Табын, Жағалбайлыларының ақсақал-қарасақалдары, билері мен батырлары, біреулері Електің басы Есенбайдан, енді біреулері Қобда бойынан, Қиылдың жоғарғы жағынан аттанып, Бұлдырты өзенінің аяғындағы Үлкен айдын, Кіші айдын аталатын көлдердің басында, жаз жайлауда отырған Байбақтылардың үстіне кеп ошарылғанда, Сұлтансиықтың әнеукүні жан-жаққа жөнелтілген азаматтары да енді-енді ғана оралып жатыр еді.

	Ойдан-қырдан жиылған елдің осындай үлкен бас қосуының үстіне, ойда жоқта, Орынбордағы мешіттің бас имамы, һәм күллі Орынбор аймағының бірінші дәрежелі ахуны, Мұхамеджан хазірет бастаған тағы бір топ адам келіп қосылып, онсыз да құс базарындай қиқуласып жатқан көл басындағы қалың ел тіпті абыр-жабыр болды да қалды...

	Мына сапырылыс ұзаққа созылатындай көрінген соң, бірер күннен бері тағатсыз тосып жатқан Жетірудің әлгі ел ағалары: Тама Қадыр мен Садыр, Табын Тіленші батыр мен Есіркеп би, Жағалбайлы Сағыр, Тотай батырлар шыдай алмай, түу төменгі Жайық шебіндегі Тұрманбет би аулынан жаңада ғана оралған Сырым биге өздері кеп, елдің ең алдымен солар жолыққан-ды. Ә дегенде атқа ашумен мінгендіктері бар... қала берді, күні кеше Таналықты шапқанда батырдың қасынан табылғандықтарын бұлдауы бар – не керек, әйтеуір бұлар іштерін қыжқыж қайнатқан ыза-кектерін Байбақты Сырымға елдің ең алды боп келіп айтуға да, ақылдасуға да өздерін хақылы санап, би үйіне балпаң-балпаң басып кірген.

	Сол екпіндерімен, келе сөзді де төтесінен бастады:

	– Ал, батыр, «жер астынан жік шығып, екі құлағы тік шығып»... мына хан: «Айтқанымды қылып, айдағаныма жүрмейтін мұндай елді аямай шабыңдар!» – деп, орыстан арнайы әскер шақыртыпты деседі. Әсіресе, Елек пен Жемнің жоғарғы жағындағы ауылдарға ойран салуды орысқа атап тұрып көрсетіпті. Осылайша, қалың елден бөліп алып, қаһарын ерекше төккені – біз болыппыз! Уа, не жаздық? Бұл не басынғаны?! Қай қорлығы?! Соған ашынған мына жұрт енді атаңа нағлет сол ханның өзін шабуға келіп отыр. Қане, Сіз бұған не ақыл айтасыз? – деп, әңгімені бірден қандарын қарайтуға себеп болған жайдан қозғаған.

	Сөз арасында, соңдарына ерген қалың топ бар екенін, сол жігіттердің бірқатары жолшыбай Былқылдақ дейтін жерде жатқан хан малының үстінен түскен соң, ызамен мыңға тарта жылқыны бір түнде қуып, кері қайтып кеткенін де жасырған жоқ.

	– Е, бәсе!.. Кеше Шыңғырлау жаққа барып қайтқан біздің Байбақтының бірқатар кісілері айтып отыр еді:

	«Қабанбай-Қақпақтыдағы хан ауылдары әлденеден үркіп, түстікке қарай үдере көшіп барады!» – деп. Шошытқан сіздің жігіттер екен ғой. Дұрыс!!! Барсын, оңбаған хан барар жеріне! «Барар жері – Балқан тау! О да біздің барған тау!» Көрерміз... елінен безгенде қайда барып бас сағаттағанын! – деп, батыр түйіліп отырып қалған.

	– Жә!.. Енді не қылмақсыңдар?! Орыс келіп ойран салғанды күтесіңдер ме, әлде бір әрекет етесіңдер ме?! Тек соны айтыңдаршы, батыр! – деп ашынған жұрт кесімді сөз күтіп, әрі өздерінен бұрынырақ келіпкеткен ағайындармен әлдебір бәтуа жасалынған болса, соны да білгілері келіп, жауап тосып қалған.

	– Ағайын, аз-кем сабыр қылыңыздар! Сабыр... Бұл оңбаған ханның әлегін аспаннан келтіріп, туталақайын шығару – біздің де басымызға бірінші келген ой еді. Алайда, әзірге әліптің артын бағып отырмыз... – деп, Сырым би кенет жұрт мүлде күтпеген бір байсалды қалып танытты. – Сабаларыңызға түсіңіздер, ағайын! Асықпалық... «Асыққан – шайтан ісі» деген... Біз осы отырғанда, алыс-жақындағы Алшын балаларына тегіс хабар салып отырмыз. Бір ғана Жайық бойы емес, Арқадағы тұтас Әлімге; Ойыл, Қиыл, Жем, Сағыз бойларындағы жұртқа да түгел сәлемші жібердік. Олар енді-енді ғана оралып жатыр. Өзім де төменгі Жайық шебіндегі Шеркеш Тұрманбет би аулынан кеше кешкілік қана оралдым. Енді ел ағаларының бәрінің сөзін жұптап, түйінін сосын өздеріңмен бірге шешейік. Жаңа: «Ел не десе, соны қылармыз!» – деп келіп отырмыз дедіңдер ғой. Шыдаңыздар! Бірер күнге шыдамдарың жете ме өзі?! – деп, соңғы жағында әзіл-шыны аралас сөздің салмағын қонақтардың өздеріне салыңқырап жіберген...

	Арқыраған ағын судың алдын кейде дәл тасталған бір бел топырақ бөгейтіні секілді, «Жан-жақтағы ағайынның сөзін жұптап, түйінін сосын өздеріңмен бірге шешейік!» – деген бір ауыз сөз – қауға түскен шоқтай лап ете қалғалы тұрған мына жұртты да әпсәтте сабасына түсіргендей болды.

	...Өзі жоқта аулына кеп жатқан кісі-қара баршылық екенінен Сырым би кеше кешқұрым келген бетте-ақ құлағдар болған. Солардың бірі – осы Тама, Табын, Жағалбайлылар тобы болса, күтіп жатқан тағы бір үлкен топ – Орынбор мешітінің бас имамы, әрі осы өлкедегі күллі мұсылман қауымының бірінші дәрежелі ахуны Мұхамеджан хазірет бастаған кісілер екенін де естіген.

	Қазір, мына Жетіру ағайындардың арыны сәл басылғандай болған соң, Сырым би енді бұрын-соңды бұл жаққа аяқ баспаған жоғары дәрежелі мейманы – Мұхамеджан хазіретке өзі барып сәлемдесуді тек ел ағасы ретінде ғана емес, мұсылман баласы ретінде де өзіне парыз көрді... Әрине, көкірегінде: «Алыстан алты жасар бала келсе де, алпыстағы ақсақал сәлем бермей ме?!» – деген қазақы жоралғы да тұр еді; бірақ би дәл қазір бұл жоралғыдан гөрі шеттен кеп жатқан мейманға арнайы көңіл бөліп, ілтипат көрсетуді өзінің ел ағасы ретіндегі ең бірінші міндеті деп ұқты.

	...Ауылдан шеткерілеу, көгі тапталмаған тап-таза бір тепсеңге төрт үй оңаша тігілген екен; ортаңғы алты қанат ақбоз үй – теңнен анда-санда ғана бір шығарылатын, үлкен ұлы Жүсіпке арнап жасатылған отау екенін бір топ серіктерімен келе жатқан Сырым бірден байқады. Қазақы киіз үйді көргені бар, көрмегені бар, алыстан келген меймандарға кілең бір аппақ киіз тұтылған; әсем өрнекті басқұрлары мен қызылды-жасылды желбаулары көздің жауын алатын әдемі үйді тіккізген бәйбішесі Ұлбалаға би сонадайдан-ақ іштей ырза болып келе жатты.

	Бәйбіше демекші... Кеше кешкілік жол үстінде серіктеріне: – Әй, жігіттер, ауылға қоналқаға ертерек жетіп жығылайық! Жітірек аяңдасаңдаршы! – деп қозғау салып еді. Байбақтыға жиендігі бар Алаша Сапар би: –«Басқалар асықса, бір жөн... Осы біздің Сырекең қайбір сұлу қатынына асығып келеді екен?!»– деп қағытып қалғанын құлағы шалғаны...

	Қайнылары әшейін «қара қатын» деп қалжыңдағанмен, ақылы мен адамгершілігіне олар түгіл, бүкіл ағайыны бас шұлғитын сол «қара қатынын» – Ұлбала бәйбішені мынадай сөзге қимаған Сырым:

	– Әй, жігіттер! Қой екеш қойды да – «қой ғой!» деп қорсынбаңдар; қойсыз елге күй бітпейді! Ал, әйелді – «Әйел!» деп тіпті қомсынбаңдар; әйелсіз ерге үй бітпейді! Әркімнің астындағы аты – тұлпары; қойнындағы қатыны – сұңқары! Қайтесіңдер бұралқы сөзді! Одан да ерте күнді босқа кешкіртпей, қане, біраз жортып алалық! – деп есік пен төрдей томай құлақ торы атпен аршындай жөнелген...

	Қайныларының қалжыңына да қимаған сол «қара қатыны», сол Ұлбала бәйбіше, міне, тағы да мұның абыройын асырып, азаматының бар-жоғын білгізбей, алыстан келіп жатқан қадірлі қонақтарын солардың өздерінің дәрежесіне сай құрметтетіп жатыр екен.

	Соған тіпті риза болған би көтеріңкі көңіл-күйде, қасындағы серіктерімен:

	– Ассалаумағалейкім! – деп кіріп келгенде...

	– Әлейкум салям! – деп, төрде отырған дағарадай аппақ сәлделі, үстіне де аппақ мұнарас шапан киген ұзын бойлы Мұхамеджан хазірет те орнынан тұра берді.

	Біреулерімен төс түйістіріп, енді біреулерімен жәй ғана қол алысып амандасып болған соң, жерге төселген түкті кілем үстіне жағалай жайғасқан Сырым тобы, енді Мұхамеджан хазіреттің өткенкеткен аруақтарға бағыштап қол жайған дұғасына ұйып, соңынан бет сипағасын ғана амандық-саулық, жай-жағдай сұрасуға көшкен.

	– Хош келдіңіз, құрметті хазірет! Сапарыңыз оң болсын! Ал, ат-көліктеріңіз аман, өздеріңіз есен сау жеттіңіздер ме?! – деп, Сырым би әуелі елдің ықыласын білдіріп еді.

	Аруақтай аппақ киініп отырған Мұхамеджан хазірет:

	– Алла разы болсын, Сырым би! Жаратушы иеміздің желеп-жебеуімен аман-сау келіп жатырмыз еліңізге! – деп, жастығына қарамастан, байсалды да ысылған кісінің орнықты сөзін айтты.

	– Ауылда болсақ, алдыңыздан шығып қарсы алатын жөніміз бар еді... Ғафу етіңіз, хазірет, жолдан жаңа келіп отырмыз.. – деп Сырым сыпайылық мезіретін жасаған.

	– Оқасы жоқ, Сырым би! Өзіңіз болмағанмен, осындағы ел-жұртыңыз Сізді жоқтата қойған жоқ. Ықыластарына ырза болып жатырмыз, – деп, хазірет тіпті мәйін мінез танытты.

	Хазіреттің өзі елді ауызға бірінші алған соң, ендігі әңгіменің ауанын өзі де солай бұрғысы келіп отырған Сырым би бірден осы сөздің ұштығынан ұстай кетті:

	– Елдің аты – қашанда ел ғой, құрметті хазірет! Бірақ осы елдің басы – Ханымыз бір емес, екі емес, Орынбор мен Текеге ылғи да жалалы хат, жалған хабар жолдап, онсыз да оңып тұрмаған екі елдің арасын тіпті ащы қылып жіберіп еді. Ақыры, міне, енді жандаралдың өзінен арнайы әскер сұрап, жұртын жазалаттырмақты ойлапты.

	Ашығын айтсақ, қарамағындағы қарашаларының қайсысымен қабағы жараспай қалса, соған шүйлігіп; шеп бойындағы бастықтарға өтірік арызды айдап, түк жазығы жоқ ауылдардың малын айдатып, адамын байлатып алу; арада біршама уақыт өткесін, әлгі кісілерді орыстан өзі сұрап босатып алғансып, пақырлардың ағайындарынан пәлен жылқы, түген қой олжа қылу; немесе, Жайықтың оң бетіне мал қыстатарда рұхсат қағазды біреуге беріп, біреуге бермей (дұрысы; аузын майлағандарға беріп, майламағандарға бермей!); ал, көнбей кеуделеп өтіп кеткендер болса, «Ойбай, пәленше-түгенше дейтін ұрылар, қолға түспей жүрген қылмыскерлер мұнда екен; бізге бой бермей арғы бетке өтіп кетті!» деп шекарадағы бастықтарға хабарлап, қудырып, ұстаттырып әкеліп түрмеге тыққызып, елді ашындыру – бұл ханның бұрыннан да келе жатқан әдеті еді. Сол аз болғандай, енді бүкіл жұрттың басына бәле шақырыпты. Ел іші у-шу.. ала шапқын! «Бұл иттің іргесін түріп қойып, шауып алайық та!» деп, маған талайлар келді де. Жұртты сап-саппен әрең тежеп отырған жай бар!

	Несін жасырайық; «Елдің ендігі тірлігі не болмақ?» – «Мына ханды қайтеміз?!» деп, күллі Кіші Жүз халқының ақсақалдарына, билері мен батырларына хабар салып, біз қазір соның жауабын тосып отырмыз. Көпшілік не айтса, соған байланысты жандаралгубернаторға да, патшайымның өзіне де арнайы хат жолдамақ ой бар. «Ел – ерге; ер – жерге қарарлық» мынадай қиын кезде келгеніңізге қуанып отырмыз, хазірет! – деп би сәл кідірген...

	– Ой-ей, хұрмәтлу би! Генерал-губернаторға хат жолдамақпыз дейсіздер... Өткенде Шүкірәлі бай бастаған кісілер келіп қайтқан соң, Сіздердің сол хаттарыңыз қашан келер екен деп, генерал-поручик Осип Андреевич Игельстром мырза әлі күтіп жүр...– деп, хазірет қазақтарды бір аң-таң қылып еді. Іле: – Ол – ол ма, сол сапарда әлгі кісілерден айтып жіберген кейбір сәлемдерін губернатор мырза бұ жолы мына өздеріңіз секілді ел ағаларынан бастап, қырғыз-қайсақтың күллі миллатына жеткізу үшін, енді бізден, міне... «Ашық хат» та беріп жіберді... – деп, тіпті ауыздарын ашқызып тастады.

	Өзі сол бойда, іргеде жатқан әлдеқандай бір жол дорбасынан түтіктей қылып шиыршықтаған қағаздарды бірінен соң бірін шығарған:

	– Мінеки, көріңіздер! Оқыңыздар.. Оқи алмайтындарыңыз – біреуге оқытарсыздар! – деп, әлгіні киіз үй ішінде дөңгелене отырған жұрттың алдына, құдды бір базарлық үлестіргендей, бір-бірден домалатып-домалатып тастай берді.

	Бұл, асылы, Мұхамеджан хазіреттің аса қатты шаршағанын енді сезген кезі болар... әйтпесе, Орынбор мешітінің бас имамы бүкіл жол бойы: бұл хатта күллі қырғыз-қайсақ халқын генералгубернатордың тыныштыққа шақыратынын; бұдан былай бейбіт тірлікке көшкендерге бұрынғы ұрлық-қарлықтары мен ұсақ-түйек қылмыстары түгел ұмытылып, кешірім жасалатынын; ал, аса қатты шиеленіскен дау-жанжалдар болса, оларды жұрт жоғары мәртебелі генерал-губернатордың тікелей өзіне барып жолығу арқылы, немесе хатпенақ хабарласып шешулеріне болатынын... тағы сол сияқтыларды жағы талғанша қақсап-ақ келе жатқан-тұғын. Онымен де қоймай, соңғы күндері, Орынборда ашылғалы жатқан жәрмеңкеге бүкіл елді шақырып, осының бәрі – өздеріңнің пайдаларың үшін, Ұлы мәртебелі патшайым анамыздың мүбәрәк жүрегінің шапағатымен болып жатқан игіліктер деп жар шашып-ақ баққан-ды. Сапар соңының Байбақты Сырым би аулына келіп тұйықталған жері осы болды...

	***

	Орынбордан келген қонақтар, – басшысынан қосшысына дейін, – кілең бір сызылып тұрған сыпайы адамдар болғанмен, сәлемдесіп шыққаннан соңғы жерде Сырым би оларды «сіз-біз» дескен сыйластықтан артыққа жақындата қойған жоқ; ал, ағайынмен арадағы ішкі әңгімелерге оларды тіпті қатыстырмады да.

	Өйткені, бидің көрген, білген жерінде, сырт көз– қашанда сыншы! Сыншы ғана емес, осал жеріңді көргіш; кем-кетігіңді тергіш. Әсіресе, әр басқан қадамыңды аңдитыны жаман.

	Сондықтан, жан-жаққа аттандырған адамдарының бас-аяғын жиып, олардың бәрінің әңгімесін бүгін әуелі өздері оңаша тыңдап алмай, жайжағдайды толық біліп болмай тұрып, ел ағалары бас қосатын үлкен жиынға сырттан келген қандай да бір адамдарды қатыстыруды Сырым би мүлде мақұл көрмеді.

	Осы себепті, Арқадағы Әлімге барып қайтқан топтың басшысы – Алаша Өтеулі бидің әңгімесін де; сонау Сам, Асмантай, Матайдан бері оралып, Ойыл, Қиыл, Жем, Сағыз бойын сүзіп қайтқан Масқар Дөнен батыр бастаған топтың әңгімесін де, ол Байбақтының басты кісілері мен Сұлтансиықтың өзге игі-жақсыларының, һәм кешегі Жетірудың ел ағаларының ортасында отырып қана тыңдады.

	Алдымен, Арқадағы Әлімге барып қайтқан Алаша Өтеулі биді сөйлеткен...

	Отыздың ішіне дендеп кірген кесек жүзді, аққұба жігіттің келісті келбеті, жазық маңдайы мен аққарасы айқын, шаралы үлкен көзі, ашаң өңіне құп жарасқан тоқпақтай қою қара мұрты бірінші рет көріп отырған кісілердің де көзін сүйсіндіріп, қоңыр домбыраның үніндей күмбірлеп шығатын даусы да мына отырған жұртты бір сәтке арбап тастағандай болды.

	– Игі-жақсылар! «Алшын – Алшын болғалы, Әлім еді ағасы, алтын тонның жағасы!» деп бұрынғылар бекер айтпаған екен. Шын жанашырлығын да, ағалық жолын да, Әлім балалары осы тұста тіпті айқын көрсетті! – деп, ол сөзін желпінтіп бастаған.

	...Көрсеткені сол! – деді, енді тіпті үстемелемей түсіп, – мына жағдайды айтқанымызда, Шектінің Сары Шоңай, Сегізбай билері, Төртқараның Қаракөбек биі, Қаракесектің Айдарбек батыры, Шөмекейдің Арыстанбай батыры мен Ақтан биі ел жайына қатты алаң боп:

	– Азғантай қазақтың басына әңгіртаяқ ойнаттырып, тұқымын тұздай құрттырғысы келсе, ондай адам хан болмақ түгілі, аспаннан аяғы салбырап түскен біреу болса да, біз онымен ешқашан елдесе де алмаймыз, ежеттес те болмаймыз! Атам қазақ:

	– «Алтын ерің атқа батса, алтынын ал да, отқа жақ! деген. Халықтың қадірін білмесе; істеп отырған ісі – елдің арқасына аяздай батса, ондай ханның басы – алтын, арты – күміс болса да, аластауға лайық! Байбақты Сырымға сәлем айтыңдар: біз бәтуасына тоқтадық! Патшайым мен жандаралға жазатын хатын да, көп ұзатпай елдің басын қосып, бір кеңесейік! дегенін де толық қолдаймыз! – деп, елге – осы отырған бәріңе сәлем айтты! – деп бір-ақ тоқтады.

	– Аға баласы анық бірауызды болды ма?! Аз да болса бұра тартқан, бөгде ой айтқан ешкім болмады ма, Өтеулі би!? «Әр кәлләда – бір қиял!» деген... Ел болған соң, неше түрлі сөз айтыла береді ғой! – деп, Сырым сәл қазбалай түсіп еді.

	– Жоқ! – деп Өтеулі би шорт кесті. – Жоқ! Ондай болса, біз Әлімге осынша ырза боп қайтпас ек, Сыреке!

	–Дегенмен, Төртқара мен Шөмекейді ханның туған інісі Ералы сұлтан билеп отырған жоқ па, Өтеулі би? Неғып, ең болмаса, соның ыңғайына қарай жығылған біреу-міреу байқалмай қалды? – деп, төрде отырған үлкендердің бірі – Табын Тіленші батыр күмән келтірген.

	– Иә! Періште емес, пенде болған соң, кім-кімнен де табылатын кемшілік неғып олардан байқалмай қалды?! дегелі отырған шығарсыз... Күдігіңіз орынды да болар, Тілеке! Бірақ... ақиқаты осылай болған соң, көз көрекі қалай қиянат жасаймыз ағайынға!? Ал, менің өз байқауымша, Орта Жүздің Керейінің ұлыс басы боп жүрген жерінен әкесі Әбілқайыр өлген соң қуылған сол Ералы сұлтан, анау-мынау емес, Әлімнің Төртқара мен Шөмекейдей екі жуан бұтағы қолына бірдей іліккенде, қуаныштан есі шығып кеткен бе... бұл елдерді билеу былай тұрсын, қайта Қаракөбек пен Өтебас билердің алдында өзі аяғының ұшымен билей ме деп қалдым... Аға балаларының өздері де соны ишаралап: – «Біздің Әлім – көк теңіз; Ортасы– жылым... қатпайды! Қашып келген төрені, сары майдай сақтайды!» – деп ашықтан-ашық айтып отырады екен. Сондықтан, Ералы сұлтанның алдында елпең қағып, қызметіне құлдық ұра, құрақ ұшып жатқан да ешкімді көрмедік. Елінің дәстүрі солай қалыптасып кетсе, түзеушісі біз емеспіз ғой! Көрдік! Көргенімізді ғана айттық, Тілеке! – деп таймай тұрып алды.

	– Хо-о-ош, Өтеулі би! Сөзіңе күмән келтіріп, мойнымызға күнә артқалы отырған жоқпыз.. Дегенмен, «Басқа – басқа! Байұлының жуан бір бұтағын ұстап отырған Байбақты Сырым батырдың тақта отырған ханға қарсы шығып, қасарысқаны несі?!» – деп, жаратпай қалған да – ең бірінші, сол аға балалары, Әлімдер емес пе еді?! Сосын шығар... Тіленші бидің де сұрап отырғаны! – деп, Тама Қадыр батыр осыны өзінің де білгісі кеп отырғанын аңдатқан.

	– Рас! Мұндай әңгімені біз де естігенбіз, Қадыр аға! Бірақ ол әңгіме мен біз айтып отырған әңгіме – екеуі екі басқа нәрсе! – деп, Өтеулі сөз мәнісін аша түсті. – Өйткені, Сіздің айтып отырғаныңыз – бұл жақтағы жай-жағдайды Әлімдер әлі білмеген кездегі, көлденең көк аттылардан естігендерінен топшылаулары ғана. Әдетте: – «Шатақ – тек тентек, сотанақ кісіден ғана шығады» деп ойлауға дағдыланып кеткен жұрт, шынында да: – «Апырай, өзі батыр, өзі би, ел ағасы Байбақты Сырымның тақта тып-тыныш отырған ханмен кермалдасқаны қалай?!» – деп, іреніш білдірген кезі, расында да, болған екен. Әлімдер онысын жасырған да жоқ:

	– Ау, азаматтар-ау, батыр атағы жастайынан шыққанмен, бәлен жерде жау бар екен десе желкілдеген ту алып, жорта жөнелетіндей, Байбақты Сырым ел ішіндегі көп желікбастың бірі емес қой; ол, ең алдымен, бір елдің бетке ұстар биі, рулы жұрттың басалқылы ағасы емес пе?! Ендеше, елдің ішіндегі ошаң етіп орынсыз түрегелетіндерді өзі басуға тиіс кісі; тепсініп шығар телі-тентектер болса, оларды да өзі тыюға тиіс би, басқа жұртқа басалқы болудың орнына, екі мың үйлі Байбақтыны ғана емес, бүкіл бес Сұлтансиықты дүрліктіріп атқа қонғаны несі?! – деп бізге де шұқшиды.

	Тек жағдайды егжей-тегжейлі түсіндіргенімізден соң ғана, бәрі орнына келді ғой.. Әсіресе, ханның:

	– «Елек пен Жемнің жоғарғы жағындағы елдерді шабыңдар!» – деп, орысқа құпия хат жазғанын естігендерінде осы уақытқа дейінгі Сырым бидің істеп жүргенінің бәрі орынды екеніне тіпті еш күмәндері қалған жоқ! – деп шегелеп жіберді.

	«Сөзіңді біреу сөйлесе, аузың қышып бара ма!» деген... Ханның «Шабыңдар!» деп, орысқа атап тұрып көрсеткен екі жерінің бірі – сол «Електің жоғарғы жағынан» өздері келіп отырған Жетірудің ел ағалары, мына сәлемшілердің Арқадағы Әлімге сөз мәнісін дұрыс жеткізгендеріне көңілдері толып, ырза болғандары соншалық, бұдан әрі әрнені түрткілеп, енді әңгіменің берекесін кетіруді мүлде орынсыз көрді. Сондықтан да:

	– Жә! Енді алыс сапарға барып қайтқан әлгі екінші топты да тыңдалық! – деп жұрт назарын солай қарай аударған.

	– Ия, сөйле ендеше, Дөнен батыр! – деп, Сырым енді үзеңгілес ескі серігіне иек қақты.

	...Тұрғанда да бойы мен көлденеңі бірдей; сәл қозғалса, төртпақ денесіндегі тырсиып тұрған шақпақ-шақпақ бұлшық еттері үстіндегі киімін тігісінен дар-дар айырардай көрінетін Дөнен батырдың шара табақтай екі беті қып-қызыл боп, өзі ақсары кісі, бір күреңітіп алды.

	Сосын барып:

	– Ал, жақсылар! – деп жұртқа жағалай бір көз салып өтті. – Мен әңгімені бірден тоқсан ауыз сөздің тобықтай түйінінен бастасам, «Бұл қалай?!» деп жүрмеңіздер...Біздің де барып жолыққан, сөйлескен адамдарымыз Сырым бидің сәлемін құп алып, бәрі де дерлік қолдау көрсетіп жатыр. Өзімнің жобам бойынша да солай болуға тиіс секілді еді.. солай болды да! Өйткені, сонау Самдағы Шөмішті Табын Барақ – Таналықты шапқандағы қанды көйлек жолдасымыз, серттес серігіміз болса; Адайдың Атағозы батыры мен Беріштің Алдар биі – биылғы көктемде казак-орыстың шапқыншылығына ұшыраған ауылдардың ақыл сұрар ағасы, арқа сүйер панасы да екенін өздерің білесіңдер. Ал, Сағыз бойындағы Таз Құлжабай би, Тайсойғандағы Беріш Қара батыр мен Ойылдың аяғында отырған Ысық Қаратау би, Есентемір Сасықбай батыр; сәл берігіректегі Кете Көккөз билер – күні кеше өздеріңмен бірге хан алдында болып, одан көңілдері біржола қалып шыққан кісілер екені, сірә, баршаңа аян. Сондықтан, ханды орнынан алдыру жөніндегі патшайымға жазылатын хатқа қол қоятындарын да; енді бір екі айдан соң, әрі кетсе қыркүйектің ортасына таман, бүкіл елдің басын қосып кеңес өткізуді қолдайтындарын да ашық айтты.

	Ал, енді... жаңа бір сөзімде, мен: «.. Ел ағалары Сырым бидің сәлемін құп алып, бәрі дерлік қолдау көрсетіп жатыр» деп кеттім. Неге «тегіс қолдау көрсетіп жатыр» демей, «бәрі дерлік».. дедім? – Асылы, сөздің бір қыртысын да бүгіп қалмай, айтқан соң түгел айту парыз! Әсіресе, қандыкөйлек жолдасыңның аманат сәлеміне қиянат жасау – кешірілмес күнә болар еді... Сондықтан, бәріңнің көзінше ашық айтайын!

	Шөмішті Табын Барақ батыр Сырымға арнайы сәлем жолдады.

	Айтқаны: – Тағдырдың жазуы ма, әлде Тәңірінің менің балама берген бақыты ма, кешегі Таналық шайқасында қолға түскен олжаның басы – менің қаршадай ғана Асауым байлап алған орыстың сарыала иықты ұлығы, ақсақ майыр еді...

	Қадірлі ұлыс басымыз Айшуақ сұлтан орысқа ұсталып бара жатып: «Барақтайын батырыма сәлем айтыңдар! Сұлтаны аман-есен оралсын десе, маған теңдес болмағанмен, дәрежесі жуықтайтын бір орыс төресін ұстап, айырбасқа алсын! Әйтпесе, енді қайтып елге оралу бізге бұйыра ма, жоқ па – біле алмай барамын!» – деген екен.

	Мен көптен бері сыйласып келе жатқан төремнің сол сөзін мойныма қарыз қылып, әлгі ақсақ майырды Айшуақ сұлтанға айырбастауды Сырымға аманат етіп кетіп ем. Әрі батыр, әрі биің Сырым әлі күнге соны істемей отыр! Несін жасырайын, соған іренжулімін... Осы себепті, ойға алған істеріңе қарсылығым жоқ болғанмен, мына тұста патшайымға жазатын хаттарыңа қол қоймаймын!» – деді... Осы сөзді өздеріңе жеткізіп, мойнымдағы аманатты түсірмесем, күні кеше шыбын жанды шүберекке түйіп, қанды шайқасқа бірге кірген қадірлесіміздің алдында екі дүниеде де бірдей қарыздар боп жүрермін! – деп Дөнен батыр енді ғана арқасын кеңге сала беріп еді...

	– Апырай, ағайыннан бөле-жара: – «Барағым!» деуші ем мен оны! Жауға салсам – жарағым көруші ем және де!.. Мұншама көңілі қалатындай не болған батырға! Әзірге біз жәсір айырбастасуға жеткен де жоқпыз ғой... Тіпті, жәсір айырбастаса қалсақ та, бір Айшуақ сұлтанға ғана тіреліп қалмайды ғой сөз! Елдің одан да басқа талай жақсысы мен жайсаңы жатқан жоқ па баяғыдан бері қараңғы үйде қамалып?! – деп, Сырым би қапа болып, қатты күйзеліп қалды.

	Байбақты Сырым қазір бір елдің басалқылы ағасы ретінде сөйлеп отырғанмен, нәйеті батыр адам ғой.. мына сөз жанына батып, қатты қиналғанда, бір сәт қабағынан қар жауғандай түнеріп отырып қалып еді... Соны көрген Қызылқұрт Жанбай батыр шыдай алмай, шойыннан құйылғандай тұтас денесімен жұртқа қарай ошарыла бұрылды да:

	– Ай, жақсылар! – деп, өзінің әдеттегі қарлығыңқы да қою даусымен гүр ете қалды.

	Жұрт аяқ астынан жолбарыстың ырылын естігендей үрпиісіп, еріксіз осылай қарай назар жыққан. Жанбай батыр әлгі сөзін тағы бір қайырып алып, қатты-қатты сөйлеп кетті:

	– Ай, жақсылар! Осы біз әр елдің ұлыс басыларының қамын күйттеуге келіп отырған жоқпыз ғой... Оның үстіне, елден ерекше бөліп алып сөз ететіндей, Айшуақтың қай қазаққа қадірі асып кеткендей еді?! Әлде, ағасы хан Нұралыға қосылып, елге істеген зәбірі аз ба еді оның?! Неменеге Барақ батыр соған кенеше қадала қалған? Тәйірі, ділі қатты, тілі тәтті төренің бір сөзіне тәнті болып қалып, ықыласы құлады-ау, шамасы!... Әйтпесе, Барақтайын батырдың Айшуақ сұлтанға арашашы болатындай, бауыры бітіп қалған ештеңесі жоқ емес пе? Әсіресе, мынадай алмағайып кезде... А?! – деп жұрттан жауап тосқандай, тоқтай қалған.

	– Жанбай батыр! Осы артық сөз айтуға асықпасақ қайтеді, жарқыным! – деп төрде отырған Тіленші би жаратпай, кеудесін көтеріңкіреп, бойын тіктеп алды. – Төре біткенді де түгелімен тентек, озбыр дегенді кім шығарған?! Қайдан шыққан сөз өзі!? Төңірегіндегі жұртқа тізесін батыра бергені үшін, мына Сырым батыр сауырлап қуып тастаған Сұлтансиықтың бұрынғы ұлыс басы, ұрыншақ Есім сұлтан емес қой елдің бәрі! Айшуақ сұлтанның шалқайғанға – шалқайған жері бар шығар... Бірақ «еңкейгенге – еңкейген жері жоқ!» деп, қайсың айта аласың, қане?! Ондайын біз көрген емеспіз! Сондықтан, өздерінікі дұрыс болсын, бұрыс болсын, көптен бері сыйластықта болған кісілердің бір-біріне деген ілтипатына құрметпен қарайық-дағы, ағайын! Барақ батырдың мына ісі де (қапыда кеткен сұлтанға қамқор көңілі!) – татаусыз татулықтың бір белгісі екен деп қарасақ, сол орынды болмай ма, қайта?! – деп, Тіленші би шалқайыңқырап отырды.

	Сәл кідірсе, сөзден – сөз туып, от шығып кете ме деп қауіп қылған Сырым би түсін еріксіз жылытып:

	– Ай, жарандар! Сендердің мына сөздерің менің есіме күлкілі бір жайтты түсіріп отыр, – деп, қайтадан әңгімеге өзі араласты. – Ия!.. Жарықтық Қожанасырға біреу келіп, әлдекімнен көрген азарын айтса, «Сенікі дұрыс екен! Шақыр әлгіні»...» депті.

	«Жәбір берушіні» тыңдаса, мұныкі де жөн секілді ме, қалай... Сондықтан: – Сенікі де дұрыс екен! – депті әлгіге.

	Жауапкер мен талапкер кеткен соң, әйелі; – Қожеке-ау, анау келді – «Дұрыс» дедің; мынау келді–

	«Дұрыс!» дедің. Мұның қалай? – десе,

	– Қатын, осы сенікі де дұрыс!– деген екен, жарықтық!

	Сол айтқандай, сөздеріңе құлақ салып отырсам, осы... екеуіңіздікінің де жаны бар секілді, жақсылар! Тіленші би! Сіз Барақ батырдың ұлыс басы сұлтанына деген қамқор көңілін – «Сыйласқан көңіл– сары бал ғой!» деп, үлкен кісілікке бағалағаныңыз, әрине, құрметтеуге әбден лайық сөз! Оған талас жоқ.

	Дұрыс айтып отырсыз...

	Алайда, жаңа Жанбай батыр айтқандай, бір Айшуақ сұлтанға бола, бүкіл халықтың тағдыры таразыға тартылғалы тұрған мынадай алмағайып кезде: «Істеріңе қарсы да емеспін. Бірақ хаттарыңа да қол қоймаймын!» деп отырған күні кешегі қанды көйлек жолдасымыздың сәлемін қалай түсінеміз... Қалай хош көр дейсіз!? Немене сонда, бір Айшуақ сұлтанның тағдыры – бүтін бір елдің тағдырынан аяулы ма?! Әлде, осы елдің ел секілді өмір сүргенінен бір ғана – Айшуақ сұлтанның басының азаттығы ардақты ма?!

	Жоқ, ағайын! Не десеңіздер де, ерік өздеріңізде... бірақ мен әңгіменің басын бірден ашып айтайын: ендігі жерде кімде-кім осы елдің елдігін сақтап қалу жолында жанын аямай қызмет етсе; кімде-кім өзінің біреулермен көжетамырлығынан, жекжатжұрағаттығынан, құда-андалылығынан көпшіліктің мұғдасын жоғары қойса, мен тек сондайлармен біргемін! Сондайларды ғана қолдаймын да, қолымнан келгенінше қорғаймын! Бұл жолдан аярым да, аянарым да жоқ! Және... бір мен ғана емес, өздерің жаңа естіп отырғандай, осы ойды Арқадағы күллі Әлім; Жайықтан – Жемге дейінгі, сондай-ақ Ойыл, Қиыл, Сағыз бойларындағы бүкіл он екі ата Байұлының барша игі-жақсысы түгел қолдапты. Шүкір, ел бар екен! Ел – елдігін сақтап қалғысы келеді екен! Ендеше, сол елге ғана арқа сүйей отырып әрекет етеміз біз! Елге арқа сүйесек, иншалла, ешкімнен кемдік те көрмеспіз, бізді ешкім бұл жолдан тайдыра да алмас!

	Бұл күнде басы ашық бір нәрсе бар, ағайын! Ол – мынадай сатқындықтан кейін хан Нұралының енді тақта қала алмайтыны! Қалғысы келсе де, жұрттың оны қалдырмайтыны... Өздеріңіз ойлап көрсеңіздерші, халқына опасыздық жасаған мұндай ханның да; орыстың сойылын соғудан басқа қолынан түк келмейтін осындай хандықтың да ендігі жерде осы елге керегі бар ма?! – Жоқ, жарандар! Хан да, хандық та әбден азғындады. «Хан! Хандық билік!» дегендердің бәрі – бүгінде әшейін көз алдау! Қақиған кірес ағаштың иығына шапан, басына бүркеншік жауып, ит-құс үркітуге қойған қарақшы ғана! Ендеше, өзгеге қамқор болмақ түгілі, өз басында еркі жоқ ханның; және орыс қалай иек қақса, соған қарап қимылдайтын бүгінгі бейшара хандықтың керегі бар ма, Сіздерге! Осы ма Құдайдан тілегендерің?! Жоқ, ағайын! Біз мұндай ханды да, оның хандық билігін де ел басқару ісінен шеттетуді талап етеміз! Сол үшін жандаралдан – патшайымға дейін арнайы хат даярлап жатырмыз. Жағдай осылай, жарандар!

	Ал, сонда:

	– Ханды да, хандық билікті де құртсаңдар, мына елді қайтіп басқарасыңдар?– деп, біреуің неге сұрамайсыңдар?!

	...Иә, ондай мәселе бар! Бұл сауалдың жауабы бірер айдан соң, жаңа Дөнен батыр айтып кеткендей, әрі десе қыркүйектің ортасына таман, бүкіл Кіші Жүздің ел ағалары бас қосып кеңескенде шешіледі. Мына өздерің бірге шешетін боласыңдар!

	Әзірге айтарым: әртүрлі мәселелер жөнінде тікелей өзімізбен сөйлесу үшін, ханға соқпай-ақ, жаңадан тағайындалған жандаралдың арнайы тапсырмасымен, осы ауылға Орынбордан Мұхамеджан ахун бастаған бір топ кісі келіп жатыр. Қолдарында бізге арнаған хат бар екен. Оқыттық! Соның бір жерінде жандарал: – Аса қатты шиеленіскен даужанжалдарың болса, өзіме тікелей келіп жолығып, немесе хат арқылы да ондай шатақ істеріңнің түйінін тарқатуға әбден болады», – депті. Әрине, онысы – рас па, өтірік пе, уақыт көрсетер! Көрерміз... Осы уақытқа дейін де бұл орыспен талай арбасып келіп ек, тағы да арбасып көреміз-дағы!.. Қайтейік... Тек қадап тұрып айтар бір нәрсе: бізге ешкімнің артық ештеңесінің керегі жоқ! Осы елдің ел секілді өмір сүруіне кесел келтірмесе болды – біз тіпті кектесіп жүрген кезкелген дұшпанымызбен де келісімге келуге даярмыз. Ол үшін, әрине, Орынборынан бастап, Петерборына дейін айтатын қосымша талаптарымыз тағы бар. Ол, бірақ, өз алдына бөлек әңгіме!

	Сондықтан, бірінші кезекте, біз жандарал мен патшайымға жолдайтын әлгі хатты әлі де қырнап, жөндеп, орталарыңа салсақ; сонсоң... қазір жағдай біршама айқындалып қалды ғой, енді біз қысылатындай ештеңе де жоқ; сондықтан, мына ахун бастаған кісілерді ертеңгі жиынымызға шақырып, әлгі хаттың жайын (соларды ортаға ала отырып) ақылдассақ!? Кейін бес-алты адамымызды солармен бірге Орынборға аттандырармыз. Бұған қалай қарайсыздар?! – деп, енді ғана тынысы кеңігендей болған Сырым би төңірегіндегілерді көзбен шолған.

	Демдерін ішке тартып, бағанадан бері тынып отырған ел ағалары тосыннан естілген мынадай ұсынысқа тіпті ештеңе айта алмай, тоқырап қалды. Әсіресе, үлкендердің қысылғаны сонша:

	– Е, енді солай ұйғарылған болса... – деп, амалсыз жақаурата бастап еді... Сөз таппай отырған өзгелерге де керегі сол екен:

	– Ия! Соларың дұрыс шығар!

	– Сөйтелік, ия! – десіп, қоштай кетісті.

	Ешқайсысы да «Сөйтелік» пен «Соларың дұрыс шығар!» дан аспаған мына жұртқа қарап отырып:

	– «Шіркін, осындайда Қараман Тана Малайсары елші-би мен Есентемір Бөкен би секілді кісілердің кеңесін тыңдар ма еді!? Алла-ай, дерттері меңдеп, ажал аузында, жеті қабат жер төсектің үстінде жеміріліп жатқан ол кісілерден енді не сұрарсың? Әттең дүние-ай... Әттең!!!» – деп, Сырым би ойға шомып отырып қалды.

	Бүгінгі жиын осылайша... әлгі «сөйтелікпен» ғана тәмамдалып, әлденеге шешіле алмай қалған ел ағалары ауыр ой үстінде, үн-түнсіз... түскен-түскен үйлеріне қарай тарап бара жатты.

	***

	Сырым бидің айтуымен даярланып, бас-аяғы барынша ықшамдалған, һәм артық-ауыс сөзден арылтылған Хат жан-жақтан жиылған ел ағаларының да көңілінен шыққан секілді... Өйткені, бүгін ертеңгілік өздері оңаша отырып талқылаған соң, енді орынборлық қонақтар келгенше тағы бір қайыра пысықтағанда да, одан пәлендей кінәратты бәрібір ешкім таба алған жоқ!

	...Біраздан соң, дәл шақыртылған уағында, шытырадай аппақ киінген ахун да серіктерімен шұбатыла келіп кірген. Кірген бетте:

	– Ас-сәләму әлейкум! – деп, оң қолын жүрек тұсына басып жұртпен сәлемдескен хазірет, алдынан шығып өзіне де осы сөздерді айтып амандасқан үлкен-кішіге: – Уағалейкум ас-сәләм уа рахматуллаһи уа баракатуһу! – деп шын пейілімен есендесіп, төрге оза берді.

	Сырым бидің сегіз қанат өз үйінің төріне, қызылала кілем үстіне төселген кілең бір түйе-жүнді жұмсақ көрпелерге әркім өз дәрежесіне сәйкес жайғасып бола бере, Мұхамеджан хазірет дәстүр бойынша ұлы мәртебелі патшайым мен оның отбасының; сондай ақ, алдияр тақсырдың қол астында өмір сүріп жатқан күллі бодандарының бақытты да бақуатты тірлік кешуіне тілек еткен дұға оқып, соңында:

	– «Аллаһүммә салли аләә Мұхаммәдин уә аләә әәли Мұхаммәд, кәмәә салләйтә аләә Ибраһима уә аләә әәли Ибрааһимә иннәкә һамиидум мәжиид»115 – деп, салауаты-шәриф айтқан. Салауаты шәрифтен соң «Раббәнәә әәтинәә»...116 – ны оқып қана қоймай, «Құнұт» дұғасын да ол әдейі қоса оқыды. «Ия, Алла! Сенен жәрдем, тура жол және кешірім тілейміз. Саған ғана сенеміз, саған ғана тәубе етеміз! Саған сенім артып, арқа сүйейміз. Және әрбір жақсылығың үшін Сені мадақтап, шүкір етеміз. Ешқашан Саған қарсы келмейміз. Саған қарсы бас көтергендерден бойымызды аулақ саламыз!» – деп келетін бұл дұғаны әдейі оқығаны – мұсылмандардың: «Патшаға қарсы шығу– Аллаға қарсы шығу хисапты; Ғазабы аса ауырдүр» делінетін қағидатын мына отырғандардың есіне тағы бір салып, тәубесіне түсіріп қойғысы келген ішкі есебі-тұғын. Түсінген қазақ – түсінді; түсінбегендер– былқ еткен де жоқ!

	Осындайда айтылатын оң тілектер мен есенсаулық әбден сұралып болды-ау деген кезде, Сырым би сөзді бірден өзі бастап кетті:

	– Құрметті хазірет, хош келдіңіз! Өткенде өзіңізге айтқанымдай, ел – ерге, ер – жерге қарарлықтай қиын кезде келіп жатқаныңызға бек қуаныштымыз! Жайжағдайды бірінші кездескенімізде-ақ түсіндірудейін түсіндірдік-ау дейім... Ал, соған байланысты жанжаққа жіберген адамдарымыз ел-жұрттың хабарын енді-енді ғана әкеліп жатыр. Әзірге аңғарғанымыз: күллі Кіші Жүз халқының, – елдің ақсақалды ағалары мен билерінің талабы – тек қана ат құйрығын кесісу мына ханмен! Араларында тіпті: – «Бұл ханды аластау – аз; іргесін түріп қойып шауып алу керек!»– деушілер де жоқ емес, әрине! Әйтсе де, өткенде өзіңізге айтқанымыздай, ондайларды әлі де «Сапсаппен» әрең тежеп отырмыз! Өйткені, ел тілегін әуелі жандаралға, сонсоң одан әрі, патшайымға дейін жеткізбек ойымыз бар. Соған байланысты арнайы хат даярлап едік. Енді сол Хаттың жәйін өздеріңізбен ақылдасып, осы жолы Сіздермен бірге баратын кісілерімізден оны жандаралдың қолына тигізсек деп отырмыз. Жасырып-жабар ештеңеміз жоқ, әуелі сол хаттың өзін Сіздерге оқып берсек... Соңынан пікіріңізді тыңдасақ! Бұған қалай қарайсыз?! – деп барып, сәл кідірген.

	– Рұхсат... Оқыңыздар! – деп, Мұхамеджан хазірет ілтифат білдірді.

	Сырым би қағаз-қаламға жүйрік серқатибі Абдулфатих молдаға иек қаққан. Ноғай молда117 сайрай жөнелді:

	«Жер-жаһанға даңқы жайылған билеуші, бүкіл Русияның, һәм оңтүстік пен солтүстіктегі, батыс пен шығыстағы көптеген елдердің әміршісі, Ұлы мәртебелі патшайым Екатерина Алексеевнаға!

	Көшпенді қазақ жұртының Кіші Ордасының күллі ақсақалдары мен барша миллатынан Біз, көшпенді қазақ жұртының Кіші Ордасының бүкіл қара бұхарасы, Нұралы ханның істеп отырған істеріне ашынғаннан Русия жұртына қайта-қайта шапқыншылық жасауға мәжбүр болып жүргендеріміз де, тып-тыныш отырғандарымыз да, – бәріміз жиылып бірауыздан мынадай ұйғарым жасадық: Егер елінің қамын ұмытқан Әбілқайыр балалары хандық биліктен шеттетіліп, оның қазір тақта отырған баласы Нұралының жалалы хаттары мен жалған хабарлары ендігі жерде еш ілтипатқа алынбайтын болса, онда біз де бұдан былай Ұлы мәртебелі падишаның бұйрықжарлықтарына қарсы келмеуге, оның ұлығ фәрмандарын дау-далабаға айналдырмай, орнымен жүзеге асыруға уәде етеміз. Тек осындай жағдайда ғана біз, – күллі ел ағалары мен Кіші Орданың барша халқы, – Ұлы мәртебелі падишаның дәргейіне бас ұрып, тыныш отыра аламыз және оның Өзін де мейрімді һәм қайырымды билеушіміз деп білеміз! Осы уақытқа дейін арамызда болып келген алмакезек атыс-шабыс; біресе Сіздер, біресе Біздер жасаған шапқыншылықтар Нұралы ханның әлгіндей жалалы істері мен жалған хабарларының кесірінен, соның ашкөздігі мен аярлығынан туындағанын ашық мойындаймыз. Сондықтан, Русия еліне де, өзіміздің қазаққа да көп-көп кесапат әкелген мұндай адамды бұдан әрі Хан етіп қою – мүлде орынсыз деп есептейміз және бұл ханды мүмкіндігінше тезірек тақтан тайдыруды талап етеміз.

	Егер бұл өтініштеріміз орындалмаса, Сіз бен Біздің арамызда ешқандай тыныштық та, бейбіт келісім де болмақ емес! Өйткені, патшамыздан пәлендей жаманшылық көрмесек те, алдамшы ханның аярлығы мен арамзалығы тоқтамаған соң, ел бәрібір тыныштала алмайды! Осы себепті, бұл хан біржола орнынан алынғанша, Сіздермен ешқандай келіссөз де, бейбіт бітім де жасаспай тұра тұруға бірауыздан байлам жасадық. Бұрынғы келісім-шарттарымыздың бәрі осы ханның өзімшілдігі мен озбырлығының қырсығынан бұзылып келген болса, ортамыздан қуылмаған соң бұл хан ендігі келісімдерімізді де бұза беретін болады.

	Ал, осы талаптарымызды оң көріп, қабыл алсаңыздар, ең алдымен, қолдарыңыздағы күллі жәсірлеріміз бен кепілге ұсталған адамдарымызды түгел босатуларыңызды өтінеміз. Солай етсеңіздер, біз де дереу қолымыздағы тұтқындарыңды түгел қайтарамыз.

	Осы істі тыянақты жүргізу үшін, жұртымызға басу айтып, тыныштандырудың амалын жақсы білетін адам – анау «Ақ Базардағы» белгілі бай саудагер Шүкірәліні рахым етіп осында жіберсеңіздер екен!

	Сіздер қырғыз-қазақ деп атайтын біздің жұртымыздың ел ағалары бас-басына мөр ұстамайтын болғандықтан, хаттың аяғына ақсақалдарымыздың тек аттарын ғана жазып отырмыз.

	Шекті руынан: Құдаш би, Сегізбай би, Бәйіш би, Нұрбай би, Сартай би, Жансары би.

	Төртқара руынан: Өтебас би, Қаракөбек би, Тілбай батыр.

	Қаракесек руынан: Айдарбек би, Қаражан батыр.

	Шөмекей руынан: Арыстанбай батыр, Ақтан би. Кете руынан: Көккөз би, Мақұл батыр, Өтек батыр.

	Алаша руынан: Өтеулі би, Азамат би, Сапар би.

	Шеркеш руынан: Тұрманбет би, Есенаман би, Көсем батыр, Жарқын бай.

	Таз руынан: Құлжабай би.

	Ысық руынан: Қаратау би, Бердалы би, Көсек бай.

	Адай руынан: Атағозы батыр, Өмір батыр, Шотан батыр, Асан би.

	Беріш руынан: Қара батыр, Сарыжала батыр.

	Есентемір руынан: Сасықбай батыр.

	Масқар руынан: Дөнен батыр.

	Қызылқұрт руынан: Жабан батыр, Жанбай батыр.

	Жаппас руынан: Тілеке батыр, Дадрыс би.

	Байбақты руынан: Етес батыр, Асқар батыр.

	Тана руынан: Сұлтанәлі батыр, Қосдәулет би, Малайсары би (елші).

	Жағалбайлы руынан: Сағыр батыр, Тотай батыр.

	Табын руынан: Есіркеп би, Тіленші батыр.

	Тама руынан: Қадыр, Садыр батырлар.

	Кердері руынан: Жұмық мырза, Қабыл мырза, Қонас би.

	Күллі Қырғыз-қазақ жұртының пірі Әбужәлел қожа.

	Қосымша айтарымыз: Ұлы мәртебелі алдияр тақсырдың күллі қырғыз-қазақ жұртына жолдаған хаты мен Кете Көккөз биге арнап, Абдуллатиф молдадан беріп жіберген дұғай-дұғай сәлем хатын алдық; мына үшбу хатты соған да жауап ретінде жолдап отырмыз және Сіздер де осыған жауапты кешіктірмеулеріңізді сұраймыз.

	Барша жұрттың байламын өз құлағыммен естіп, осылардың сенімді өкілі ретінде мен, – Сырым батыр, – мөрімді бастым».

	Хаттың аяғында өз аты аталып тұрған соң, қалайда мұның мәнісін түсіндіре кетуді мақұл көрген Сырым би:

	– Құрметті хазірет! – деді кідірместен сөзді сабақтап. – Хаттың жаңағы бір жерінде біздің ақсақалдарымыздың бас-басына мөр ұстамайтындығын, сондықтан тек аттарын ғана тіркеп отырғанымызды айтқанымызбен, жамиғ жұрттың сөзін куәландырарлықтай, ең болмаса, біреудің сенімді өкіл болғаны жөн ғой... – деп, мен өз мөрімді басып отырмын.

	Неге бастым мөрімді?

	– Өйткені, біріншіден (және ең бастысы) – осы хатта айтылғандардың бәрі ақиқат! Екіншіден, хат соңында аттары аталған ақсақалдарымыздың көпшілігінің пікірін де; «Осы хатқа қол қоямын!» – деген сөздерін де, мен өз құлағыммен естіген кісімін. Ал, өз құлағыммен естімегендерімді, шалғайдағы ағайынға арнайы барып қайтқан – әрқайсысы он бес-жиырма адамнан тұратын екі үлкен топтың мүшелері түгелімен айтып келді. Егер бір-жар ғана кісі айтса, әрине, күдіктенуге, тіпті сенбеуге де болар; алайда, әр топтағы он бес-жиырма кісінің бәрі бірдей өтірік айтып келді деуге ешкімнің аузы бара қоймас! Солай емес пе?! Сондықтан, не де болса бүкіл жауапкершілікті мен өз мойныма алып отырмын. Және... ертең осы хаттың бір жерінен әлдеқандай шикілік шыға қалса да, ол үшін Құдай алдында да, адамның алдында да өз басыммен жауап беруге қайылмын деп, бастым мына мөрімді! Осыған бек сенуіңізді ғана өтінемін, хазірет!

	– Хұрмәтлу уә ғиззатлу би! Осыншама ел ағаларының ортасында отырып, өзіңізді қалайша ғайбат сөз айтты деуге болар? Ондай харамға баратын кісі деп біз Сізді әсте ойламаймыз. Сондықтан, күмәнкүдігіміз де жоқ, күпірліктен де аулақпыз, жарқыным! – деп, екі алақанын елге қарата, ахун қос қолын бірдей көтерді.

	– Алла разы болсын, хазірет! Ал, алып-қосарлық қандай пікіріңіз бар... енді соны айтсаңыз! – деді Сырым би.

	Барша жұрттың бағанадан бері бір күткені – осы сөз еді... Төрде отырған ел ағалары демдерін ішке тартып, тым-тырыс тына қалды.

	– Хаттарыңыздан басы артық бәлендей ештеңе көріп отырғаным жоқ! Сондықтан, «мына жерін алып тастасаңдар қайтеді? Әнебір жеріне мынадай сөз қоссаңдар ше?!» деп, ештеңе айта алмай отырмын. Ал...– деп, сәл кідірген хазірет, көзін сықырлауықтың маңдайшасына қадаған күйі ойланып барып: – .. Ал, ақылдасу ретінде бірер пікір қоссам болатын шығар?!– деп көпшілікке бұрылған.

	– Неге болмасын!? Ақ қағаз бен қара сия көтермейтін сөз бола ма... Айтыңыз! – деп, Сырым жетектей түсті.

	– Көтеруін көтереді ғой! Бірақ сыпайылық жө ні – менің сөзімді қосу-қоспау өз еріктеріңде екенін ашып айтуымды қажет етеді. Сондықтан алдын-ала ескертіп жатқаным... – деп Мұхамеджан хазірет те іле ізет білдіріп қалды.

	Жұрт:

	– Айтыңыз! Айта беріңіз, хазірет... Құлағымыз Сізде! – дескен бірауыздан.

	– Қадірлі жамағат! Құп алсаңыздар, менің айтпағым – бәріңе сәлем жолдаған генерал-губернатордың тікелей өтінішіне байланысты әңгіме еді...Үлкен ұлық жәсір алмасу ісін, – (әсіресе, соңғы жолы Таналықтан әкетілген адамдарды тезірек қайтаруды!), – ешқандай өзге мәселелерге қосақтамай, бірден жүзеге асыруға кіріссек, оңды болар еді деген ойын білдіріп еді! Алайда, Сіздер мұны – Нұралы ханды тақтан түсірумен байластырып отырсыздар. Және бұл өтінішіміз орындалмаса, Сіз бен Біздің арамызда ешқандай тыныштық та, бейбіт келісім де болмайды!– деп, талапты да тым қатқыл қойып отырсыздар. Жарайды! Ол енді өз шаруаларың делік. Дегенмен, екі жаққа да тиімді тұтқын айырбастасу ісін ешқандай шарт қоймай-ақ, тезірек жүзеге асыруға не кедергі? Қайта солай ету өздеріңізге жақсы емес пе?! Осыны неге хатта айқынырақ көрсетпейсіздер! Егер бұл істі бірінші болып өздеріңіз қолға алсаңыздар, тіпті жақсы болмай ма?! Өйткені, біріншіден, бұларыңның септігі – шептің екі бетіндегі елдің де бірдей тыныш тірлікке көшуіне тимек; екіншіден, Сіздердің жоғарғы жақтағы ұлықтармен бұдан былай оңай мәмілелесулеріңізге, тезірек тіл табысуларыңызға жол ашар еді... – деп тоқтаған хазірет, жұрт ыңғайын бағып, жан-жағындағыларға жағалай көз салған...

	Бұл өзі – ел ағаларының талай-талай талқылаған әңгімесі ме:

	– Құрметті хазірет! – деп, Сырым бидің өзі тағы да бірден сөзді іліп әкетті. – Тақсыр, жәсір айырбастасу жайы – біз үшін басы баяғыда ашылған нәрсе! Ол туралы біз өткенде, – әлгі Шүкірәлілер келіп кеткенде де..., – ашық айтқанбыз. Арнайы хат та даярланған! Бірақ ел ішіндегі мына жағдай біздің ойымызды аяқ астынан өзгертіп жіберіп отыр. Неге біз бірінші кезекте ханды тақтан кетіруді талап етіп отырмыз! – Өйткені, бұл хан тақтан түсірілмесе, қазір жасалған кез-келген келісім осы ханның жалалы хаттары мен жалған хабарлары арқылы күні ертең-ақ қайтадан бұзылады! Ендеше бүгін жасалып, ертең бұзылатын ондай баянсыз, бәтуәсіз келісімнің Сізге де, Бізге де не қажеті бар?! Абыройды айрандай төгу үшін бе, әлде өзімізді өзіміз елге күлкі қылғызу үшін бе?!– Жоқ! Біз өйте алмаймыз! Сондықтан, сіз жандарал мырзаға айта барыңыз: біздің Шүкірәлілерге айтқан сөзіміз – сөз! Уәдеміз – уәде! Одан тайғанымыз жоқ. Жәсір алмасуға да кез-келген уақытта даярмыз. Бірақ бір ғана жәсір алмасумен іс бітпейтінін көзіміз және көріп отыр. Себебі, бүгін жәсір алмасқанмен, ертең, не бірсүгіні ол қайта жалғасуы мүмкін. Өйткені, бұл – Сіз бен Біздің арамыздың ашылуының, ащы болуының негізгі себебі емес; небәрі – болып өткен істің шиеленген түйінін шешудің амалы, яки қажетті салдары ғана. Сондықтан, біз әуелі екі жаққа да қауіп төндіретін қырсықтың себебінің өзімен күресуіміз керек. Ал, мұндай себептер көп екенін де, олардың қандай себептер екенін де біз білеміз... Және соны бүкіл ел-жұрт болып биылғы қыркүйекте болатын үлкен жиында талқыға салмақпыз. Біздің ойымызша, бұл – шегінер жер қалмаған соң, тығырыққа тірелген халықтың енді не істеу керектігін ақылдасатын және соны өзі шешетін аса маңызды бас қосуы болмақ. Ел басына күн туып, ер етігімен су кешкен замандарда, халқымыз бұрын да осылайша талай бас қосқан, талай ақыл сарыққан. Қайтеміз, бізге де солай етуге тура келіп тұрған бір кезең шығар... Тек, шүкір етерлігіміз: осы жағдайды түсінген жиырма бес таңбалы Кіші Жүздің жиырма бірінің ру басы ақсақалдары, білікті билері мен батырлары мына Хатқа бірауыздан қол қойып, бір жағадан бас, бір жеңнен қол шығарып отыр. «Тәуба, тәубә, тәуба!» Демек, халықтың қамын жегісі келмесе де, қан қақсатып отырып билегісі келетін хан Нұралы сыяқтыларсыз-ақ ел күні ертеңақ есін жиып, өзге жұрт қатарлы тірлік етіп кетер деп біз бек сенеміз, һәм Алладан үміт етеміз! Илаһим, Жаратқан иеміз соған жеткізгей! – деп барып бір-ақ тоқтады Сырым би. Алдағы үлкен жиында айтылар көпшіліктің көкейіндегі көк запыранды да, әлгі бір... көп-көп себептерді де, ішінде іркіп қалды.

	– Хо-о-ош! Келер күннің еншісін Алла тағала көрсетсе, көре жатармыз... Ал, ол жиындарыңызға Орынбор әкімшілігінен адам шақыртасыздар ма, Сырым би?! Әлде, генерал-губернатор мырзаның өзі өкіл жіберіп жатса ғана... соларды қатыстырасыздар ма?!

	– Хан дәргейінен бас тартқан халық өз қамын енді өзі ойластыратын болғандықтан, ол барша мұғдасын ру басы ақсақалдар мен белгілі де беделді деген билер мен батырларға жүктейтіні, әрине, айқын болса керек. Бірақ ол жиында тек ел ішілік қана әңгімелер емес; сонымен бірге, іргелес жұрттармен қарымқатынасымыз да кең әңгіме етілері сөзсіз. Сондықтан, жылы қабақ танытып, соңғы кездері араға жиі жиі адам салып отырған мына жандаралдың өкілдері келіп қатысқаны, әрине, өте оңды болар еді... Дегенмен, мұның бәрін біз мына хатты алып, Сіздермен бірге елшілікке баратын адамдарымыз арқылы, жандаралдың өзіне тікелей мағлұм етерміз, құрметті хазірет! Жай-жағдайды өз көзіңізбен көрген мына Сіз, енді осы істің оңға басуына өзіңіз де себепші болсаңыз, біз тек «Алланың рахметі жаусын, Сізге» – дегеннен басқа не айтамыз!

	– Ия, осы сөзімізді жандаралға бұлжытпай жеткізерсіз, хазірет! Елдің еркіне жығылуды, халықтың қамын ойлауды қойғандығы өз алдына, енді қоластындағы жұртқа опасыздық жасаудан жүзі жанбай отырған бұл ханды тақтан тайдыру – бүкіл қауымымыздың талабы екенін, әсіресе, ашық айтқайсыз! Ал, жүріп кетіп жатсаңыз, жолыңыз болсын!

	– Ия, сапарыңыз оң болсын! – деп, жұрт жамырасып қалды.

	... Екі күннен кейін ел тарады.

	...Елшілікпен келгендер де Орынборына қайтты. (Жай қайтқан жоқ, қастарына Кіші Орданың елшілері ретінде бес кісіні ерте кетті!)

	...Ел қыркүйектің ортасына таман бас қосып, хан Нұралысыз-ақ, қара халық болып Кеңес өткізбекке бекініп, жан-жаққа жар шашуға адамдар жөнелтілді. Әркім-ақ алға, келер күндерге үмітпен көз тігіп, Жасағаннан жақсылық күтумен тірліктерін жалғастырып жатты.





ҮІІ-тарау


	Тірлік тек қана сәттіліктерден тұрмайтындығы секілді, ол тек еңсеңді езіп, ұнжырғаңды түсіретін іреніштерден де құралмаса керек... Ежелдің ең күнінен келе жатқан осынау бір ескі ақиқатқа енді ғана көзі жеткендей, Орынбор өлкесіне келгеннен бері қабағы ашылмай жүрген генерал-поручик барон Игельстромның жүзі жақында ғана жадырады.

	...Әнебір кезде үміт пен күдік аралас алыс сапарлардың біріне ахун Мұхамеджан Хұсайынов бастаған бір топ адамды өз қолымен аттандырып жіберген ол, содан бері бір мазасыз күй кешіп, жаны жай таппай жүрген-ді. Осыдан төрт-бес күн бұрын, әлгі адамдары қалаға аман-сау оралып қана қоймай, қырғыз-қайсақтың ел ағалары бас қосқан үлкен жиыннан қырдағы көшпенді елдің өтініштері мен талап-тілектерін арқалаған бес кісіні өздерімен бірге ерте келгендерін көргенде, мұндайды тіпті күтпеген ол бірден жайнап сала берді...

	Шынына келгенде, генерал-губернатор бұл депутацияны Шүкірәлілер барып қайтқаннан бері:

	– «Әне келеді! Міне келеді»... деп, көптен күтуде еді. Бірақ, қайтерсің, сәті осы болыпты! Ең бастысы, әйтеуір бұлар бос келмей, бұған аса қажетті нәрсені – елдің игі-жақсыларының ұлы мәртебелі патшайымға жазған Хатын тікелей мұның қолына тапсыру үшін келіпті!

	Сол хатты шұғыл тәржімә жасатқан генералгубернатор, оны әуелі өзі оқып шыққан... Оқыды! Оқыды да, бірден көңілі жайланып, дән риза сезіммен, ойланып отырып қалды.

	Баронды риза еткен, һәм еріксіз ойлантқан: біріншіден, Кіші Орданың күллі ақсақалдары мен барша миллатына бұл өз пікірін күлбілтелемей ашық айтқаны және сонысының тек батылдық қана емес, өте орынды да болғанына көзі анық жеткені еді оның; екіншіден, көптен бері көңілін күпті қылып жүрген жайттың басы бүгін айқындалып, мұның шын көңілінен шыққан сөздерді ел ағалары мұндағы чиновниктердің әдеттегі алдарқату сөзі деп қабылдамай, дұрыс һәм кәміл ұққаны-тұғын... Әсіресе, осы соңғысы оның жанын сергітіп жіберді.

	Бұған қоса, ел ағалары бас қосқан жиын арнайы өкіл етіп жіберген бес кісінің бесеуімен де келген беттерінде сөйлескенінде, өздерін «Халық өкілдеріміз» деп атаған әлгі кісілер: «Бұл хаттағы байламды Жайықтың казак-орыстарының озбырлығына, һәм Нұралы ханның істеп отырған істеріне ашынғаннан, Русия жұртына қайта-қайта шапқыншылық жасауға мәжбүр болып жүргендер де; сондай-ақ ешкімге, ештеңеге соқтықпай, жәйімен тыныш отырған жұрт та – бәрі жиылып бірауыздан ұйғарғанын».. айтқанында, өзі жазған «Ашық хаттың» ел ағаларын шынымен-ақ ойлануға және... бұған да, өздеріне де тиімді шешім қабылдауға ықпал еткеніне көңілі шаттанған барон, енді мынадай қуанышты хабарды өзінің «Ұлы мәртебелі падишасына» мәлімдемей отыра алмасын сезіп, абажадай кабинетіндегі үлкен үстелінің басына кеп отыра қалды да, көтеріңкі көңілмен:

	«Всепресветлейшая, державнейшая великая государыня Императрица! Самодержица всероссийская, государыня всемилостивейшая!» – деп, кілең бір теңдессіз мадаққа толы сөздерден тұратын бір хатты бастап кеп жіберді...

	...Ұлы мәртебелім! Сіздің алдиярлық фәрменіңіз бойынша қырғыз-қайсақ Ордасына жолданған «Ашық хат» ол жақта біз күтпеген нәтижеге қол жеткізіп, жұрттың ойына қозғау салғаны соншалық, ең мықты деген басты-басты рулардың ақсақалдары мен білікті билері бас қосып кеңесе келе, барлығы бірауыздан Сіздің атыңызға хат жолдап, оны өздері іріктеген 5 кісіден маған беріп жіберіпті. (Хаттың түп-нұсқасын аудармасына қоса Сізге жолдап отырмын). Оқып көрсеңіз, бұл хаттан қара халықтың ханға деген ашу-ызасын, ендігі жерде оның қол астында бағынышты болып тіпті де тұрғысы келмейтіндігін, Ұлы мәртебелімнің өзі-ақ анық байқар деп ойлаймын. Бұқараның мұндай пиғылын әлгі «Ашық хаттарды» таратып қайтқан ахун Мұхамеджан Хусаиновтың мәлімдемесі де айғақтай түседі. (Оны да осы хатқа тіркеп жіберіп отырмын).

	Ордадағы 25 рудың жиырмасының ақсақалдары мен білікті билері қол қойып жіберген осы хатқа да; сондайақ, бұл елді уысында ұстап тұрарлық күш өзінде жоқ екенін қайта-қайта айтып қақсай беретін Нұралы ханның жылауық жолдамаларына да қарасақ, ел ағаларының бұл бас қосуы да, жиынның шешімі де – Ханнан жасырын болған іс емес, қайта оның көз алдында ашық жасалған әрекет пе деп отырмын.

	...«Халық өкілдері» әкелген әлгі хатқа, Ұлы мәртебелім, Сіздің нақты фәрменіңіз келгенше мен әзірге ашық жауап қайтармай, – (Хан билігіне бағыныңдар да демей; немесе олардың жалпы жұрт шешкен байламдарын да қуаттамай), – «Егер халық Хан мен сұлтандардың билігіне көнгісі келмесе, онда барлық дау-жанжалдарды реттеу үшін, Сіздер мен Біздің арамызда екі жаққа да ортақ Шекаралық Сот орнын ашайық!» – деп өзіміздің түпкі мақсаттарымызға бір табан болса да жақындата түсетін уәж айттым әлгі депутаттарға.

	Асылы, ел ішіндегі мынадай жағдайға байланысты, әрі ханға тәуелді болмау үшін, олар біздің бұл уәжімізді мақұл көретін де сықылды. Әйтсе де, ежелгі дәстүрлерінің етегінен ұстап, айрылғылары келмейтін сыңайлары да байқалады. Сондағы айтатындары: – «Хан болсын! Бірақ ол ел билеуден шет тұрсын! Сонда ел ішіндегі дау-жанжалдарды, талас-тартыстарды біз ел ағалары мен билер арқылы-ақ өзіміз шешеміз. Ал, сіздермен екі арадағы шатақ істерге келсек, жарайды, олар ортақ сотта қаралып, тиянағын тапсын!»– деседі.

	Қысқасы, бұлардың өзектері өртене отырып айтқан сөздеріне қарасам, қазір ел басқарып отырған ханды қалайда ауыстырып, жаңағы айтқан шарт негізінде, Хиуада хан болып отырған Қайып сұлтанды, яки соның балаларының бірін таққа отырғызғылары келетін ниеттері байқалады. Алайда, Ұлы мәртебелім, Сіздің кемел ойыңыздан шықпай қалам ба деген қауіп ойлап, мен әуелі Өзіңіздің фәрменіңізді күтудемін: қазір ел басқарып отырған мына ханның билігін қолдайын ба? Әлде, бұлардың ішкі істеріне араласпай, тек зер салып қарап отырайын ба?!

	Қалай болғанда да, мұндай алмағайып хәл бәрібір ұзаққа созылмасы анық; өйткені, ана жақ болсын, яки мына жақ болсын, күні ертең-ақ Сіздің Императрицалық құзырыңыздан қолдау күтіп, жәрдем сұрайтыны сөзсіз. Сондықтан, мүмкіндігінше тезірек бір жағына шығуымыз керек.

	Және бір жағдай: бұлардың осындай өзара қырқысы кезінде, біздің шебіміз бойында тыныштық бұзылу қаупі тумау үшін, алдын-ала батыл шаралар қолдану керектігін де мен Өзіңізге мәлімдеуге тәуекел етіп отырмын. Себебі, қазірдің өзінде шекара маңына топталып алған ашынулы жұрт Ханға деген өздерінің ыза-кектерін білдіру үшін, қайта-қайта біздің шепке қауіп төндіруде. Осыған байланысты, мен; «Тұрақты әскерді де, иррегуляр әскерді де қолдана отырып, қырғыз-қайсақ даласына кірсек... Сөйтіп, Ор және Жем өзендерінің бойларына бекініп алсақ... оңды болар еді»,– деген ұсыныс айтқым да келіп еді. Алайда, башқұрттар мен мешерлерден басқа, мұндай аттанысқа жарарлық атты әскер қазір қолда жоқ болғандықтан, бұл қадамға да барудың өзі қауіпті болып отыр. Өйткені, бүкіл қырғыз-қайсақ халқының қара бұқарасы бізге өздері тікелей сенім білдіріп, енді-енді ғана тату қарым-қатынас орнатуға талпынып отырғанда, жер қайысқан қалың қолмен үстеріне басып кіру – бодан жұрттың бізге деген әлжуаз сенімінің өзін біржола құртып тынары сөзсіз; әрі мұндайда жасанып барған сонша көп әскерді ел тонаудан, бейбіт жұртқа зәбір беруден тоқтату да – мүлде мүмкін емес дерлік жағдай ғой!

	Сіздің Императрицалық құзырыңызға осындай жайларды ашық мәлімдеп, бас иіп құлдық ұрушы – Отто бар. Игельстром.

	1785 жылғы 27 июль. Орынбор қаласы» – деп жазып, қаламын тастай беріп еді... Қаусырмалы емен есіктің бір жағын ғана ақырын ашып, имене кірген адьютанты:

	– Ваше высокопревосходительство! Шекара істері жөніндегі экспедицияның бастығы; әрі оберкомендант, генерал-майор Зенбулатов пен надворный советник Чучалов мырзалар келіп тұр. Қабылдауыңызды сұрайды! – деп, жауап тосып тұрып қалды.

	Осип Андреевич жаңа ғана аяқтаған хатын үстелінің суырмасына сүңгіте салып:

	– Кірсін! – деді де, кісі қабылдардағы қашанғы дағдысымен бой-басын тәртіпке келтіріп, орнығыңқырап отырды.

	Соның арасынша:

	– Здравия желаем, господин генерал-поручик!

	– Здравствуйте, Осип Андреевич! – деп, кезекпекезек қол алысқан Зенбулатов пен Чучалов мұның үлкен үстеліне тіркестіріле қойылған жіңішке столдың екі жағына екеуі қарама-қарсы жайғаса бергендерінде:

	– Ал, құлағым сіздерде! – деді генерал-губернатор бірден әңгіменің төтесіне көшіп. – Қандай жұмыспен жүрсіздер?!

	– Жоғары мәртебелі генерал-губернатор мырза! Орынбор оберкомендантының атына Өзіңіз жолдаған Нұралы ханның құпия хатымен танысып шыққан соң, біз, – надворный советник Чучалов екеуміз, – бұл жөніндегі Шекара істері экспедициясының ресми пікірін Сізге арнайы білдіргелі келіп отырмыз, – деп, Зенбулатов қасындағы серігі надворный советник Чучаловты да иегімен нұсқап өткен.

	– Иә?! Тыңдап отырмын... айта беріңіздер! – деді барон.

	–...Біздің ойымызша, Хан өте дұрыс айтады! – деді Зенбулатов сөзін сабақтап. – Екі күннің бірінде шепті жағалап, шекарада атыс-шабыс жасап жүрген әлгі қырғыз-қайсақтардың ауылдарына қарулы қалың қол жіберіп, бұл ұры-қарылардың көздеріне көк шыбын үймелетпесек, шынында да олар бізді ешқашан шабындыдан көз аштырмайды; өздерінің хандарын да құлақтарына қыстырмайды. Ал, қолдарындағы біздің жәсірлерімізді қайтарғызу туралы мәселеге келсек, бұл – тіпті бос сөз, Ваше высокопревосходительство! – Неге?! – Өйткені, Ұлы мәртебелі падишамыздың 1782 жылғы 14 январьдағы Жарлығы бойынша, шекара шебіндегі көршілес елдермен қарым-қатынас, даушарлар – бәрі-бәрі Орынбор оберкомендантының құзырына қарайтын істерге кіретіндіктен, біз қырғызқайсақтардың ел ағаларына олардың қолдарындағы жәсірлерімізді қайтару туралы бұдан бұрын да талайталай хат жазғанбыз. Алайда, күні бүгінге дейін, ол ісімізден шыққан еш нәтиже жоқ!

	Ал, мұндағы жұрт болса, қырғыз-қайсақ даласынан қашып келген, немесе айырбасталып алынған адамдардан өздерінің туыстары қайда, кімдердің қолында тұтқын болып жүргенін естіп-біліп келіп, күнде-күнде экспедиция үйінің табалдырығын тоздыруда. Осы ретте есіңізге сала кетейік: ресми деректер бойынша Уфа және Симбирск әкімшілік аймағы құрылған 1782 жылдан бастап есептегенде, қазір біз жақтан қырғыз-қайсақтардың қолына түсіп кеткендердің тізімінде небәрі – 306 адам ғана тұр. Иәиә, үш жүз алты адам ғана! Алайда, бұл санды бұрынғы жылдардағы мәліметтермен және Экспедициядағы іс тігінділерімен салыстырып қарасақ; сондай-ақ, Ұлы даладан сатып алынған, немесе өздері қашып келген адамдардың айтуларына салыстырсақ, қырғыз-қайсақтардың қолындағы жәсірлер саны

	10 мыңнан 30 мыңға дейін жетіп жығылатыны – бүгінде дау тудырмастай, айқын болып отыр, Ваше высокопревосходительство!

	Сондықтан, осындай жайларды ескере келіп, біздің экспедиция, біріншіден, өзі жеп отырған нанын ақтау үшін; екіншіден, қырғыз-қайсақтардың ханы Нұралының мына өтініші бойынша, оларға қарсы жазалау шараларын жүргізуге, немесе әдеттегіше барымта жасауға шешім қабылдады. Енді тек Сізден арнайы бұйрық, тіпті болмаса, ауызша рұхсат беруіңізді ғана сұрайды!

	– Генерал! Зенбулатов мырза... – деді Осип Андреевич оған қадала қарап. – Осы Сіздердің ел шабудан, яки шапқызудан басқа білеріңіз бар ма, өзі... әлде жоқ па?! Биылғы жылдың ғана басында, Мемлекеттік әскери Коллегия Президенті, фельдмаршал, Его светлость князь Григорий Александрович Потемкиннің рұхсаты бойынша, Електің жоғарғы жағындағы қырғыз-қайсақтардың ауылдарын шабу үшін, Орынбордың 250-ге тарта казак-орысы мен 2432 башқұртты алып, екі зеңбірек сүйреткен Смирнов отрядының аттанғаны; сондай-ақ, дәл осы күні, 17 февральда, Урал казак әскерлерінің старшиналары Колпаков пен Пономарев бастаған 1250 казактың төменгі Урал шебіне барып, Қаракөл, Қарабау деген жерлерде отырған қырғыз-қайсақтардың ауылдарын шапқаны; пәлен мың жылқысын тартып алғандарымен қоймай, әйел-бала-шағаларын өлтіріп,

	102 адамын тұтқынға алып қайтқаны Сіздерге аз болып отыр ма?! Әлде, Ұлы мәртебелі падишамыздың алтын скипетрінің астында өмір сүріп жатқан бодандарымызды Ұлы Россияның бауырына тартып, бастарынан сипап, ішіне ендіре берудің орнына, Сіздердің мақсаттарыңыз оларды Империямыздан бездіру ме?! Жоқ! Ешқандай жазбаша бұйрық та, ауызша рұхсат та жоқ!!! Берілмейді де ол!

	Бұл – бұл ма, қарамағындағы халықты тәртіпке шақырудың орнына, өзі соларды ашындырып алып, енді елді тыныштандыру ісін біздің қолымызбен, халықты жазалаттыру арқылы, жүзеге асырғысы келіп отырған әлгі хандарыңмен де, ол тағайындаған ұлыс басы сұлтандармен де, Шекара істері жөніндегі экспедиция бұдан былай маған жазбаша түрде мәлімдеме жасамай тұрып, ешқандай хат алысып, хат беріспейтін болсын! Сондай-ақ, Экспедиция өзінің ойға алған істері мен шешімдерін де маған мәлімдемей тұрып, ендігі жерде жүзеге асыруға еш кіріспейтін болсын! Бұйрық керек болса, осы менің бұйрығым! – деп, барон шорт кесті.

	Мұндайды мүлде күтпеген генерал-майор Зенбулатов та, надворный советник Чучалов та едәуір уақытқа дейін тілге келе алмай, дағдарып қалған...

	Әлден соң барып:

	– Ваше высокопревосходительство! – деген Чучаловтың төменшік үні шықты. – Генерал-поручик мырза!.. – деді сонсоң тағы да әдеттегі мінәйі үнімен.

	– Қалай болғанда да, Ұлы мәртебелі падишамыздың 1782 жылғы 14 январьдағы әлгі Жарлығы бойынша шекара шебіндегі көршілес елдермен қарым-қатынас; екі арадағы дау-жанжалдарды реттеу – бәрі-бәрі Орынбор оберкомендантының құзырындағы істерге кіреді ғой... Сондықтан, біз, – Шекара істері жөніндегі Орынбор экспедициясы, – қырғыз-қайсақтың ханы Нұралы Әбілқайырұлының құпия хатына байланысты өзіміздің ойымызды білдіргеніміз еді бұл! Осындайосындай істерді жүзеге асырсақ деп едік... – дей беріп еді...

	– Надворный советник! – деп барон ызғарлана жекіріп қалды. – Ұлы мәртебелі падишамыздың 1782 жылғы 14 январьдағы Жарлығы бойынша, әлгіндей істердің Орынбор оберкомендантының құзырына қарайтындығы рас. Алайда, осы сіздер неге алдияр тақсырдың бұйрық-жарлықтарын ақырына дейін зер салып мұқият оқымайсыздар!? Оқысаңыздар, «Бұл істердің бәрі генерал-губернаторлық қызметті атқарып отырған кісінің тікелей басшылық етуімен, соның нұсқауы бойынша ғана жүзеге асырылуға тиіс!» – деген ескертпесін неге естеріңізге сақтамайсыздар? Ылғи да өтірік ұмытып кететін секілді көрінетіндіктеріңнен де, мен Сіздерге әлгіндей тәртіп беруге мәжбүр болып отырмын. Иәиә, мәжбүр болып отырмын!!! Және... бұл ендігі жерде ауызша ғана айтылып қалмайды, мырзалар! Мен күні ертең-ақ кеңселеріңе мұндай тәртіпті жазбаша түрде жіберетін боламын! – деді қызына сөйлеген барон өзін-өзі әрең теткіп. – Ал, қайталап айтайын, репрессалия шаралары дегенді белгілі бір мерзімге дейін мүлде естеріңізден шығарыңыздар... Ұмытыңыздар оны! Оның орнына, Құран ұстап ант берген ел ағалары бар емес пе, соларға қатаң талаптар қойып, қолдарындағы тұтқындарымызды қалайда тезірек қайтаруға күш салыңдар!

	Жақында ғана мен өзім де Ұлы мәртебелі падишамыздың атынан қырғыз-қайсақтың күллі ел ағалары мен барша миллатына арнап «Ашық хат» жіберіп едім... Кіші Орданың басты-басты руларының ақсақалдары мен білікті билері кеңесе келе, сол «Ашық хатта» айтылған нәрселерге толық дерлік келісетіндерін,.. жәсір алмасуға да әрқашан даяр екендіктерін; ол үшін тек Орынбордағы мына Сіздердің мекемелеріңіз бен анау Уралдағы казак әскерлерінің уәйіске кеңсесіне ылғи да жалалы хаттар мен жалған хабарларды тоғыту арқылы елді арандатып, жұртты ашындырып отырған әлгі хан Нұралыны орнынан алу туралы талаптарын білдіріп, бес адамнан тұратын депутация жіберіпті.

	Ол кісілермен қазір әңгіме жүріп жатыр. Мен өзім де біраз сөйлестім. Пікірлері орынды, ұсыныстары да негізсіз емес секілді... Бірақ әлі де сөйлесе түспек ойым бар. Соған байланысты Ұлы мәртебелі падишамызға хат та жазып қойдым! Көп-көп сауалдардың жауабы – енді Алдияр анамыздың бізге жолдайтын фәрмандарына ғана байланысты болмақ. Әзірге Сіздер де осы бағытта, – тіл табысу бағытында ғана,– жұмыс жүргізулеріңізді талап етемін, мырзалар! Тек тіл табысу бағытында ғана!!! Ұқтыңыздар ма?!

	– ???

	– Ал, басқа не айтасыздар?! – деп еді.

	Оберкомендант та, надворный советник те бұрынғысынша тымсырайған күйлерінде, тырс үнсіз отырып қалды. Ләм-мим...

	– ...Ендеше, сөз тәмам! Қызметтеріңізге барыңыздар! – деді генерал-губернатор зілді үнмен.

	***

	Өздерінің ойынша, барон Игельстромның бұған дейін де бұларға «көрсеткен құқайы» аз емес-ті... Енді бүгін екеуін құдды балаға ұқсатып, «Басқа айтатындарың жоқ болса, қызметтеріңе барыңдар!» – деп, кабинетінен шығарып жібергеніне қатты қорланған оберкомендант пен надворный советник, «Шекара істері жөніндегі Орынбор экспедициясы» деп аталатын өздерінің кеңсесіне жеткенше ызадан жарылардай болып, екеуі де тырс үнсіз, булығып келген болатын.

	Кабинетін ашып кіре бере:

	– Осы кісінікі не шірену? А?! Неменеге кекірейеді осы кісі?! – деп, генерал-майор Зенбулатов бірден тас-талқан боп бұрқылдай жөнелді.

	– Бәсе деймін-ау... Бұл өзі қырғыз-қайсаққа қайдан келген қамқоршы?! Жер астынан жік шығып, екі құлағы тік шығып... А?! – деп, Чучалов та қосыла кетті.

	Сол-ақ екен, стол басына қарама-қарсы жайғасқан екеуі іштерінде көптен бері жиналып қалған запыранды ал кеп ақтарсын!..

	– Бұл келмесе, дүние қараң қалатындай, келмей жатып анадағы айтқан сөзі – анау... (Білесің ғой, Петр Микифорович!» – деді Зенбулатов қарсысында отырған Чучаловқа қарап.) «Шеп бойына баруға тиіс әскери контингенттің үштен бірі бармаған»... дей меау! «Барғандарының да көбі – шепті күзетудің орнына, шекарадағы бекініс коменданттарының бақшасына картоп егумен айналысып жүр» дей ме-ау? Қайдағы бәлені қоқытып!.. Сонда немене... коменданттар қарауындағы солдатқа картобын ектірмегенде, оларды әке қыла ма?! Әлде, картоп ектірмесе, алты ай қыста бекіністегі жұрт атасының басын жер дей ме екен!? Қызық кісі-ай!..

	– Қызық кісі емес, Яков Михайлович, тырнақ астынан кір іздеген бір бәле бұл! Есіңізде ме, сол жиынның үстінде: – «Осы қалада құрамы толық төрт гарнизондық батальон тұрғанына қарамастан, күн сайын қаланы бақылайтын екі жүз адамдық қарауыл да дер кезінде ауыстырылып тұрмаған!» – деп, Сізге тап-тап бергені... Қайдағы-жайдағы бәленің бәрін теріп жүргені ғой сонда, бұл ұсақ, майда неменің!..

	– Ия, ия! Ұса-а-ақ!... Не болмаса, осының бар ғой, менің орныма қойғысы келіп жүрген адамы бар! Екінің бірі! Әйтпесе, келе маған тиісе ме?!

	«Шептегі бүкіл кемшілікті бір аптада түзет!» – дей меау... «Оның бәрін орнына келтіру үшін не керектігі жөнінде егжей-тегжейлі Рапорт жазыңыз!» – дей меау... Құдды, Неплюев заманынан келе жатқан қырық жылғы боқты мен күреуім керектей-ақ! О несі-ай, тіпті! Күресін өзі, күрегіш болса!.. Әдейі ауырып жүрген болып, бармай қойдым шепке! Қолынан келсе, құлағымды кесіп алсын! – деп.

	– Дұрыс істегенсіз, Яков Михайлович! Дұрыс істегенсіз!.. Мұндай кісілер иығыңа бір мініп алса, есек қылып... өмірі түспей қояды үстіңнен!

	– Өзім де соны біліп, бармай қойдым ғой. Ақыры, шыдай алмай, бір рет шепті өзі аралап қайтты; екінші рет Уфаның правителі – анадағы генерал-майор Пеутлингті жіберді. Маған түк те істей алған жоқ!

	– Не істей алсын, тәйірі... пысықсынғаны болмаса! Өзі және... бір қияли неме ғой, Яков Михайлович, байқайсыз ба?! Сөйтіп жүріп... белгілі бір мекентұрағы жоқ, кәдуілгі ұшарын жел, қонарын сай ғана білетін көшпенді қырғыз-қайсақтарды ел қатарына қосқысы келеді! Ол үшін, ең болмаса, «Аюға намаз үйреткен – таяқ!» деп, әуелі қыңқ еткендерін қақ басқа ұрып отырайық деудің орнына, «Біз шептің екі бетінде де бірдей тыныштық сақталуын қадағалауымыз қажет!» – деп көкиді. Құдай-ау, қарап отырсаң бар ғой, құдды қияли секілді! Қияли дейім... Асылы, осының өзі бар ғой, жат пиғылдың адамы болса да, менен көрме!

	– Мүмкін, мүмкін!.. Есіңде ме, Петр Микифорович, өткендегі жиын үстінде ол бізге: – «Қырғызқайсақтарды Сіздер «бұратана» деп қаншама кеміткендеріңізбен, не десеңіздер де, олар ең алдымен өзіміздің бодандарымыз! Сондықтан, Ұлы мәртебелі Императрицаның алтын скипетрінің астында өмір сүріп жатқан күллі бодандары секілді, бұлар да Ол қаһарланса ғана – қаһарына ұшырап; Ол мейірін төксе – шапағатына бөленуге әбден хақылы!» – деп бөсті ғой тіпті. Сондықтан, осының түпкілікті ниетпиғылын да қас қақпай бағып отыруымыз керек. Бәлкім, мұны кеңірдектен бір ұстайтын жеріміз – сол болуы мүмкін!

	– Міне, міне... – Надворный советник орындығынан тұрып кете жаздап, столдың қарсы бетіндегі оберкомендантқа еңкейе түсті де: – Дұрыс айтасыз, Ваше превосходительство! – деді естілер-естілмес үнмен. – Дұрыс айтасыз... Ол біздің не істеп, не қойғанымызды бағып отырса, неге біз оның ізін бақпауымыз керек?! Бағуымыз керек!!! Керек болса, тіпті күдікті қадамының бәрін жоғары жаққа... – (Чучалов сұқ саусағын шошайтып, көзімен төбені нұсқап қойды!) – Санкт-Петербургтегі сановниктерге жеткізіп отыруымыз керек. Олар да біліп отырсын, мұның кім екенін! Ол үшін... – Чучалов бұрынғыдан да гөрі столға еңкейе түсіп: – Ол үшін... – деді тағы да сыбырлай сөйлеп, – мына генерал-губернатор жақында ғана өзіне адьютант қылып алған – өзіміздің орынборлық офицер, полковник Дмитрий Андреевич Гранкинді бауырымызға тартып, сол арқылы бұл генерал-губернатордың жүрген-тұрғанын; не істеп, не қойғанын; тіпті кімге (кімдерге) не айтқанына шейін түгел біліп отырғанымыз жөн. Сосын тыпыр етіп көрсін! Көрін терең етіп қазып жіберейік!

	– Иә, айтпақшы... сол жігіттің өзі қандай адам еді?! Сенуге тұратын адам ба?! Сіз Гранкинді көптен білетін бе едіңіз, Петр Микифорович?

	– Білгенде қандай! Өзіміздің кәдімгі Орынбор корпусының байырғы офицерлерінің бірі деп отырмын ғой... Достарының да бәрін жақсы танимын. Қырғыз-қайсақтардың әкесін талай танытқан жазалаушы отрядтардың бастықтары: Харитонов, Кульневтер – оның қандыкөйлек жолдастары. Гранкин олардың сөзін ешқашан далаға тастамайды. Бізге көнгісі келмесе, соларды саламыз араға! Бірақ полковник Гранкиннің өзі де мына генералгубернатордың ең алдымен жақсылықты өзіміздің орысқа жасамай, бұратана қырғыз-қайсақтарды барымтадан қорғаштап отырған позициясын мүлде түсінбейтіндігін... Түсінбейтінін ғана емес-ау, тіпті ұнатпайтынын әлгі жолдастарының бәріне де ашық айтып жүрген көрінеді. Менің есіме оның бірден түскені де – сол! Сондықтан, бұл мәселеде ол бізбен тіл табысуға қарсы бола қоймас деп ойлаймын!

	– Жарайды, жарайды... Петр Микифорович! Солай болса, тіпті жақсы! Жақсы!!! Тек әзірге аузымызға аса сақ болайық! Сонсоң айтайын дегенім: осы істі, асылы, өзіңіз тезірек қолға алсаңыз қалай болады? Гранкин келіссе, честь имею! – еңбегін жемейміз! «Генералмайор Зенбулатов солай деді...» – деңіз. Бұған қоса, біз тараптан қандай көмек, қолдау керек болса, оның да бәрін жасаймыз! Әрқашан оған есігіміз де ашық болады. Бұған еш күмәнданбасын! – деп, осы жерге келгенде... Зенбулатовтың өзі де қасындағы серігі секілді, сөзінің аяғын сыбырмен бітірді.

	– Құп болады! Құп... – деп, Чучалов шоқынып түсті.

	(...Харамдықтың да іске аспай қалған кезі, сірә, кемде-кем шығар! Генерал-поручик барон Игельстромның жолына көмілуге тиіс бұл бомба осыдан үш жыл өткенде, шынында да, күрс етіп аяқ астынан жарылды! «Кіші Жүздегі әкімшілік құрылымға генерал-губернатор Игельстром енгізген реформа туралы полковник Д.А.Гранкиннің князь Г.А.Потемкинге тапсырған түсініктемесі» деген атпен тарихта қалған бір құжат – Уфа және Сіңбір әкімшілік аймағының наместнигін көрге тықпағанмен, жерге қарата жаздап, ар-намысына күйесін жағып; тек «Аққа – Құдай жақ!» болғандықтан ғана абыройына түпкілікті нұқсан келтіре алмай; өмірдегі талай-талай жалалы қағаздардың бірі секілді, ол да сарғайған папкалардың ішінде көміліп қала берген-тұғын.

	Бірақ... барон Игельстромның басына талайталай үйірілген қара бұлттың бұл жолғысын оған қарай түйдек-түйдегімен айдаған – Орынбордың оберкоменданты генерал-майор Зенбулатов пен Шекара істері жөніндегі экспедицияның надворный советнигі Чучалов екендігі көпшілікке белгісіз күйде, құпия боп қала берген еді...)

	***

	Қат-қабат оқиғалар генерал-губернатор барон Игельстромның ойын соңғы күндері сан-саққа жүгіруге еріксіз мәжбүр еткен-ді. Әсіресе қатты ойлантқан – қырғыз-қайсақтың Кіші Ордасындағы ірі-ірі 25 рудың жиырма бірінің ақсақалдары, билері мен батырлары қол қойып, қазіргі хандары Нұралы Әбілқайырұлын орнынан алу туралы жазған мына Хат-тұғын.

	Барон қазір соған байланысты тағы да шымшытырық ойға батып отыр...

	«Сонда... ханды билік басынан кетіргенде, бұлардың көздеген мақсаттары не?! Хан орнынан алынса, не замандардан бергі елдіктерінің белгісі болып келген – хандықтың да бірге жойылатынын бұлар білмей ме?! Әлде, біле тұра, осындай қадамға баруға мәжбүр болып отыр ма?! Мәжбүр болса, оларды мұндай тығырыққа әкеп тіреген нендей жағдай?!» – Мүлде түсініксіз...

	Жақында осындағы іс қағаздарымен танысып отырып, ол патшайымның бұдан бұрынғы наместник Аким Иванович Апухтинге өткен жылғы май айының екісінде жолдаған рескриптін оқығаны бар-ды. Сонда, Ұлы мәртебелі Императрица оған: – «Сіз Орынборда, немесе Уфада өз қасыңызға қырғызқайсақ Ордасынан депутаттар ұстап отырсаңыз, өте жақсы болар еді!.. Олардың біреуі – сұлтан, өзгелері – әртүрлі рулар мен тайпалардан болса да жарайды. Өйткені, Сіз солар арқылы, біріншіден, олардың еліндегі жай-жағдайды біліп отырар едіңіз; екінші жағынан, өзіңіздің тапсырмаларыңыз бен нұсқауларыңызды, ақыл-кеңестеріңізді де солар арқылы қырғыз-қайсақтардың ел ішіндегі басты адамдарына жеткізіп тұрар едіңіз!» – деген екен. Қарап отырса, күні кеше айтылған сөз... (Әйтсе де, ол – 1784 жылдың 2 майында айтылған!) Күні кеше айтылған сөз секілді көрінгенімен, Құдай-ау, одан бері жағдай қаншалықты және қалайша өзгерген десеңізші! Өткен жылдың ғана май айында бұл өлкенің генерал-губернаторы облыс орталығында, тап өзінің қасында, қаласа – бір сұлтан мен әртүрлі ру басы ақсақалдардан құралған депутаттар ұстап отырарлықтай мүмкіншілігі болса, қазір ауыз біріктіре отырып қызмет қыларлық ондай депутацияны қолында ұстамақ түгілі, бұл екі топтың адамдарын қатар отырғызудың өзі қиын жағдайға жеткен. Мұндай жағдайға дейін жеткізбеуге де болар ма еді, кім білсін... Бірақ биыл, 1785 жылдың бас кезінде, бұл келгенде екі ара әбден ашылып, жағдай ширығып тұрғанының үстінен шықты бұл!

	«Бәсе... Санкт-Петербургте-ақ, Его сиятельство граф Александр Андреевич Безбородко бұдан қайтақайта қадала сұрап, қоймап еді: – Қазір Жайықтың казак-орыстары мен қырғыз-қайсақтардың арасы әбден шиеленісіп, шапқыншылық қабындап тұрғаны – өз алдына; енді қырғыз-қайсақтың өзінің Ханы мен қарадан шыққан ел билеушілерінің өзі екі партияға бөлініп, әбден өштесіп жүрген көрінеді. Сонда Сіз олардың басын қалай қоспақшысыз? Қалай тыныштық орнатпақсыз, Осип Андреевич?!» – деген...

	Енді аңдаса, расында да, оңай шаруа болмай шықты!

	Бірақ... жағдай солай екен деп, бұл енді қол қусырып отыруына бола ма?! Жоқ! Қалайда бірдеңе істеуі керек! Сонда не істегені жөн?!

	«Не істеу керек?!»

	Осип Андреевичтің өзі әдетте:

	– «Енді не болар екен?!» деп күтіп отыру – сырттай бақылаушы адамның, яки жаны ашымас біреудің; керек десеңіз, тіпті бас баққан кісінің позициясы! Жанашыр кісі мұндайда: – «Енді не істеу керек?!» деп, ойлануы қажет! Өйткені, «Не істеу керек?» деген, бұл – әрекет адамының позициясы!» – деп, өзін-өзі жиі қайрап отырушы еді. Дәл қазір: «– Не істеу керек?» деп өзі дағдарып отырғанында, өмірлік ұстанымы болып келе жатқан әлгі принципі оның тоқыраған ойына тағы да дем бергендей болды.

	«Әрекет ету керек! Әрекет»... – деді ол өзін-өзі жігерлендіре түсіп.

	Сол-ақ екен, қырғыз-қайсақтардың ел ағалары бас қосқан үлкен жиын арнайы өкіл етіп жіберген әлгі бес кісіні қайтадан кабинетіне шақыртып алды да:

	– Мырзалар, әкелген хаттарыңызбен егжейтегжейлі танысып шыққанымды өткенде айттым ғой! – деді бірден кесімді үнмен. – Тіпті сол хаттың әр сөзінің астарына дейін үңілдім десем, артық болмас. Бірақ... Сіздерді шақыртқандағы бүгінгі айтайын дегенім ол емес! Менің сұрайын дегенім: – Ал, біз Сіздердің тілектеріңізді қабыл еттік! – дейік. Талаптарың орындалсын! Хан тақтан түсірілсін!.. Әрі қарай не істемекшісіздер? Соны айтыңыздаршы маған...

	– Ең бірінші кезекте – жәсір айырбастасамыз, жандарал мырза! Жайық бойындағы Сіздердің тас қамалдарыңыздың терезесі темірмен шілтерленген қараңғы үйлерінде қаншама бауырларымыз қапаста тарығып жатыр... Қолымыздағы Сіздердің адамдарыңызды да түп-түгел қайтарамыз; өзіміздің бауырларымызды да жарық дүнияға қайта шығарамыз! Келісімге келу деген, екі жақтың тіл табысуы, түсінісуі деген де – ең алдымен, сол емес пе, тақсыр! – деп қалды, қазақтан келген бес кісінің бірі Мажан батыр. (Қанша айтқанмен, жүректі кісінің аты – жүректі кісі екен ғой; бұл өзі – даңқы шыққан, дабыралы адам болмағанмен, «батыр» атын босқа алып жүрмеген кісі екені бірден байқалды... жандаралға тіп-тіке қарап сөйлегенде, жалпақ бетіндегі қау боп өсіп кеткен қайратты да тып-тығыз сақал-мұртының бір қылшығы дір еткен жоқ!)

	– Хо-о-ош! Ал, сосын?! – деді әңгіменің жалғасын күткен генерал-губернатор тағы да. – Сосын не істейсіздер?!

	– Сосын... елдің ендігі тірлігі қандай болады?– деген мәселе – қыркүйекте өткелі отырған күллі Кіші Жүз халқының үлкен бас қосуында талқыланады! Сырым би бастаған ел ағалары: «Сол жиынға жандарал-губернатор мырзаның өзі келсе екен!– деген тілектерін білдірді. Ал, енді Өзіңіз бара алмасаңыз, толық өкілетті кісілер жіберер деп, ел үміт етіп отыр. Соны осы жерде Өзіңізге арнайы мәлімдеуге мархамат етіңіз, жандарал-губернатор мырза! – деді, елшілікке келген тағы бір адам – Байбақты Сырым бидің екі серқатибінің бірі, дамолла Абдуллатиф Бұхари.

	– Ә-ә, солай деңіз! Солай деңіз... Барша халық болып бас қосу өткізеді деңіз... – деп, барон сәл ойланып қалды да, іле: – Ал, ол бас қосуда нендей мәселелерді талқыламақшысыздар? Негізгі әңгімелерің не туралы болмақ? – деп, сұрақ үстіне сұрақ қосты.

	– Не болсын!.. Мына хан орнынан алынған соң,

	«Елдің ендігі тіршілігін қайтеміз?!» деген сөз алға шықпай ма?! Билер бұл жөнінде бізге ештеңе айтқан жоқ, әйтсе де әңгіменің нобайы осылайша өрбитін болса керек деп ойлаймыз! – деді, осы сөздің ұштығын өзі шығарған Сырым бидің әлгі серқатибі Абдуллатиф молда тағы да.

	– Дұрыс екен! – деді генерал-губернатор өз ойымен өзі болып отырып. – Дұрыс екен... Бірақ... Сырым би бастаған ел ағалары қырық жылға жуық хан болған Нұралы Әбілқайырұлын орнынан алу туралы талап қойғанмен, неге оған тағар айыптарын, ханның кінәлары мен күнәларын бұлтартпастай етіп, мойнына қоймаған? Әрине, хаттарыңызда Ханның Орынбордағы Шекара істері экспедициясы мен Уралдағы казак әскерлерінің уәйіске кеңсесіне жалалы хаттар мен жалған хабарлар жіберу арқылы, екі жақты бір-біріне арандатып отырғаны; елдің соған ашынулы екені айтылған. Әйтсе де, бұл – қырық жылға жуық хан болған кісіні орнынан алып тастауға мүлде аз; әрі анық-танығын әлі де болса мұқият тексеруді, ақиқатына көз жеткізуімізді қажет етеді. Сондықтан, мәселені төтесінен қоятын болсаңыздар, ханға артылар кінәларыңызды ендігі жерде бізге нақты да айқынырақ көрсеткендеріңіз жөн болмақ.

	Мұны – бір деңіздер!

	Екіншіден, хан орнынан алынған күннің өзінде де, елді одан кейін де белгілі бір тәртіпте ұстап отыруға тура келмек! Сондықтан, ел ішінің де, іргелес жұрттармен ара қатынастың да тыныштығын сақтап отыру үшін, қалайда әділеттілікке жүгінер бір орын болуға керек... Ол үшін (өткен жолы да өздеріңізге құлаққағыс еткенімдей!) шептің екі бетіндегі елге де ортақ, Шекаралық Сот орнын ашсақ, бұған қалай қарайсыздар?! Империямыздың бұл жақтағы шалғай шептерінде тыныштық пен бейбіт өмірді қамтамасыз ету – Ұлы мәртебелі Императрицамыздың ұлығ фәрмені бойынша маған жүктелгендіктен, мен бұл істі бір күн де қараусыз қалдыруға қақым жоқ, мырзалар! Заңсыздықтың белең алып кетуіне бір мысқалдай да салмағы бар себеп табылуына жол бере алмаймын! Ресейдің ішкі өңірлерінің бәрінде де губернияларды басқару жөнінде 1775 жылы ( бұдан он жыл бұрын!!!) шыққан Ереже орныққан. Империямыз содан бері тұтастай сол Ереже бойынша өмір сүріп жатыр. Ендеше, Ұлы мәртебелі Императрицаның қол астында өмір сүріп жатқан бодандарының бі рі – мына Сіздерден... қырғыз-қайсақ халқынан да заңға сәйкес тіршілік етуді талап етсек, мұнда тұрған ешқандай зорлық, күштеу, яки оғаштық жоқ шығар... Солай емес пе, мырзалар?!

	Міне, осындай жайлар туралы ертең елдеріңе барғанда Сырым биге де, оның пікірлес серіктері – құрметті ел ағаларына да қадаңқырап айтсаңыздар, өте дұрыс болар еді.

	Ал, хаттарыңызда айтылған басты талаптарыңыз туралы мен Ұлы мәртебелі падишамызға да, билік басындағы тиісті орындарға да толық мәлімет беремін. Және... солардың жауабын тосамын! Өйткені, ханды орнынан алу да, қалдыру да тек солардың – жоғарғы орындардың құзіретіндегі нәрсе! Сондықтан күтуге тура келеді. Нақты жауабын елге кейінірек мына менің Өзім,.. честь имею, господа!, – өзім хабарлайтын боламын. Осылай келісейік... – деп, барон сөзін тәмамдай беріп еді...

	– Мақұл, жандарал-губернатор мырза! Құдай қаласа, сәлеміңіздің бір сөзін бұзбай, біз де елжұртқа толық жеткізерміз! Тек көріскенше күн жақсы болғай!– деп, қазақтар да паркет еденді отырғыштарымен сыр-сырр сызғылаған күйі орындарынан тұра бастады.

	***

	...Соңғы кездері Хан Ордаға күн сайын сан түрлі сұмдық әңгімелер естіліп жататын. Әйтсе де Нұралы хан оның бәріне самарқау ғана құлақ салып, өздеріне түк қатысы жоқ кейіппен сұрланып, сазарып отыра беруші еді. Кенет... мұның Былқылдақта жатқан жылқысына таманың Қадыр, Садыр батырлары мен Жағалбайлының Сағыр, Тотай батырларының жігіттері жаудан бетер тиісіп, бір түнде мыңға тарта малын қуып кеткенін естігенінде, бұл – тектен-тек істелген әрекет емес, сұмдық бір бәленің басы екенін анық сезген ол, Орданы Қабанбай-Қақпақтыдағы Ақсуат, Қоңыр тауларда отырған орындарынан тағы да дүрк көтерді де, түстікке қарай үдере жөнелді... Жақында ғана келіп кеткен күйеу баласы Нұрмұханбеттің хабарынан да жаны жаман шошынып отырған-тұғын; енді елдің мына ызғары алыстанақ арқасын аяздай қарығаны соншалық, қайрат қылып қарсыласпақты ойламақ түгілі, қайрылып сөз айтарға шамасы келген жоқ!

	...Хан көші Шилінің басын кесіп өтіп, суыт жүріспен Қалдығайтының сол жағасына шығып алды да, Кінәз қалаға118 қарай тура тартты. Бір ерулеген жерде, Кінәздің коменданты майор Мизиновке хат жазған Хан, өздерінің Базаршоланға тақау барып жайғасатындықтарын; өйтпеске амалдары жоқ боп тұрғанын; ал, әңгіменің егжей-тегжейін барған соң жеке өзіне оңаша жолығып, түгел айтатынын ғана ескертіп қойды...

	Әрине, сонау Текеден бастап, Жайық бойындағы берік бекіністер мен тас қамалдардың бәрінің де бастықтары бұны бұрыннан жақсы білетін. Аздыкемді, бәрі де бұрыннан жең ұшынан жалғасқан адамдары ғой! Бірақ солардың ішіндегі ең бір сенімдісі, Жайықтан әрлі-берлі өткен қазақтардан көш бас сайын алынатын алымға ылғи да телімдес болып жүрген бұл майормен Хан тіпті жақын, тонның ішкі бауындай етене еді. Мизиновты арқа тұтып, бірден осылай беттегені де сондықтан болатын.

	...Төрт күн өткенде, көш төтелеп келіп Базаршоланға да құлады-ау!.. Құлағаны бар болсын, есімізді енді бір жиятын шығармыз дегенде, кереге жаймай жатып-ақ, Хан құлағына осы жерде бұрынғыдан да жайсыз, тағы бір хабар тиді:

	–... «Кіл қараша бас қосып, «бұл ханды орнынан алу керек!» деген хатты бес кісі Орынборға апарған екен. Жаңадан тағайындалған генерал-губернатор оларды құшақ жая қарсы алып, сөздеріне сүттей ұйыпты!».

	– «... егер халық Хан мен ұлыс басы сұлтандардың билігіне көнгісі келмесе, яки істерін теріс деп есептесе, онда Орынбордағы Шекара істері жөніндегі экспедицияға, немесе менің өзіме тікелей келіп жолығуларына әбден болады. Рұхсат!!! – депті генералгубернатор».

	– Ал, керек болса!

	...Ханның қалмақтан алған қатыны (кәдуілгі өзінің «бес қалмақ» атанған: Есім, Қаратай, Орман, Шотқара, Елтай деген бес ұлының анасы, қалмақ қызы!) Ырыс айтып отырушы еді: – «Біздің қалмақта

	«бір қайғыңды – бір қайғың ұмыттырсын!» деген жаман сөз бар», – деп. Мынау – тап соның өзі болды да шықты... Мыңға тарта жалқының барымтаға кеткен уайымы аз болғандай, енді келіп... әншейінде өзгелер түгілі мұның өзін елеп-ескере бермейтін мына жандарал кіл қара қалтай қазақтарды құшақ жая қарсы алыпты! Құшақ жая қарсы алып қана қоймай, солар апарған хатты әспеттей қалыпты!!!

	Соған қатты күйінген хан, шарасыздықтан қарымы қайтпас ызаға булықты да қалды.

	Сол-ақ екен, ашу үстінде алды да генералгубернаторға бұл да хат жазды!

	«Жоғары мәртебелі генерал-поручик, Уфа хәм Сіңбір әкімшілік аймағының генерал-губернаторы, Орынбор уәлаятының хакімі, қағидалы уә қағидасыз ләшкердің бас қолбасшысы, һәм әр науғы кәуәлері барон Игельстромға!

	Мен өзімнің туған інім Айшуақ сұлтан мен оның баласы Егізғали туралы және жазықсыз ұсталып, түк кінәсі болмаса да Орал түрмесіне тоғытылған Беріш руғының әйелдері мен бала-шағалары туралы, сондайақ басқа да біраз жайттар жөнінде Өзіңізге бір емес, бірнеше рет хат жазсам да, көңіл көншітерлік жауап ала алмаған едім. Еш кінәсі жоқтар әлдебір алаяқтардың ісіне бола басқа күйіп, әлі күнге дейін неге түрмеде отыр; неге біз қанағаттанарлық жауап ала алмай жүрміз? – десем, мұның бәрі – Сіздің өзіңіздің ойыңыз екіге жарылып, бір жаққа біржола шыға алмағандығыңыздан ба деп отырмын! Өйткені, Жайық бойындағы бекіністер мен форпосттарға, тіпті қамалдарға да қайта-қайта жойқын шабуыл жасап, малдарын айдап, адамдарын байлап әкетіп, талай орысты жат өлкелерге асырып жіберіп жүрген; сондай істерімен Сіздерге ғана емес, маған да дұшпан болып кеткен адамдармен, атап айтқанда, Байбақты Сырым секілді қаскүнем кісімен және соған ерген қайдағы-жайдағы жалаңқиялармен хат алысып, хат берісіп жүрген көрінесіз. Бұл әңгімені Сіздердің қолдарыңызда тұтқында отырған Шекті Шерәлі батырдың бауырлары мен Орынбордағы мешіттің мәзіні – Таз Шәпи дейтін молда елге жайып, «Байбақты Сырым би хансыз-ақ орыстармен тілге келіп, екіжақты келісімге қол жеткізетін болды!» – деп жар салып жүрген көрінеді.

	Әрине, мен жоғары мәртебелі Сіздің бұл істеріңізге өкпелеуге еш хақым жоқ және сол үшін ұлы мәртебелі падишамызға берген Антымнан да еш айнымаймын; қайда жүрсем де, тіпті қандай жағдайда жүрсем де, мойнымдағы қызметімді бұдан әрі де адал атқара беремін; алайда, жоғары мәртебелі Сіз менің қас-дұшпандарыммен қолтықтасып жүргеніңізді ести-біле тұра, Сізге жақындай да алмаймын, өзара қарым-қатынас та жасай алмаймын! Егер мен осыдан кейін көз көрмес алысқа көшіп кетер болсам, яки хабарласпай қойсам, Сіздің маған кінә тағар жөніңіз жоқ: Жайық бойындағы бекіністерге екі күннің бірінде шапқыншылық жасап жүргендерменақ достаса беріңіз! Өйткені, менің дұшпандарымды өзіңізге дос көріп, солармен хат алысып, хат берісіп жүрсіз ғой... Екіге жарылмай-ақ қойыңыз! Алакөңіл кісіден ешқашан ақ-адал әрекет шықпайды! Демек, не істеу керек?!– Ия, солармен бірге боласыз; ия менімен бұрынғыша тату-тәтті қарым-қатынаста боласыз. Екінің бірі! Ашығын айтыңыз! Егер дұшпандарым Сіздің маңайыңызға жақындай алмайтындай жағдайға жетсе, онда бұрынғы достық көңіліміз де, қарым-қатынасымыз да қалпына келер деп үміттенемін.

	Естуімше, байбақты Сырым қазір: – «Ханның Орынборға жазған хаттары сондағы біздің Шәпи дейтін тілеулес адамымызға көрсетіледі де; біздің хаттарымыз ханның адамдарына көрсетілмейді», деп; және ...«Ханның сөзі еленбейді, генерал-губернатор тек менің айтқандарыма ғана құлақ қояды!», – деп... көкіп жүрген көрінеді. Ал, әлгі Шәпи дейтіні, жәрмеңкеге барған қазақтарға:– «Қой, ол ханды қойыңдар! Қазір оның мұнда қара бақырлық құны жоқ; қадір-құрметтің бәрі –Сырым би мен оның қасындағы ел ағаларына ғана көрсетіледі!»– деп, абыройымды айрандай төгіп жүр деседі.

	Осылайша, менің дұшпандарымның абыройы аспандап, өзім жер болып отырғанда, Сіз секілді жоғары мәртебелі кісімен қалайша етене жақын бола аламын?! Көптен бері хабарласа алмай отырғанымның бір мәнісі – осы!

	Әйтсе де, бұл төңіректегі Байұлылар, әр рудың ақсақал кісілері, жақында бас қосып, көпшілік кеңесе келе: – «Құрсын, ендігі жерде орыспен ұрыспай-ақ қоялық! Одан да, әрқайсымыз өзіміздің ішіміздегі телітентектерімізге тыйым салалық! Нұралыдан басқа ханды қайтеміз, осы хан бізге жарайды! Сырым сияқтылардың желіктіргеніне желпілдемейік те, елпілдемейік те!» – деген ұйғарым жасап, осы сөздерінің айғағы ретінде, бірнеше рудың белгілі-белгілі кісілерін: Дәуіт биді, Шойтас батырды, Шапақ батырды, Өмірқұл, Берді, Айжарық, Көкен, Естемес, Күмісбай, Сүйіндік, Есен, Жұмағұл дегендерді осы хатты апаруға жұмсап отыр.

	Ендігі шешім – Өзіңіздікі!

	Әрқашан да Сізді құрмет тұтып, отбасыңызға амандық пен жақсылық тілеуші – Қырғыз-қайсақтың ханы Нұралы!

	1785 жылғы тамыздың 30-ы» – деп, мөрін басты.

	Әу баста күйінгеннен бұл хатты ашынып бастаса да, қазіргі пұшайман халі бәрібір оны қатты қайырымға жіберген жоқ! «Біржола кетістім!» – дегісі келсе де, дей алмады. Сөзінің аяғы сондықтан да мәймөңкеленіп кетті. Әрине, оны Ханның өзі де сезді! Сезсе де, қайтсін, шамасының жеткені – осы ғана болса...

	***

	Бұл сапарға аттанғандарға хан: «Ернінің ебі бар еді ғой» деп, Дәуіт биді басшы еткенмен, генералгубернаторға айбар қылғаны – Беріштің Шойтас пен Шапақ қатарлы белгілі-белгілі батырлары еді.

	«Тентектен тез хабар!» деген рас екен... елшілер бұл күткеннен көп бұрын оралды.

	Жүздері жарқын, көңілдері тоқ. Соған қарап, Хан тек жақсылықтан үміт еткен. Түйсігі алдамапты.

	«Қырғыз-қайсақтың Кіші Ордасының ханы Нұралыға!» деген генерал-губернатордың хатын, олар мұның өз қолына ұстатты.

	«...Сіздің Дәуіт би бастаған адамдардан беріп жіберген хатыңызды алдым, жоғары дәрежелі алдияр хан! – депті генерал-губернатор. – Соған байланысты мынадай жауап қайтаруды Өзіме парыз санап отырмын.

	Есіңізде болсын, Ұлы мәртебелі падишамыздың мені осы өлкелерге жібергендегі ең бірінші тапсырмасы – тыныштығы бұзылған қырғыз-қайсақ халқының бейбіт тіршілігін қайтадан қалпына келтіріп, оларды адал ниетті бодандарымызға ылайық барақатты өмір сүруге жетектеу еді. Сондықтан, қызметіме кіріскен алғашқы күннен бастап бүгінге шейін, мен Сізге қарамағыңыздағы халықты ұрлық-қарлықтан тыйып, тыныш тірлікке шақырыңыз, – деп, талай-талай ескерттім. Әйтсе де, Сіз әрқашан өзіңіздің бұған шамаңыздың келмейтіндігін айтып, ақталумен отырсыз.

	Сондықтан да, Ұлы мәртебелі падишамыздың ұлығ фәрмандарын орындау үшін, мен амалсыздан қырғыз-қайсақ халқының барша миллаты мен күллі ел ағаларына Өзім «Ашық хат» жазып, бұрынғыдай жөн-жосықсыз тентектік жасаудан тыйылуды қатаң талап етуге мәжбүр болдым. Өткен жылдарда істеген қастықтары мен атыс-шабыстан тыйылып, кімде-кім түзу жолға түсуге шын ниетімен кешірім сұрап келер болса, қай-қайсысына да Ұлы мәртебелі падишамыздан рахымшылық сұрап алып беруді мойныма алғаным да рас! Содан кейін, шын көңілімен ғафу өтініп келгендердің қарасы молайғаны да көпшілікке аян!

	Ендеше, Өзіңіз айтыңызшы, қырғыз-қайсақ дейтін халқыңыздың тыныш-бейбіт өмір сүруіне ең қажетті нәрсе – бұрынғы басыбұзықтардың жаман жолдан аяқтарын тартуы емес пе?! Ал, ендеше, халық қатарына қосылғысы келген ондай адамдардың ізгі ниетін неге Мен қабыл алмауым керек!? Неге мен олармен хат алысып, хат беріспеуім керек?! Әрі-беріден соң, бәрімізге де керегінің өзі – сол елдің тыныштығы емес пе қайта?! Менің қазір қатты таң қалып жүрген бір нәрсем – Сіз «айтқанымды қылмайды, айдағаныма жүрмейді!» деп, тыныш тірлікке «көндіре алмай» жүрген адамдарыңыздың, солай етуге өз еріктерімен маған тілек білдіріп, бірінен соң бірі өз аяқтарымен келіп жатқандары болып отыр. Қалай ойлайсыз, осының өзі-ақ, қарамағыңыздағы елді тыптыныш етіп ұстап отыруға тек Сіздің өзіңізде түк ынта болмағанын ғана айғақтап тұрған жоқ па?!

	Ал, енді... Сіз айтқандай, басшы адамның екі ұшты әрекетінен берекелі іс шықпайтынына келер болсақ, оны Сізсіз-ақ өзім де жақсы білем! Алайда, менің ойым; халық пен Сіздің араңызда үзіліп қалған байланыс жібін қайта жалғап; Орда басының халық алдындағы беделін де түсірмей; екінші жағынан, ашынған халықты да Сіздің аяғыңызға жығып бергендей болмай, тараптарды бітістіру еді. Ол үшін Сіз де кекірейе бермей, қолыңыздан келген көмегіңізді аямауыңыз керек еді. Бірақ Сіз олай істеген жоқсыз! Егер бірлесе қимылдағанымызда, көп нәрсеге қол жеткізуімізге әбден-ақ болатын-ды.

	Әйтсе де, алдияр Хан, қарамағыңыздағы халықты әлі де болса уысыңызда ұстап тұруға Сіздің мүмкіндігіңіз бар деп ойлаймын! Өзіңіз жазып отырғандай, егер «төңірегіңіздегі Байұлылар, әр рудың ақсақал кісілері, бір сөзбен айтқанда, көпшілік: «Бізге Нұралыдан басқа ханның керегі жоқ; осы хан бізге жарайды!» деп отырғаны рас болса, ендігі жерде қия тартып жүрген қияңқы азшылықты айтқаныңызға көндіруге әбден болады ғой! Оған тек, әлгінде айтқанымдай, ынта мен ықылас қана қажет, алдияр Хан!

	Сіздің сол ықыласыңыз бен ынтаңыз өшіп қалмасын деп, әрі ел алдындағы абырой-беделіңіз арта түссін деген оймен, мен бүгін Өз тарапымнан Сізге берген қолғабысым ретінде, жақсылықтың бастамасы болсын деп, Орал қаласында түрмеде жатқан Беріш руының жеті кісісін босату жөніндегі ордерді және әлгі адамдардың кімдер екенінің толық тізімін сондағы Уәйіске кеңсесі бастықтарына жіберіп отырмын. Тезірек барып, сол кісілеріңізді шығарып алыңыз. Урал шебіндегі бекіністер мен форпосттарға тыным бермей, мазамызды әбден кетірген бұл Беріш дейтіндер мұндай жақсылық жасауға тіпті де ылайық емес еді; алайда, алдияр Хан, Сіздің қайта-қайта өтініш жасағаныңызды ескере отырып, осындай қадамға барып отырмын! Сондықтан, бұл руға қатаң ескертіңіз; тек Сіздің хан басыңызды сыйлағаннан ғана олардың бауырларына бостандық бердім...

	Осыдан-ақ Өзіңізге деген көзқарасымның түзу екеніне иланарсыз деп сенемін.

	Барон Игельстром.

	1785 жылғы 12 сентябрь». – депті.



	Оқып шыққан соң, Хан бұл хатқа қуанарын да, яки өзінің шарасыз халін бетіне басқандай болған осы хаттағы сөздерге іренжірін де біле алмады. Қуанайын десе, генерал-губернатор мұны ұрлық үстінде ұстап алғандай, өз сөзін өзіне куә етіп: «Егер төңірегіңіздегі көпшілік Сізден басқа Ханның керегі жоқ. Осы хан бізге жарайды!» – деп отырғаны рас болса, ендігі жерде қия тартып жүрген қияңқы азшылықты айтқаныңызға көндіруге әбден болады ғой!» – деп, тағы да бұдан қолдан келместі талап етіп отыр... Іренжиін десе, «Сіздің ел алдындағы абыройбеделіңіз арта түссін!» – деп, Орал түрмесінде жатқан тентектеріңді босатып отырмын! Жайық бойындағы бекіністер мен форпосттарға тыным бермей, мазамызды әбден кетірген бұл Беріш дейтін руыңыз мұндай жақсылық жасауға тіпті де ылайық емес еді... Тек Сіздің Хан басыңызды сыйлағаннан ғана, оларға бостандық беріп отырмын», – деп, шынында да, төңірегінде қалған ендігі азғантай жұрттың алдында мұның абыройын көтеріп отыр.

	«Енді қайтпек? Құдай-ау, енді не істегені жөн!? Мына үлкен ұлыққа не дейді?! Төңірегіндегі жұртқа не бетін айтады?!»

	«Кесілгір тілімнің кесілген жері – осы болғаны ма?!»– деп, Хан тағы да шарасыз күйде ойланып отырып қалды...

	***

	Ежелдің ең күнінен Орданың айдынын асырып, оның асқақ шаңырағының айбынын дос-дұшпанға бірдей әйгілеумен келе жатқан, һәм қазақ дейтін бұл жұрттың кез-келген істі кеңесе отырып шешетін ауызбіршілікті ел екендігінің айғағы іспетті баяғы «Хан Кеңесі» таратылғасын-ақ, сол Кеңеске мүше болған санаттағы билер, – әр елдің арқа сүйер бір-бір тіректері, – ел ісінен біржола шеттетіліп, ақыры міне... соның салдарынан отыз жылдай игі-жақсылардың жиынын көрмеген Хан Орда, бұл күндері құдды ұлы арнадан бөлініп, бір шетте қалғып жатқан қарасудай, томаға-тұйық тірлік кешуде еді. Және... тірі ағын қосылмаған соң, ұлы арнадан бөлініп қалған қарасу қалайша өз-өзінен азып та, азайып та кетер болса, айбынды жұртының асау тірлігінен тысқары қалған Нұралы ханның Ордасы да сол секілді, баяғы айбынынан айрылғанына қоса, уақыт өте келе төңірегі де тарылып, кісі-қарасының басы да шағындалып қалған-тұғын. Шындығын айтқанда, іштеріндегі әлгі Шойтас, Шапақ секілді беріштің бірен-саран белгілі батырлары мен Дәуіт қатарлы елге танымал біржар билер ғана болмаса, қазір хан төңірегінде тіпті игі-жақсылар қалып та жарымаған-ды. Елдің күллі жақсысы мен жайсаңы бұл күнде Байбақты Сырым би мен ол бастаған ел ағаларының және соларға тілеулес, ниеттестердің соңына еріп, біржола солар жаққа шығып кеткен-тұғын.

	Сондықтан да қалың елден қаша көшкен Хан Орда төменгі Жайық шебіндегі Кінәз қаланың қарсысына кеп, Базаршоланға тақау жерде бұғынып қана, оңаша да оқшау отырғаны осы болса, қан тамыры бүлк-бүлк соққан, нағыз қызулы да қызық тірлік бұл кезде қырда, кең сахарада бұрқ-сарқ қайнай бастаған-ды...

	Орынбордағы үлкен ұлықты, – кәдімгі жаңадан келген жандаралдың өзін!!! – қазаққа қайта-қайта кісі жібертіп, елмен есептесуге мәжбүр етіп отырған Байбақты Сырым биге,.. – һәм күні кешелері амалын тауып орыстың Таналықтай қамалын шауып қайтқан батыр Сырымға!!! – келешектен күтер ендігі бар жақсылықтары мен барша үміттерін тегіс артқан қалың ел, ол бастаған ел ағаларының сауын айтуымен, биылғы қыркүйектің жиырма біріне, сәрсенбінің сәтіне белгіленген, күллі Кіші Жүз халқының бас қосар ұлы жиынына қатысу үшін, бұл күндері Елекке құяр бір сала – Жіңішке дейтін өзенді бетке алып, осылай қарай жан-жақтан ағылып келе жатқан болатын.

	Жиын өткізерге бұл жер тіпті де бекерден-бекер таңдалған жоқ-ты... Кіші Жүздегі үш ата баласының қай-қайсысының да қонысына бірдей шамалас қашықтықта екені өз алдына, оған қоса, бұл жер – «Қызыл тастан үй салдырып, Асанқайғы бабаның он жыл тұтас отырып, кеңес құрған жері екен!» делінетін Ақтөбенің, сондықтан да иісі қазақ баласы «қасиетті» деп ардақ тұтатын бір оқшау төбенің – батыс жағындағы шағын өзеннің сол жақ беті еді... Жиынға қатыспақшы ел сол жерді бетке алып, шығысы: Ырғыз бен Шалқардан; түстіктегі Ұлы Борсық пен Кіші Борсықтан; Сам мен Асмантай, Матайдан; одан бергі «Қайран, саланың жатқан аңғары-ай!» деп бұрынғылар аһ ұратын Жем, Сағыз, Ойылдан; батыстағы тұтас Жайық беттен; Қара Қобда, Сары Қобда, Қиыл бойларынан; терістіктегі Ор мен Електің төменгі ағысынан жамырап келе жатты.

	Бас қосу қыркүйектің жиырма бірінде басталады деген хабар құлаққа тиісімен, жер мойны қашық кейбір ауылдар қиыр-қиырдан тіпті ертерек қозғалған-ды. Алайда, олар қаншама ентелеп жеткенмен, «Ерте барсаңдар жиын өтер жерді ала шаң қыласыңдар» деп шабармандар ол араға әзірше ешкімді де жібермеген соң, көптеген ауылдар көз көрім жерде ошарылып қалды. Содан да, шығыстағы Ырғыз бен Шалқардан келген Әлім ата балаларының алды – Құмсайға, арты – Тамды, Табантал бойларына кеп кідіргенде; Сам мен Матайдан, Доңызтау мен Оймауыттан бері жылжыған Жетірудың Табындары мен Темір бойын мекен еткен Тамалар Көкі Есет атамыздың басына мал шалып, дұға оқып барып қозғаламыз деп, Електің басы Есенбай мен Бестамақ түбіне аял жасапты. Батыстан – Жайық беттен қопарыла қозғалған Байұлылар Қара Қобдадан бері өтіп, Жіңішкенің жоғарғы жағына тоқтаса, терістіктегі Ор, Елек бойларынан қозғалған елдер: Қаратоғай, Қурайлы маңына мінгесе-ұшқаса жайғасыпты.

	Ұлы жиынның басталуына бір аптадай уақыт қалғанда ғана әлгі ауылдардың ақсақалдарына көптен күткен хабар да жетті-ау! «Шалғыны жапырылмасын деп сары майдай сақтап отырған жеріміз – Жіңішкенің сол жақ бетіндегі кең жазық еді. Сол кең жазық пен Құрашасай аралығына, – арғы төбенің бауырына дейін, – үй тігуге рұхсат!» – делініпті. Сақадай сайланып келген жұрттың күткені де осы еді – келесі күні-ақ, ел таласа-тармаса кеп, кілең бір ақшаңқан үйлерді сол кең жазыққа қаздың жұмыртқасындай етіп төкті де салды...

	Сол – сол-ақ екен, күні кеше жым-жырт жатқан Жіңішке бойы у-дуға толып, құдды жәрмеңке өтетін жердей-ақ, бар маңай жасанып-жаңғырып, жайнап шыға келді. Ертеңгі күндері ел жиылар әнебір биік төбенің басынан қазір етектегі кең жазыққа көз салсаң, қаз-қатар тігіп тастаған жүздеген ақ қаңқан үйлерді; сол үйлердің арасында әрлі-берлі сапырылысып, құмырсқадай құжынаған қалың елді көресің...

	Төңірек тола бытырай жайылып жатқан іріліұсақты мал... Әрқайсысының қасында таяғы шошаңдаған жалғыз-жарым бақташысы жүргеніне қарағанда, бұлар әр ауылдың сойыс малдары секілді. Ал, өзенді өрлей біткен қалың тал арасындағы ойдымойдым алаңқайлар мен өлке бойындағы әлі де болса сарғая қоймаған өлең шөп пен көк құрақта қаптай жайылып жатқан – осы жиынға келген жұрттың қарақұрым ат-көліктері болса керек...

	Қазақ қашаннан «Ел мен ел қосылса, құт!» дейді. Сол елдер қазір қосылысып қана қоймай, тіпті ірге тақастыра жайғасқасын, ауыл-ауылдардың арасындағы әрлі-берлі жүріс, аралас-құраластық та бірден басталып-ақ кеткен секілді. Әр нәрсеге әуес қызметші, жалшы, малшылар ғана емес, «кеңеске қатысамыз, келелі әңгіме естиміз» деп келген ел ағаларының өздері де қарап жата алмай, о шеті мен бұ шеті тай шаптырым кең жазираның қақ төріндегі анау ақ шаңқан үйлерде не сөз болып жатқанын естіп-білгенше тағаттары таусылып, «Қой! Бүйтіп бостан-босқа отыра бергенше, пәленше биге көрісіп қайтайық!», «Түгенше батырға барып сәлемдеселік!» десіп, әрнені сылтауратып ауыл кезіп жүр. Толассыз қыбыр-жыбыр, әрлі-берлі сапырылыстың бір ұштығы да осында...

	Аса жауапты жұмыстардың басы-қасында, бәрін өздері ұйымдастырып жүрген Сұлтансиық балалары бар жайдан хабардар болған соң, алғашқы күні-ақ, елдің ең алдымен осы жерге Байбақты Сырым бидің сегіз қанат, сүйегі ауыр ақ үйін де; үлкен баласы Жүсіпке арнап жасатқан: сән-салтанаты да келісті, жасау-жабдығы да көздің жауын алатындай, алты қанат аппақ отауын да өзге жұрттан ертерек әкеліп, «жиынның төрі осы тұс болады-ау» деген жерге – қақ ортаға тіккізген еді. Өңге қызметші, отыншы-сушы, жалшы-малшылар тұратын қоңыр үзікті үйлерді әрегірек, сай бойына таман орналастырған-ды. Бұлар енді жайғасып бола бергенде, Байбақты биінің оң жақ іргесін баса Ысық Қаратау бидің, сол жақ іргесін баса Кете Көккөз бидің қос-қостан тіккізген хан ордасындай сән-салтанатты үйлері де шаңырақ көтеріп үлгерді.

	Әсілі, осы жиынды өткізуге мұрындық болған және бұл істе Сырым биді алаңсыз қолдаған да қостаған ел ағалары мына бүкілхалықтық бас қосу аяқталғанша әрбір істерін ақылдаса отырып жүргізуге; ол үшін кез-келген уақытта бас қоса қалуға ыңғайлы етіп үйлерін іргелес тіктіруге пәтуаласқанды. Ысық Қаратау мен Кете Көккөз билердің мына әбжілдігі – сол уәде үдесінен шығуға біржола бекінген кісілердің кесімді әрекеті тәрізді. Олардың өзгелерді былай қойып, тіпті Сұлтансиықтың басты-басты адамдары мен Байбақтының игі-жақсыларынан да бұрын Сырым қасына кеп жайғасулары – дәл соның айғағындай.

	Іле, осылардың ізін баса кеп, Қара батыр мен қарт би Алдар бастаған Беріштер; Сасықбай батыр бастаған есентемірлер мен ағайынды Құлжабай, Олжабай билер бастаған Таздар; әйгілі Атағозы батыр бастаған Адайлар, соңғы жағынан Тұрманбет би бастаған Шеркештер де жетіп, әрқайсысы екіденүштен іргелестіре үй тіккізе бастаған. Сырым бидің айтуы солай болды ма екен, әлде басқарушылардың өз шешімдері ме, қалған бүкіл Сұлтансиық (Байбақтылар қоса!) құдды осыларды бәле-жаладан, қауіпқатерден қорғауды өз міндеттеріне алғандай, бәрі ұлы жиынды ұйымдастырушылардың сырт жағына әрі қорған, әрі пана іспетті болып, айнала қоршап қона қалысты.

	Қамыскөлдегі алғашқы бас қосудан бері айнымастан Сырым қасында келе жатқан Кете Көккөз биден басқа бүкіл Әлім ата балалары осы бір мол шоғырдың оң қанатында, үлкен бір топ құрап өздерінше бөлек отыр. Іштерінде Байбақты Сырым бидің қыз алысып, қыз беріскен, Құдай дескен құдалары – Шекті Сегізбай, Сары Шоңай билер мен күні кеше Таналықты бірге шабысқан жас батыр Көтібар; төрт Шектінің үлкені Жақайымның Құдаш, Бәйіш, Нұрбай секілді билері; сондай-ақ Төртқараның Өтебас, Қаракөбек қатарлы аяқтыға жол, ауыздыға сөз бермес жүйріктері мен жорғалары; Қаракесектің Айдарбек биі мен Қаражан батыры; арғы Шөмекейдің Арыстанбай батыры мен Ақтан биі секілді қадірлі кісілер бар.

	Сол қанатқа ендей жайылып Жетірудың белгілібелгілі кісілерінің үйлері жайғасқан. Басы – күні кешегі Таналық шайқасында жауға қарсы бірге шапқан Жиембет табын Тіленші Бөкенбайұлы мен Шөмішті табын Сатыбалдыұлы Барақ батыр. Қастарында бұлардан ешқашан сырт қалып көрмеген, өмір бойы осылармен ыстық-суықты бірге өткеріп келе жатқан Таманың ағайынды Қадыр, Садыр батырлары мен Жағалбайлының Сағыр, Тотай батырлары; Кердерінің қиқар биі Қоныс және сол елдің Қабыл, Жұмық секілді мырзалары...

	Кең жазықтың төріне үйлерін ең бірінші етіп Сырым би әу баста-ақ бекерден-бекер тіккізген жоқты. Әдейі солай еткізген. Келесі күні-ақ, осы ісін бетке ұстап:

	– А-ал, ағайын, ата дәстүріміз бойынша, кейін келгендерге ерулік беру – бұрын қонғандардың міндеті. Ендеше, осы міндетті атқару құрметі – бұ жолы бізге бұйырып тұр! – деп, үш атаның әлгі айтылған басты-басты кісілерін түгелімен үйіне шақырып алып, төбесіне көтеріп қонақ етті.

	Саба-саба қымыз әкелдіріп, сабылтып жігіт-желең жүгіртіп қызмет көрсетуден басталған бұл құрмет сәскеде «Тәк-тәк!!!» деп тар ноқтамен қылғындыра ұстап әкеліп, көпшіліктің алдына көлденең тартылған кереге жал семіз боз биеге бата жасатуға ұласқан. Жиылған жұрттың ішіндегі жасы үлкені Беріш Алдар би екен; сол кісі қол жайып, ниет еткен соң сауыры астаудай төңкерілген асау боз биені қызметші жігіттер әлдеқайда ала жөнелді...

	Сырым бидің бұл құрметі, негізінде, үлкендердің басын қосып, батасын алу болса, екінші жағынан, мынадай ұлы жиынның алдында үш ата баласының аузын да, аужайын да байқап көру еді... Шүкір, қонақтық үстінде сөз болған қай-қай әңгіме турасында да ағайынның алалығы байқала қойған жоқ; қайта, үлкендердің басы – Беріштің әлгі қарт биі Алдар мен Адай Атағозы батырлар болып, мына жұртқа қол қусыра құрмет көрсетіп жатқан Сырымға бәрі-бәрі де ырзалықтарын білдірісті.

	Мұның үстіне, осы қонақтық кезінде үлкенкішіні бірдей тегіс риза еткен тағы бір жайлар да жұрттың желпіне сөйлеп, көтеріңкі көңілмен емінеркін отыруына септігін аз тигізген жоқ. Соның бірі (ел ағаларының бәрі әуелі сәл сәтке таңырқап қалып, артынан бәрі де іштей қуанған... бірақ сол жерде ешқайсысы да сырттарына шығарып сөз ете алмаған жайт!): өткенде орыс қолына түсіп кеткен Жетірудың ұлыс басы Айшуақ сұлтанды Таналықта ұсталған әлгі бір ақсақ майырға айырбастай қоймады деп Сырымға өкпелеп, ел ағаларының қатын патшаға жазған хатына қол қоюдан бас тартқан Шөмішті табынның бас батыры Барақтың бүгін Байбақты Сырыммен қайта табысып отырғаны еді; сөйтіп, түу жер түбіндегі Самнан осынау ұлы жиынға қатысу үшін келіп қана қоймай, оның дәл қазір Сырым би төрінде, барша игі-жақсылардың ортасында, солармен тізе қосыса отырғаны еді... Таңырқаған жұрт «Бұл қалай?!» – десе... (Шіркін-ай, «Жақсылардың ашуы – жібек орамал кепкенше» деп бұрынғылар тіпті де бекер айтпайды екен ғой!) Екі Алшынның ноқта ағасы Жетірудың ел ағаларын «ерулікке шақыруға» бес Сұлтансиықтың біраз игі-жақсыларын қасына ертіп, арнайы өзі барған Сырым би, осы жерде Барақ батырдың да бар екенін естіп, оның үйіне сәлемдесуге әдейі кірген екен. Өз аяғымен келіп тұрған, әрі бір жас та болса үлкендігі бар Байбақты Сырым батырды көргенде, бұдан әріге Барақ-батырдың да бауыры шыдамай, орнынан атып тұрып, екі ер сол жерде, үнсыз құшақтасып, үнсіз түсінісіпті! Қазір екеуі де елмен емен-жарқын сөйлесіп, көпшіліктің ортасында ашық жүзбен арқайын отыр.

	Жұрт көңілін жаймашуақтандырып жіберген осындай жайттардың үстіне, ендігі бір сәтте «көптен бері төсек тартып жатыр» десетін, елге ерекше қадірлі екі кісінің, – Қараман Тана Малайсары елші-би мен Есентемір Бөкен бидің, – мына Ұлы жиынға сәттілік тілеп, оған қатысушы игі-жақсыларға да дұғай-дұғай сәлем жолдағандары айтылған.

	– Алла разы болсын!

	– Уа, айтқандары келсін!

	– Апырау, екеуін де ел «ауыр науқасты» деуші еді...

	Жарықтықтардың жағдайы қалай екен қазір?

	– Кәдімгідей сөйлесерлік қуаттары бар ма екен өзі... – десіп, жұрт бір сәт дабырласып қалған.

	Малайсары бидің сәлемін жеткізген – жақында оның көңілін сұрай барып, әдейі көрісіп қайтқан Сырым бидің өзі еді. Сондықтан, жан-жақтан жамырай жөнелген мына жұрттың сауалын аяқсыз қалдырмайын деп, ол, әдеттегісінше, қонақтарынан едәуір төменіректеу орында, төрт қабат етіп төселген шәйі көрпенің үстінде бір өзі бір төбедей болып малдас құрып отырған күйі, Құдай тағала кең пішіп, мол ғып жаратқан зор денесін кілт тіктеп, кеудесін көтеріп алды да, әлгі сапарда көрген-білгенінің жайын сөйлеп кетті:

	– Елші-би сау күнінде ширақ та шымыр кісі болғасын, қара ұнымы – сұңқардай-ақ шағын адам екені байқала бермеуші еді ғой... Қашан көрсең де бой-басы жып-жинақы боп жүретін сол сырбаз кісі, біз барғанда да жеті қабат жер төсектің үстінде, мұнтаздай қалыбынан айнымастан жатыр екен. Тек ақсары өңі сақарға салғандай қуарып, шүңірейген сұрғылт көзін жалбыраған ақшулан қабағы тұтас жауып кеткенінен ғана, науқасы жанына батып жатқан кісінің кейпі анық аңғарылып тұрды.

	Әйтсе де, өзінің бір дем әрі, бір дем бері... әл әзір ғайыпқа сіңіп, мүлде жоқ боп кетуі бек мүмкін сол жайына қарамай, елші-би біз барғасын басын көтеріп, жастығын биіктетіңкіреп, сәл шалқайыңқы отырып-ақ, кәдімгідей сөйлесуге тырысып бақты! – деп Сырым бір тоқтаған.

	– Ал, би не деді!? Айтылмай қалған арызы, арманда кеткен сөзі, яки өзегін өртеген өкініші жоқ па екен, жарықтықтың?! – деп, үлкендер сырқат адамның жайына алаң көңіл танытып еді.

	– ...Біраз сөздің басын қайырдық қой, оның қайсыбірін айтайын. Ал, тап осы сауалдарыңды соңғы күні, елге қайтар кезде, мен өзім де қойып едім биге! – деп, екі қасының арасындағы терең қос сызық қазыла түсіп, Сырым би тағы кідірген.

	– Ия? Оған би не деді? – деп, әлдекім демей түсті.

	– Елші-би: «–Жоқ, шырағым! Өкінішім жоқ! Өткенге өкініп қайтейін... Осы жатқанда да мен өткенді емес, сендерді... Сендердің бүгінгі мына ілгері талап, ізгі ниеттеріңді ойлап жатырмын!» – деп, көзін жұмған күйі, бір сәт қиялға шомып кеткендей болған...

	– Бұл – біздің ғана емес, бүкіл Кіші Жүздің игіжақсылары талап етіп отырған іс қой, би аға! Ол туралы қандай да бір ойыңыз болса, іркілмей айта беріңіз.. – деп едік.

	– Ия! Өзім де шамам жетсе, соны айтқалы жатырмын... Көңілдеріңе қонса көпті көрген кәріміздің бір өсиеті еді деп айта барарсыздар. Ұнамаса өз сөзім – өзімдікі емес пе, қалар көкірегімде! – деп, ентігіңкіреп қалған елші-би сәл тыныстап алып, бұрынғыдан да гөрі шалқайыңқырап отырды да, әлсіз де ашық үнмен сөйлеп кетті. Әдетте, үлкен жиындар үстінде үлкен-үлкен мұраттар сөз болады, шырақтарым! Үлкен-үлкен мұраттар сөз болған жерде, үлкен-үлкен дау-шарлар, талас-тартыстар қоса жүреді. Ертеңгі Ұлы жиын үстінде, бәлкім, сендердің де айтар үлкен-үлкен сөздерің, мұрат-мақсаттарың бар шығар. Бірақ. сол мұрат-мақсаттарың қаншама ұлы болса да, тек оған жетер жолда, ешқайсың да алыстарыңды қараламағайсыңдар, жақындарыңды жараламағайсыңдар! Ал, зәуде бір әділ шешім таба алмай, алас ұрар кездерің болса, бәріңнің де адастырмас Темірқазығың; шын иман-таразың – арұяттарың болғай! Қарағым, Сырым! Мына сенің өзіңе де, қасыңдағы серіктерің – елдің игі-жақсыларына да айтар аманатым – осы! – деп тоқтаған қарт, мұнан соң, қайыра тіл қатпастан, үнсіз жатып қалды.

	– Иә?!

	– Ал, сосын?... – деп, біреулер тағы қадала түсіп еді.

	– ...Сосын не болсын! Қарттың осы аманатын арқаладық та, қайттық ауылға. Енді, міне, соны өз-

	деріңе жеткізіп, мойнымыздағы парыздан құтылған секілдіміз! – деп, бір кезек Сырым би серпіле сөйлеген.

	Осы жерде, Есентемір Сасықбай батыр:

	– Ия, игі-жақсылар... Осындай аманат арқалап келіп отырған адамның және бірі – мен едім. Рұхсат етсеңіздер, мойнымдағы сол парыздан мен де құтылайын! – деп, іле сөйлеп кетті.

	...Иісі қазаққа белгілі біздің Бөкен биді, – кәдімгі «Атқа мінгеннің көңілі өсіп, көкірегі желденеді; ондайда адам өзгенің қайғы-қасіреті мен мұң-мұқтажын ұқпай қалуы бек мүмкін!» – деп, керек десеңіз жұртқа ұқсап астына арқыратып ат та мінбей; өгіз мініп жүріп-ақ айтқан билігіне бүкіл ел тоқтаған Есентемір Бөкен биді, – бәрің де білесіңдер ғой! Қарабаудан бері шығарда, науқастанып жатқан сол қадірліміздің халін сұрай кетейін деп, елден бөлініп бір өзім Қарақұдықта отырған үйіне соғып едім...

	Жай-жағдайға қаныққан соң, тоқсанға таяған кәрі тарлан мені баяғыдан бері әрі еркелетіп, әрі қағыта беретін әдетіне бағып:

	– Ия, Сарытентек! Жас кезіңде қабағың жараспай қалған кісімен араңда: ақылыңнан бұрын – ашуың; сөзіңнен бұрын – қолың жүруші еді... Қалай екенін қайдам, Құдай оңдап, ақыры «батыр» атандың! Жарайды, оныңды «Хо-о-ош!» делік. Бірақ менің қуанып отырғаным – ол емес.. Саған шын риза болып отырғаным – елге аға болған мына шағыңда есің кіріп, біздің екі Есентемірдің бірі – Тағашының сөзін ұстауға жарағаның болып отыр, қарағым. Осының баянды болғай! «Тентектен түзелген – жігіттің төресі болады!» деуші еді; асылы, «Халық айтса, қалт айтпайтыны» рас болғаны да! – деп бір мошқап алды да: – Ал, шырағым, ұлы жиынға бара жатыр екенсің... Жақсыжайсаң түгел бас қосқан сол жиынға қатыса алмай, қақпанға түскен кәрі қасқырша шоңқиып отырған мына біз байғұстан бүкіл ел ағаларына дұғай-дұғай сәлем де! Талаптары оң болсын!

	Бір – бір!..

	Екінші, жиын басы – Байбақты Сырым деседі.. Сол Сырымға, – бүгінде өзі батыр, өзі би Сырымға! – менің сәлемімді жеткіз! Батамды берген оғланым еді.

	«Сол сөзім – сөз!» – деп айтты қарт» де! Қашанда, ел ұстамақ кісінің «арқасы – қара нардай жауыр! Мінезі – қара жердей ауыр болмағы» – шарт. Сыртынан – дүбір, құлағынан – сыбыр кетпей жатса, ол да заңды нәрсе! Енді, халық басы құралған мынадай Ұлы жиын үстінде, тек «Өкпесі жоқ, бауыр ғана болсын!» Қайталап айтам: – «Өкпесі жоқ, тек қана бауыр болсын!» – Осы сөзімді қадаңқырап тұрып айтарсың. Бұл – бір ғана Байбақты Сырымға емес, бүкіл игіжақсыларға да айтар аманатым!

	Ал, ақылың болса... осы аманатты айтып барар мына сенің өзіңе де өсиетім – осы! – дегені соңында... Қарттың әуелі «Сарытентек-ау!» – деп, мені құдды бір сүндеттелмеген баладай еркелетіп алып, одан соң елуден асқан кісіге: – «Ақылың болса...» дегені – әзілдеп отырып сарыирек қамшымен сыртымнан сүйкеп жібергеніндей болып, сол жерде іштей мырс етіп күлгем де қойғам. «Осы біздің шалдар қызықай! – деп... Былай шыға бере ойлансам, Құдай-ау, сол сөзде үлкеннің кішіге айтар ақылы мен назы да; бауырға артар базынасы мен үміті де; ең бастысы – ағаның ініні жан тартып, жақын көріп, іштей айналып-толғанған мейірі де жатыр екен ғой! Ой, Алла-ай! Осындай кісілер ертең аяқ астынан ғайып боп кетсе, кімге еркелеп барармыз?! Кімнен ақыл сұрармыз?! Кім бізді «Тәк-тәк!!!» деп қайырар?! Көңілі түскір соған тіпті бұзылып кете жаздап, бұзылып кете жаздап... нансаңыздар осы араға дейін шақ жеттім! – деп... әншейінде әупірімдеу көрінетін еңсегей бойлы, егде сары кісі әлденеге төмен қарап, тұқшиып қалды.

	Сәл сәтке жым-жырт тыныштық орнаған. Кенет:

	– Жә!!! – деген біреудің оқыс даусы естілді.

	Жұрт жалт-жалт қарасқан. Қақ төрде аппақ сақал-мұрты қудай болып, бағанадан бері шаншылып отырған Беріш Алдар қарт екен!

	– Жә! – деді тағы. – «Аққу ұшса – көлге кетер; дуадақ ұшса – шөлге кетер! Адам білмес жерге кетпес, олар-дағы ата-бабаң барған жерге кетер!» деген... Жарықтықтардың қай-қайсысы да тоқсан жасап, томыртқадай суынған кісілер ғой, пешенелеріне жазғанды көреді-дағы... Бірақ... айтайын дегенім– ол да емес. Гәп – өздері төсек тартып жатса да, осы кісілердің халықтың тілегін тілеп, Ұлы жиында бас қосқан мына бәріңе дұғай-дұғай сәлем жолдауға дәт таба білгендерінде болып отыр. «Қолда барда алтынның қадірі жоқ», біз, сірә, қай жақсымыздың қадірін біліп, қайсысының қасиетін танып жатырмыз! Дегенмен, мына екі кісі ерекше атауға тұрарлық; шын қасиет қонған, шынында ірі бәйтеректер екен! Рахмет қарияларға! Алла жар болсын! – деп еді.

	Жұрт қайтадан у-ду болып, гу-гу әңгіме қайтадан жалғасты да кетті.

	– Айтпақшы... «Әлгі жандарал-губернатордың өзі келе алмағанмен, осы жиынға арнайы жіберген адамдары келеді екен».. деген әңгіменің аяғы не болды, Сырым би?! Қашан және қанша адамы келеді екен? Губернатор оларға қаншалық құзырет беріпті өзі? – деп, Шекті Сегізбай би шетін бір әңгіменің ұштығын шығарып, жұртты жақын қалған Ұлы жиынның жайына қарай бұрып еді.

	Аяқ жетер жердегі Кіші Жүздің барша халқын түгел жиып, енді тек осы бас қосуды қайтсек мына елдің тығырыққа тіреліп тұрған ішкі-сыртқы жағдайын реттеуге пайдалана аламыз деп, көңілі алаң боп отырған Сырым биге керегінің өзі – осындай әңгіметұғын. Мына сөздің ұштығынан ұстай кетті:

	– Ол кісілер, әрі кетсе, ертең қонаға келіп қалар деп отырмыз, Секе! Қанша адам екенін Құдай білсін, әйтеуір басы – бұрын Орынборда тілмәш болған, қазір Үпеде сот болып істейтін Меңдияр Бекшораұлы деген башқұрт деседі. Қасында – анада келіп кеткен ахун, Орынбор мешітінің Бас имамы Мұхаметжан хазірет; сонсоң өзіңіздің бауырыңыз, Шекті Шүкірәлі мен піріміздің, – Әбужәлел қожаның баласы, – әлгі Хыдудиа маһкамасында қызмет істейтін Нұрмұханбет бар көрінеді. Қаладағы молда ініміз Шәпидің айтқан хабарына қарағанда, жандарал Нұрмұханбетке: осы кісілерді «елмен тіл табыстыруға да күш сал; айтылған әрбір сөзге сарапшы да бол!» деп, оны бұл топқа әдейі қосыпты. Ертең келіп жатса, елдің мерейі үшін, осы отырған бәрің де қонақтарды қарсы алуға қатысатын шығарсыңдар енді! Сонда, ішінде өзіңіз де болмайсыз ба?! – деп, Сырым би құдасына жадырай үн қатқан.

	– Е, неге қатыспайық! Осындай тар кезеңге тап келген елдің жайы жандарал жіберген сол кісілермен әңгімеде арнайы сөз болады деген соң келіп отырған жоқпыз ба, осы жерге... Көрейік, орыстың үлкен ұлығының кісілерін! Олар да бізді көрсін! – деп, қызыл шырайлы жүзі нұрлана түсіп, мұқият бастырылған сақал-мұртын салалы саусақтарымен бір сылап қойған Сегізбай би ырғалып-ырғалып алып қайта нығыздалып отырды.

	– «Бұ жиынға Тойғара апамыздың күйеуі – Нұрмұханбет жездеміз келеді екен».. деп, Айшуақ сұлтанның Жантөресі мен Сапағы, тіпті ханның Абылай, Бөкей, Шығай дейтін балалары да осында жүр»... деп еді. Көрдіңіз бе, батыр? Келіп көрісті ме, олар? – деп, («Келмесе, көріспесе» көкелерін көздеріне көрсетіп жіберердей-ақ) желпіне сөйлеген қызуқанды жас батыр Көтібар осы жерде әңгімеге бір тамызық тастаған.

	– Жоқ, жарқыным... Оларыңды көрген де жоқпын; келіп көріскен де жоқ! Төрелер ғой олар! Сол төреліктері ұстап жатқан шығар, сірә! – деп, Сырым езу тартты да қойды.

	Біреулер:

	– Апырай, олар қалай келді екен бұ жерге?!

	– Осындай жиынға балаларын Хан қалай жіберді екен! – деп ежіктей бастап еді.

	– Е, ертең қарашасыз қалса, төрелер – кімнің төресі едік демек?! Сонсоң, елдің аужайын байқауға келгендері-дағы...– деп, бұл сөзді жаратпай қалған, төрдегі жал тұмсық, апайтөс кісі – Беріш Қара батыр иегін көтеріп, шоқша сақалының сүйірлеу ұшын ілгері шошайтып алған. Қасында отырған ағасы Алдар би, батыр інісін жаңа көргендей, оған мойнын бұрып, аңтарыла бір қарады; бірақ үндеген жоқ.

	Осы кезде:

	– Жә! Шынында да әлгі кісілердің қолында қаншалық билік бар екен? Жандарал қандай құзірет беріпті өздеріне!? Бәрінен бұрын соны естиікші! – деп, бағанадан бергі әңгімелерге араласыңқырамай отырған Төртқараның Қаракөбек, Өтебас билері әлгі сауалды қайта тірілткендей болып еді.

	– Оның анық-қанығын қонақтар келген соң өз ауыздарынан естиік, қадірлі билер! Орыс, әдетте, елшілеріне бүкіл тапсырмасын қағазға хаттап береді дейді ғой! Айтар! – деп, Сырым алдын-ала тон пішкісі келмеді.

	...Әрине, Орынбормен осы уақытқа дейінгі жазысқан хаттарда біраз жайлар күні бұрын сөз етілген; талап-тілектер де айтылған; алайда, олардың бәрі-бәріне бірдей генерал-губернатордың ашық та айқын жауабы болмаған соң, жаз бойы қалың елге жар шашқызып, сауын айттырып, енді осы ұлы жиынның басшысы да, бастаушысы да өзі секілді болып отырған Сырым бидің мына сауалға амалсыз мүдіргені еді бұл.

	Мұның үстіне, осы сауалдар оның өзінің де көңілін күпті қылып, соңғы күндері жатса-тұрса ойынан еш кетпей қойған жайлар болатын. Өйткені, ертең елдің әңгімесі шегіне жете ширығып, қыза-қыза келгенде, жұрт: – «Бұл кісілердің қолында қаншалық қауқар бар өзі... Нені шешіп, нені шеше алмайды!? Мәселен, мына Ханды ақыры не істейтін болдық? Оны өздері тақтан түсіре ме? Әлде біз оны ел ішінен біржола айдап тастайық па?! Бұдан әрі ел басқару ісін енді қайтеміз? Асылы, екіжақты келісімнің баянды болмағы үшін, нақты не істелінуі керек өзі?! Бізге соны айтыңдаршы әуелі!» – деп табандап тұрып алса, жандаралдың мына өкілдері халық тілегін қанағаттандырарлық жауап бере ала ма, жоқ па?! Әлде, алыстағы Орынборға сілтеп, әңгіме аяғы тағы да сиырқұйымшақтанып кете ме?! – деп, қатты қауіп ететін. Бірақ... көңіліне медет етерлік бір жайт – бұ жолы жоғарыдағы орыс ұлығы не десе де, одан тыс, Сырым бидің жеке өзінің осы Ұлы жиынға, халық талқысына салар әрі ұсынысы, әрі қалай да өткізбек бір пікірі де көкірегінде сайрап тұрған-ды. Сол арманды мұраты бойына қуат, ойына күш-жігер беріп:.. «Осы жолы халық қайтсе де талабын орындатар! Егер орындата алмаса, Нұралы ханды төменгі Жайық шебіне қуып тастаған ел, ендігі жерде ешкімге де, ештеңеге де жалтақтамастан, бар мұғдасы мен мұқтажын өзі шешуге біржола бет бұрмас деймісің... Алар өзі қолға билікті!!!» – деген нық сенімде болатын. Әйтсе де, би онысын бұл жерде әзірге қозғағысы келген жоқ.

	Басшылары Сырым бидің өзі сөзді сабақтай қоймаған соң, әлгі сауалдың жауабына бір сәт құлақ тосып қалған оның ең жақын серіктері Ысық Қаратау мен Кете Көккөз де жұрт көзінше бұдан әрі ештеңені қазбалай қоймады...

	Әңгіме осымен үзіліп қалғандай болған соң, жанжақтан келіп отырған, һәм көптен бері көріспеген ел ағалары ендігі сөз ауанын бір кезек ел ішінің жағдайына: ірілі-ұсақты дау-шарлар мен қақтығыссоқтығыстарға, солардың қалай шешіліп, қалай біткеніне қарай бұрып, біраз қаузасқан. Ол да таусылғандай болған бір шақта, қарға тамырлы қазақ қарап отыра алмай, енді ағайын-туыстық, құда-жекжаттық, нағашылы-жиендік кеу-кеуге, әзілоспаққа тізгін беріп, бәрі-бәрі ұзақ-ұзақ қауқылдасты. Сөйтіп, бұл қонақтыққа сәскеде жиылған ел ағалары «Елшілер келген соң, ертең тағы бас қосамыз ғой!» – десіп үйді-үйлеріне тарқаған шақта, күн де еңкейіп қалған еді.

	***

	Келесі күні бесін ауа Сырым бастаған біраз кісі қозыкөш жерден күтіп алған орынборлық қонақтар, – генерал-губернатордың арнайы жіберген адамдары, – Жіңішке бойындағы жиын өтер жерге сам жамырар шақта ғана әзер іліккен. Сондықтан, алыс жолдан шаршап-шалдығып енді ғана жеткен меймандардың жағдайына қарап, олармен барша ел ағаларының бас қосуын ертеңге қалдырған Сырым би мен оның жақын серіктері: Ысық Қаратау, Кете Көккөздер бүгін үш ата баласының тек ең белгілі де беделді, һәм ең ықпалды кісілеріне ғана хабар беріп, тек соларды ғана шақыртып еді.

	Сөйтсе... қонақтардың да өздерінің дәрежесі әркелкі екен; осы топтың басшысы Меңдияр Бекшораұлы және Мұхамеджан хазірет пен Орынборда тұратын бұхарлық көпес – Әмір Мірбадеев дейтін белгілі бай-саудагер бірден Сырым бидің сегіз қанат үлкен ақ үйіне қарай беттегенде, қалғандары – қызметші жігіттердің ыңғайымен көрші үйлерге қарай өздері-ақ ығысып шыға берді.

	Ақыры, құрметті меймандар төрге кеп жайғасқанда, олардың қасында: бұл елдің қашанда қадірлі қонағы болып жүретін – Ақ Базардың атақты делдалы Шекті Шүкірәлі бай мен Орынбордағы Хыдудиа маһкамасының қызметкері, титулярный советник, күллі Кіші Жүз қол берген Пірдің – Әбужәлел қожаның баласы Нұрмұханбет қана қалған-тұғын.

	Әне-міне дегенше, елдің әлгі «Ең.. ең!!!» деп жүрген кісілері: Әлімұлынан Шекті Құдаш би мен Сегізбай би; Төртқара Қаракөбек би мен Өтебас би; Байұлынан Шеркеш Тұрманбет би; Беріш Алдар би мен Қара батыр; Адай Атағозы батыр; Жетірудан Табын Тіленші батыр мен Барақ батыр; Кердері Қоныс билер де жетіп еді. Орта кәдімгідей толып, жұрт бір сәт баяғы Хан Ордада отырғандай жайраңдасып қалды.

	Екі жақ есен-саулық сұрасып, сыпайылық жөнімен жай-жағдайды біліскендей болған соң, Сырым би қонақтарға мына отырған ел ағаларын жағалай таныстырып шыққан. Іле, бұрын келіп-кеткендігін білдіріп, Мұхамеджан хазірет те сөзді сабақтап әкетті:

	– Ал, ендеше... Жоғары мәртебелі генералгубернатор Осип Андреевич Игельстромның арнайы тапсырмасы бойынша келген бұл топтың басшысы кім десеңіздер, ол – мына алдарыңызда отырған Меңдияр мырза Бекчурин! Оренбурхта бұрын болғандарыңыз бар болса, бұл кісі кезінде генералгубернатордың өз кеңсесінде ең білікті де беделді тәржіман болып істегенін естіген шығарсыздар. Қазір қызметі де, абыройы да жоғарылаған; Үпе қаласындағы екінші төменгі расправаның судьясы. Лауазымы – коллегиялық асессор деп аталады. Айтпақшы, «судья» деген – кәдімгі «сот» деген сөз ғой! Ал, «расправа» дегенді сіздер түсінбей отырған шығарсыздар... Ұлы мәртебелі падишамыз Екінші Екатеринаның осыдан он жыл бұрын шығарған «Губернияларды басқару жөніндегі Ереже» дейтін күллі Русияға ортақ тәртібі бойынша, бұл – кәдімгі дау-жанжалдар мен қылмыстық істерге үкім шығаратын ояздық сот орны! «Ояз» дегенді тағы да түсінбей отырған шығарсыздар... Ол – құрамында 20 мыңнан 30 мыңға дейін жететін халқы бар, бір қауым жұрт. Соны «бір ояз ел!» дейді. Сонша жұртқа үкімі жүретін сіздердің қазыларың, яки билерің бар емес пе... Мына Меңдияр мырза да – дәл сондай адам! Қырғыз-қайсақ халқының талабы мен талпынысына құрметпен қараған Жоғары мәртебелі генерал-губернатор Игельстром мырза Сіздердің мына бас қосқан үлкен жиыныңызға осындай адамды басшы етіп, бәрімізді арнайы жіберіп отыр. Қай-қайсымыздың да бөтендігіміз жоқ! Мені, сірә, білесіздер... Ал, мына отырған кісі – қасиетті Бұхараи-Шарифтен келіп, Орынборда тұрып жатқан белгілі діндар адам, һәм қаладағы мұсылман қауымның арқа сүйер азаматтарының бірі, белгілі көпес Әмір мырза Мірбадеев. Көрші үйлерде: кеңесші, көмекші, хатшыларымыз отырған шығар! Қажет болса, керек кезінде олармен де таныса жатарсыздар. Әйтпесе, осы үшеуімізден артылар сөз де бола қоймас деп ойлаймын.

	Бүгінше, осылай таныса-білісе тұралық; ертеңбірсігүндері негізгі әңгіме айтыла да жатар; талқыланар да! Ал, мұның үстіне, біз жай келіп отырған кісілер емеспіз; біраз жақсылық хабар да әкеліп отырған адамдармыз! Оны да кезінде ести жатарсыздар... Әзірше айтарымыз, тек ертең сіздер тарапынан да бізге сондай мезірет, жақсы ықыласниет көрсетілер деп үміт ететіндігіміз ғана, жарандар! – деп тоқтаған.

	Хазіреттің соңғы сөзі елең еткізген ел ағалары:

	«Апырай, о не жақсылық болды екен?! Нендей қуанышты хабар бұл!?» – десіп, бір сәт бәрі аңтарыла тосып қалып еді; іле, «Оны енді кейін ести жатарсыздар!» деп, хазіреттің өзі сырғақтатып жібергені – өрекпіген көңілдерін су сепкендей басып тастады.

	Мұнан соң, әлгіндегі танысу-білісуден, «сіз-біз» дескен сыпайы сыйластықтан ауытқымаған бұл түнгі отырыс та жәй бір жайдақ әңгімелер үстінде сырғып өте шықты.

	***

	Өткенде, өз үйіндегі қонақтықта, ел ағаларына айтқан ескертпесі бойынша, Орынбордан келген мына меймандарды ортаға алып, кең отырып кеңесу үшін, «Ертең Ұлы жиын» деген күні, Сырым би анадағы хатқа қол қойған осы елдің ең беделді де ықпалды деген кісілерінің бірін қалдырмастан, бүгін өз үйіне қайта жинаған.

	Бұ жолы шақырылған адам саны тіпті көп-ті. Сол себепті, өзінің сүйегі ауыр сегіз қанат үлкен ақ үйіне қонақтар сыймас деп, тағы да алты қанат екі үйді (керегелерінің бір-бір қанатын алып тастап) жалғастыра тіккізген. Сонысы – дұрыс болған екен. Жақсы-жайсаңдар үш үйге де лықа толды.

	Қақ төрге, қонақтардың қасына Шеркеш Тұрманбет би, Беріш Алдар би, Адай Атағозы батыр қатарлы үлкендерді отырғызып, олардың оң жағына: Төртқара Қаракөбек, Өтебас; Шекті Құдаш, Бәйіш, Сегізбай; Кете Көккөз секілді билер бастаған Әлім ата балаларын; сол жағына: Табын Тіленші би мен Барақ батыр, Тама Қадыр мен Садыр; Жағалбайлы Сағыр, Тотай батырлар мен Кердері Қоныс би бастаған Жетірудың игі-жақсыларын жайғастырып; өз төңірегіне: Ысық Қаратау би, Беріш Қара батыр, Масқар Дөнен қатарлы ығай-сығайларды жиып алған Сырым би, жұрт жайғасып болды-ау деген бір кезде:

	– Ал, игі-жақсылар! Ұлы жиын ертең! Анау боз төбенің басында! Күллі халық сол жерде бас қосады... Салиқалы жиынды салғыласуға айналдырмай, халық алдында айтылар сөзді әуелі өзіміз кең отырып талқыға салып, әбден пісіріп алу үшін, бүгін осы жерде алдын-ала бір келелі кеңес құрғанды мақұл көрдік.

	Бұл – көпшіліктен жасырын өткізіп отырған бас қосу емес! Біздің халықтан жасырар да, құпия қыларлық та ештеңеміз жоқ. Тек, әр елдің ағалары, мына сіздерден! Уа, аузы уәлі билер, сіздерден! Арқалы да аруақты батырлар, сіздерден! Барша жақсы-жайсаңдар, өздеріңізден!... ия, осы отырған бәріңізден артылар не сөз бар?! – деп қана, осылай етіп отырмыз. Жиын – бүкіл халықтікі болғанмен, қашанда мыңдаған халықтың өзі топқа түсіп, жарыса сөйлемейді; сол мыңдардың, немесе жүздердің, ең кемі ондардың атынан сөйлейтін – бәрібір сіздерсіздер!

	Сондықтан, ел ағалары деген аттарыңызға сәйкес, көңілдеріңізде не бар? Не айтқыларың келеді? – Қай-қайсыңның да жолың ашық! Қазірден бастап сөздеріңізді жұптай беріңіздер! – деп, жаңа ғана түйіліп тұрған екі қасының арасындағы терең қос сызық енді жазыла түсіп, жазық та кең маңдайы жарқырап, беташар сөзді өзі бастап кетті.

	– Иә, бірден ашығын айтайық... – деді, сонсоң алпамса кеудесін көтеріңкіреп, бойын тіктеп алған зор денелі би. – Бүгінгі жиын – көздерің көріп, көңілдерің үйренісіп кеткен бұрынғы дағдылы жиын емес, жақсылар! Дағдылы жиын еместігі сол – бұл жиында, әдеттегідей, ел ішінің ертеден бері тиянағын таппай келе жатқан, құлындағы сақауды, құнандағы тісеуді қозғайтын небір ескі даулары да; біреудің біреуге кеткен есесін түгендер арыз-шағымдары мен жаңадан туындаған қақтығыс-соқтығыстардың жай-жапсары да қаралмайды. Бұ жолы қаралатын мәселелердің ауқымы тым үлкен де, ірірек! Ірірек болатыны, Сіздердің талқыңызға салынғалы отырған жайттар – әлдебір жеке адамның, яки белгілі бір атаның, немесе тіпті тұтас бір ру-тайпаның да мүддесі емес, тар кезеңге тап келген жұртымыздың – қазақ дейтін халқыңның тағдырына тікелей қатысты жайлар болып отыр.

	«Бұл неден туындады?».. «Кеден – кеден болды, кедергі неден болды?!» – десеңіздер, тағы да бірден ашығын айталық... Бұрын да елге талай-талай қиянат жасаған Хандарыңыздың енді халыққа ашықтанашық опасыздық жасағандығынан туындады, жарандар! Опасыздығы емей немене, «Бұл ел айтқаныма көніп, айдағаныма жүрмейді!» деп хан жасырын түрде орыстан әскер шақыртып, халықты талатпақ болса!?

	Уа, сыбырлағанды Құдай есітпей ме екен, халайық?! – Естиді, әрине! Жаратқан Иеміз түгілі, бүкіл жұрт естіді!

	Ісі әшкере болған Хан, қазір шеп бойына қаша көшіп кетті, қара басын сағаттап! Ел қалды басшысыз, басқарушысыз!!!

	Осыдан келіп көп-көп сауалдар туындап отыр.

	Ең бірінші кезекте, Ханы қара басын сағаттап қашып кеткен мына елдің Елдігін енді қалай сақтап қаламыз? Тар кезеңге тап келген жұртымызды бұл тығырықтан қайтіп шығарамыз? Ендігі жерде ел басқару ісі қалай жүргізілмек?

	Екіншіден, көп жылдардан бері оңбай тұрған – іргелес жұрттармен қарым-қатынасты қалай түзеуге болады? Әсіресе, қысқа күнде қырық рет атысыпшабысып отырған мына казак-орыстардың ылаңын қайтіп тыйғызамыз?

	...Анау жайық бойындағы тас қамалдардың қараңғы үйлерінде, тар қапаста тарығып жатқан туыс-бауырларды қалай шығарып аламыз?

	Ақырында, ертеден шешілмей келе жатқан ескі дау – Жайық бойындағы, әсіресе оның оң бетіндегі, өріс-қоныстарға қалай қол жеткіземіз? Күз иек астында.

	Артынан қылышын сүйретіп қыс келеді. Өріс пен қоныстан тарлық көріп келе жатқан қазақ баласының осы көрген құқайы – көрген күйінде қала бере ме?!

	Қысқасы, Алаш ұлына қайтсек теңдік тиеді! Қайтсек, еліміз тыныш та берекелі, бақуатты тірлік кеше алады?!

	Соның амалын табуға ақыл қосыңыздар!

	Биылғы жаздан бері, Орынборға жаңадан келген жандарал-гүбірнатыр бірқатар ел ағаларына, соның ішінде мына маған да, қайта-қайта хат жолдап, хабар жіберіп, кісі салып; осы жайларға өзі де алаңдаулы екенін; соны қайтсек те реттеу керектігін білдіріп жатыр. Бір-жар рет келіп кеткен кісілердің кейбіреуі қазір осында, орталарыңда да отыр. Олар: анау төрдегі – өздеріңіздің бауырларыңыз, Орынбордағы Ақ Базарға барғанда Сіздерді алып-сатарға жем қылмайтын, арқа сүйер ағайының Шекті Шүкірәлі; қасындағы – піріміз Әбужәлел қожаның баласы, орыс кеңсесінде қызмет істеп жүрген Нұрмұханбет деген інілеріңіз. Ал, кеше кешкілік мына Меңдияр мырза бастап келген қонақтардың ішіндегі Орынбор мешітінің Бас имамы, һәм осы өлкедегі бүкіл мұсылман қауымының бірінші дәрежелі ахуны мына Мұхаметжан хазірет жандаралдың тапсырмасымен тіпті екінші рет арнайы келіп отыр.

	Имандай шынымыз, аузымыз күйе-күйе, үрлеп ішуге лажсыз дағдыланған біз, осы кісілер айтып келген үлкен ұлықтың сөзіне алғаш тіпті де илана қойған жоқ едік... Бірақ бүкіл елге «Ашық хат» жолдап, сол хатта айтылған сөзіне сәйкес, кейбір өздерін «қылмысты» сезініп жүрген кісілер амалсыз алдына барса, мына жандарал оларға шынымен кешірім етіп, рахымшылық жасағанының шет жағасын қазір естіп те отырмыз; көзіміз көріп те отыр.

	Сондықтан, бүкіл ел болып, сол елдің бас көтерер ағалары мына өздеріңіз болып, бәріміз ертеңгі халық кеңесінде, – падишадан бастап, әлгі жандаралгүбірнатырға дейін, – айтылар талап-тілектерімізді әуелі осы жерде біржола жұптап алсақ деген ой бар.

	Бұған қоса айтарым: «ертеңгі халық кеңесінде»... деген бір сөз аузымнан шығып қалды, жарандар! Бұрынырақта, ел басына осындай қиын-қыстау күн туғанда, Хан халыққа сауын айтып, үлкен кеңес өткізеді екен. «Хан кеңесі» деп аталатын сол басқосу кезінде, талай-талай қиын түйіндер шешіледі екен... Ежелдің ең күнінен келе жатқан сол жосық әбден бұзылып, бұл елде Хан кеңесінің өтпегеніне, міне, тура отыз жыл болыпты!

	Сондықтан болса керек, халқымен кеңесуден қол үзген хандық билік те бұл күнде бұлдыраған сағымға айналған. Ал, ханның өзі қара басын сағаттап жайына кеткенін жаңа ғана айттым ғой! Ендеше, ең болмаса ел екенімізді білдіріп, ертеңгі күні өзіміз өткізгелі отырған ұлы жиынымызды өзіміз

	«Халық кеңесі» деп атайықшы осы! Атасына нәлет, «бетеге кеткенмен, бел қалады; бектер кеткенмен, ел қалады»; хан қашқанмен, халық орнында ғой әйтеуір! Сол халықтың бас қосқан ұлы жиынын неге «Халық кеңесі» атамасқа?! Халықтан ұлы не бар? Керек десеңіз, «Халық – Құдайдың өзінен бір-ақ жас кіші!» демей ме, біздің қазақ! – деп, Сырым би бір сәт қызына сөйлеп еді.

	– Дұрыс-ақ, би!

	– Шынында, бұл бір табылған сөз екен!

	– Хансыз-ақ, халықтың өзі бас қосып өткізгелі отырған жиын – «Халық кеңесі» болмағанда, не болады!? Атасақ, атайық солай! – деп, Ысық Қаратау, Кете Көккөз билер бастаған ел ағалары жамырай қостап кеткен. Іле:

	– Болсын! Болсын.. солай!

	– Қолтума Кеңесіміз құтты болсын, ағайын! – деп, төрдегі үлкендер де желпіне қостап, барша жұрт бет сипасты.

	– Ал, ендеше.. айтылмыш жайлар туралы қандай ойларыңыз бар?! Қане, соған көшелік... Құлағымыз өздеріңізде! – деп, Сырым би бастаған топ сөз тосып тынып қалған.

	– Уа, ағайын! Қарап отырсам, осы жұрттың ішіндегі жасы үлкені – мен екем... Ендеше, ағалық жолымен бір-екі ауыз ғана сөз айтайын! – деп, сақал-мұрты қудай аппақ Беріш Алдар би отырған орнында бірер ырғалып алып, кенет көтеріңкі үнмен қаттырақ дауыстап сөйлеп кетті. – Ия, жарандар! Жаңа сіздер «кеңес», «Хан кеңесі»... дегенді көп айтып жатырсыздар. Сіздерге аңыз секілді боп көрінгенмен, сол кеңестерге – әлгі «Хан кеңесі» дегендеріңізге қатысып қана қоймай, ондағы айтыс-тартыстардың талайының қақ ортасында өздері болған біраз ағаларың дәл қазір осы жерде, орталарыңызда отыр.

	«Олар кімдер еді?» десеңіздер, мына отырған Адай Атағозы батыр екеуміз; ана отырған: Шекті Сегізбай би, Кете Көккөз би, Шеркеш Тұрманбет би, Ысық Қаратау би, Табын Тіленші би мен Есіркеп билер...

	О күнде Ордада айтысып-тартысқанда, алдымыздағы ағаларымыз да, біз де бақай есеп, бас пайда дегенді білгеніміз жоқ! Не айтсақ та, ел қамы, ұлыс қамы, ұрпақ қамы деп айтыстық, сол үшін тартыстық! Бір ғажабы, ол заманның адамы – мәрт еді... Орынды сөзге, орайлы уәжге тоқтай қалушы еді! Сондықтан, үлкен-кіші қанша айтысып-тартысса да, жөнге, жүйеге жығыла қалушы еді; оңтайлы шешімге оңай көне қоюшы еді!

	Обалы не керек, осы елді отыз жеті жыл емінеркін билеген мына опасыз ханның өзі де, әкесі Әбілқайырдан қалған алтын тақытқа отырған соң, сегіз жылдай ата жолын бұзбай, ақсақалды ағалармен ақылдаса, кеңесе отырып ел басқарып, жұрт көңілінен шыққандай кезі болған. Алайда, енді-енді ғана бедел жинап, белі көтеріліп келе жатқанында, есі шығып кетті мұның!

	– Ей, еңсегей бойлы ер Есім! Есім-ай, сені есірткен, есіл де менің кеңесім! – деп жарықтық Жиенбет жырау айтпақшы, өзіне ақыл айтып, кеңес берген, күні кешегі күллі игі-жақсыларды сыртқа теуіп, кенет... «қалың қазақты сендерсіз-ақ бір өзім билей алам! – деген дертке шалдықты бұл. Сондықтан, «Хан кеңесін» таратып жіберді де, ойына не келсе, соны істеуге көшті. Құдай-ау, қойшы екеш қойшы да, алдындағы малын қажетіне жарату үшін, әуелі жөндеп бақпай ма?! Бұл болса, елді бақпақ түгілі, тек шетінен талап жеуді ғана білді; күші жеткендерін отыз ұлымен бірге аунатып жеді; күші жетпегендерін – орыспен бірігіп, астыртын олжалады. Күзде – бір, көктемде – екі, Жайықтан әрлі-берлі өткендеріңде, көш басы сайын бір жылқы, бір қой бермей өткендерің бар ма, сірә! Қане, айтыңдаршы!? Жоқ қой, жо-о-оқ!

	«Жердің оты мен суы – Жаратқанның пенделеріне тегін берген несібесі!» Неге біз оған төлем төлеуіміз керек?! – деп, қысастыққа көнбей кеуделеп өтіп кеткендерге істегені:

	– Әні, айтқанды тыңдамай, бір топ қарақшы Жайықтан өтіп кетті. Ойлары – шеп бойындағы сіздердің күтірлеріңізді шабу. Ал, шарасын өздерің қарастырыңдар! – деп, орысқа ойбай салу болмады ма!? Бар жазығы – ханға алым бермей, Жайықтан өтіп кеткені ғана болған талай боздақтарды осылайша орысқа қудыртып, қайырып әкеп қараңғы үйге қаматтырмады ма?!

	Жә, құрсыншы, қайсыбірін айтып тауысарсың! Ақыры, міне, «ашыққаннан – құныққан жаман» деген... араны әбден ашылып кеткен бұл хан, уысынан шығып бара жатқан елді орысқа талатып, қайтадан бауырына қуып тыққызбақ әрекеге барып, өз жұртына өзі жексұрын болып отыр.

	«Хан ғой... Елдің басы ғой!» – деп, жұрт оның талай-талай зорлық-зомбылығын да, озбырлығын да кешірген. Бірақ енді қарамағындағы қара орман халыққа ашықтан-ашық жасаған опасыздығын көріп отырып, ешкім де, ешқашан да кешіре алмайды оны. Кешіруге болмайды да!

	«Хан орнынан алынсын!» – дегенді біздің Беріш балалары түгел қолдайды деп есепте, Сырым би! Ертең күллі халықтың алдында да айтар сөзіміз – тек осы! – деп, зілдене тоқтады Алдар би.

	Беріш биінің мына кесімді сөзіне жұрт қалай қарар екен деп, Сырым би де, қасындағы серіктері де, төрде отырғандардан бастап, төмендегілерге шейін жағалай көзбен сүзіп шыққан... Ел ағаларының ешқайсысы да мұны теріс көрген пиғыл танытқан жоқ.

	Соны сезуі мұң екен, осы жиынды өткізуге Сырыммен бірдей атсалысып жүргендердің бірі Кете Көккөз би әңгіме желісін үздірмей:

	– Бұл – басы ашық мәселе ғой, Сырым би! Осы отырғандардың басым бөлігі – «Хан орнынан алынсын!» деген хатқа қол қойған адамдар. Сондықтан, «қарсымыз» деген кісілер болса, солар ғана сөйлесін... Жоқ болса, әңгімені әрі қарай жалғастырайық, – деп, жиын басшысын демеп жіберген.

	Әрине, достық пейілмен демеу – демеу ғой... Әйтсе де, сөзді ел ағаларының өз аузымен біржола бекітіп алуды одан да гөрі мақұлырақ көрген Сырым би:

	– Ал, игі-жақсылар! Сіздер бұған не дейсіздер?! – деп, жұртқа қайыра сұрау салып еді.

	– Бәтуамыз – бәтуа, би! Ауыздан шыққан сөз – атылған оқ; ол қайта оралмайды! Алынсын, Нұралы хан орнынан! – деп, әр жер-әр жерден дабырлаған дауыстар естіліп қалды.

	Кеудесін көтеріңкіреп, Құдай тағала кең пішіп, мол жаратқан сом денесін тіктеп алған Сырым би енді күллі жұрттың төбесінен шола қарап:

	– А-ал, бұларыңды «Хош!» делік, халайық! Ханды орнынан алады екенбіз... Одан соң не істемекшісіздер? Елді қалай басқарғыларың келеді?! Кімге басқартқыларың келеді?! Енді соны айтыңыздаршы! – деген.

	Жұрт бір сәт жым-жырт болып, сілтідей тынып қалды. Шамасы, бұл жайында әзірше ешкім де бас ауырта қоймаған болса керек.

	– Ағайын! Нұралы ханды орнынан алумен өмір тоқтап қалмайды! Ендеше, ханды тақтан түсірген соң, қайтіп тірлік қыламыз? Қалайша ел боламыз?! Сол туралы ақыл қоссаңыздаршы енді... – деп, Сырым би ел ағаларын тағы да сөзге тартып еді.

	– Уа, халайық! Атамыз қазақ: – «Төресіз – ел болмайды; төбесіз – жер болмайды!» – демейтін бе еді!? Нұралы хан кеткенмен, сонымен бірге төре тұқымы түгел құрып кетпеген шығар... Шақырайық тағы біреуін! Анау ұлыс басы Ералы сұлтанның ерлігі мен өрлігі кімнен кем? Келсін, ұстасын, атасынан қалған ел тізгінін! .. – деп, Төртқара Қаракөбек би бір ұсыныс тастаған.

	Бағанадан тым-тырыс отырған жұрт, аяқ астынан шу ете қалды жақтырмай.

	Әсіресе, даусы қаттырақ шығып кеткен – жаңағы Кете Көккөз би еді...

	– Қаракөбе-е-ек!!! – деп бастағанынан-ақ, Төртқара биінің әлгі сөзіне оның ашынулы екені ащы даусынан бірден байқалған. Іле: – Мақтап отырған Ералыңыздың ерлігі былтырғы ма, би?! Біздің Кетелер башқұрттан еселерін әрең қайтарып, барымтадан біраз мал әкеліп еді. Төрең соны: «Иелеріне қайтарам» деп, бізден алып кетіп, ақыры бәрі-бәрін өз бас пайдасына жаратты. Артынан башқұрттар қуып келіп еді: – «Ұрыларың – Кетелер! Малдарыңды солардан даулаңдар!» – деп, оларға екі кісісін куәлікке қосып беріп, көз көрекі жұртқа қиянат жасады.

	Біз бұл жерге ел қамқорын; әділетті қорғар жан іздеп келіп отырсақ, Сіз «түйенің танитыны – жапырақ» дегендей, қайтадан баяғы ұялас бөрілердің біреуінің орнына екіншісін, – өз ұлысыңыздың басын ұсынғыңыз келеді. Жоқ! Қуаттамаймыз сөзіңізді! Қолдамаймыз Ералыңызды! – деп түтіге сөйлеп тоқтады.

	– Сабыр, ағайын, сабыр... – деп осы жерде Ысық Қаратау би сөзге араласқан. – Сіздер бір нәрсені ескермей отырсыздар, жарандар! – деп бірден басу айта сөйледі. – Нұралы хан ел билеген қырық жылға жуық уақытта, бұл әулеттің халыққа істеген қиянаты, шынында да, бастан асып кетті. Сондықтан да, біз өздерің қол қойған өткендегі хатта Падишадан тек қана Нұралыны тақтан тайдыруды сұрап қойған жоқпыз; сонымен бірге, Әбілқайыр ханның ата жолынан айныған бүгінгі ұрпақтарын түгелімен билік басынан кетіруді талап еттік. Сол себепті, ағасының орнына енді Ералы сұлтанды ел билігіне тағайындауды тіпті де өтіне алмаймыз. Мұны – бір деңіздер!

	Екінші, әлгі хатты апарып қайтқан кісілерден жандаралдың бізге айтып жібергені: «Егер, ел ағалары «Нұралы хан орнынан алынсын! Бұл әулет билік басынан түгел кетірілсін!» десе, онда ханның да, оның төңірегіндегі төрелердің де барша кінәсі мен күнәсін мойындарын қойсын!» депті. Сондықтан, біз бұлардың бүкіл қысастығы мен қиянатын баяндап, жандаралға жаңадан хат даярлап та қойдық. Соның ішінде Ералы сұлтанның да елге істеген қараулығы айтылмай қалған жоқ. Ендеше, өзіміз солай деп хат жазып отырып, өзіміз қалайша оны қайтадан хандыққа тағайындауды сұраймыз!? Бұл – болмайтын шаруа, ағайын! Сондықтан, басқа жолын қарастырыңыздар! – деп, екі араға бітуәжа айтып барып тоқтады.

	Жұрт лажсыз ойланып қалды қайтадан.

	«Иә-ә-ә!... Бүкіл батыс беттегі Кіші Жүз төрелері – тек қана Бөлекей-Қояннан тарайтын Әбілқайыр хан әулеті екені ел ағаларының бәріне де айдан анық. Ал, жиынды басқарып отырған мына кісілердің сөз ыңғайына қарағанда, бұлардың ойы – Әбілқайыр ханның ата жолынан айныған бүгінгі ұрпақтарын түгелімен биліктен шеттету; мүмкіншілік болса тіпті ел басқару ісіне жолатпау секілді. Сонда, хан тағына кімді отырғызбақ?! Билік басына кімді әкелмек?!»

	Дәл қазір ел ағаларының бәрінің де көкірегінде сайрап тұрған жалғыз сауал – осы еді! Әрі ойлап, бері ойлағанда, тиянағын таптырмай тұрған да – осы сауал-тұғын. Сондықтан, көпшіліктің көкейіндегі сол сауалды сыртқа шығарған Шекті Сегізбай би болды:

	– Сырым би! Кешпес, кешірілмес күнә жасаған хан Нұралыны тақтан түсіру жайлы пікірге күллі Кіші Жүздің игі-жақсылары түгел үн қосқаны Құдайға аян! Бәріміз де қолдадық оны; қостадық та. Бұған «Хош!» делік. Ал, енді... «елге қиянат жасаған– бір ғана Нұралы ханның өзі емес, бүкіл әулеті! Хан соларға арқа сүйей отырып, азар берді жұртқа... Сондықтан бұл әулет билік басынан түгелімен кетсін!»– десеңіздер, жарайды, тіпті солай-ақ болсын! Мұны да қолдайық, қуаттайық. Бірақ... сонда ел тізгінін кімге сеніп тапсырмақпыз?! Өздерің айтпақшы, елдің елдігін сақтап қалу үшін енді не істеуіміз керек?! Қане, өз ойларыңызды айтып көріңіздерші, бір кезек біз де тыңдалық... – деп, көркем тігілген дөңгелек құндыз бөркін маңдайынан сәл жоғары ысырып қойды.

	Тығырыққа тірелгендей болып отырған жұрттың күткені де осындай бір сөз еді. Бәрі дүрр етіп:

	– Иә, өз ойларың нешік?! Шынында, әуелі соны айтыңыздаршы... Тыңдап көрелік! – деп, көпшілік те қоштай кетті.

	– Ағайын! Сөз түйінінің ақырғы тірелген жері осы болса, жарайды, онда біз өз пікірімізді айтуға көшелік... – деп, екі қасының арасындағы терең қос сызық қайтадан қазыла түсіп, қабағы түйіліп кеткен Сырым би сәл кідіріп, ойын да, бойын да дереу жиып алды.

	– Иә, игі-жақсылар! – деді сонсоң даусын қатайта түсіп. – «Қасқа жолды» салған Қасым өлгенде де,

	«Ескі жолды» салған Есім өлгенде де, қылшығы қисая қоймаған дүние, хан Нұралы мен оның әулеті билік басынан қуылады екен деп, сыны бұзылып, сиқы кете қоймас! Ақиқатын айтар болсақ, тіпті осы «хан», «хандық» дегендеріңіз де – ежелдің ең күнінен келе жатқан елдігіміздің бір белгісі болған соң ғана бауыр басып, етіміз әбден үйреніп кеткені болмаса, бұл күнде мәні де кеткен, мағынасы да жоғалған нәрселер! Біз болсақ, емшектегі баладай, әлі күнге соған емексумен келеміз.

	Ал, шындығында ше?

	Шындығында, хандарымыздың қолынан билік кетіп, хандығымыз сонау Петербордан мына Орынборға шейінгі орыс ұлықтарының иек қағуына қарай қимыл жасайтын болғанына не заман!? Тап соны өз көздеріңізбен күнде көріп отырсаңыздар да, көпшілігіңіздің әліге дейін өз көздеріңе өздерің сенгілерің келмей, қиял жетегінде жүргендеріңізге мен қайран қалам.

	Бірақ сіздер өз көздеріңе сенсеңіздер де, сенбесеңіздер де, ақиқат деген – ай мен күндей, өз орнында өзгермей тура беретін нәрсе, жарандар! Ол сіздердің есекдәме көңіл ауандарыңызға қарамайды. Сондықтан біз тек қана шындықтың бетіне тура қарауға үйренуіміз керек. Ал, сөйтер болсақ, өзімізді өзіміз өтірік алдарқатпай, адалын айтайық: осы біздің Алашта баяғы Әз Тәукеден кейін бірегей ұлы хан да, біртұтас ұлы хандық та болды ма?! Кейінгілер «бөлінгенді бөрі жер; жарылғанды жау алар» деместен, «ортақ өгізден – оңаша бұзауың артық» көріп, үш Жүздің әрқайсысының басына жеке-жеке хан болғанына мәз болған жоқ па?! Кейде тіпті бір Жүздің басына екі ханнан отырған кез де болды ғой! Әріге бармай-ақ, қазіргі халімізді тілге тиек етсем, осы біздің көк найзалы Кіші Жүздің бір өзінде, – батыс бетте Нұралы; түстікте Қайып, – екі хан отырған жоқ па?! Мұның ең жаман жері – сиырдың бүйрегіндей бөлшектенген хандықтарымыздың арасында кейінгі жылдары аралас-құраластық тіпті азайып, қарымқатынас та мүлде сиреп бара жатқаны болып отыр. Біз бірдеңеден қауіп етер болсақ, алдымен осыдан қорқуымыз керек-ақ еді. Қорықпадық! Ойласуымыз керек-ақ еді. Ойланбадық!

	Өз басым: ойым онға, санам санға бөлініп, талай түнді ұйқысыз өткізгенде, екі-ақ түрлі тоқтамға тірелдім, ағайын! «Сонау бір кезде, ел ағаларымен кеңесе отырып, он сегіз жыл ел басқарған Әбілқайыр хан марқұмның мына әке жолынан айныған ұрпақтарын билік басынан түгел кетірсек, күллі Кіші Жүзге бас ие боларлық кім бар?» – дегенде, ең бірінші ойыма келген – Қайып болды!

	Өздеріңіз білесіздер, ол – осы күнге дейін бір шығыршығы үзілместен ел ұстап келе жатқан, кіл шынжыр балақ, шұбар төстің тұқымы; қазақтың ежелден бергі төл хандарының тікелей ұрпағы! Міне, ойым: – «Сол Қайыпты хандыққа шақырсақ» деген еді. Қайып – хан болса, бұл – қазір екіге жарылып отырған көк найзалы Кіші Жүздің басы қайтадан бірігіп, ұлан-байтақ жерді алып жатқан халқымыздың іргесі беки, қабырғасы тұтаса түскені де болар еді; әрі Орта Жүздегі Жәдік әулетінен шыққан хандармен түпкі туыстығын пайдаланып, Қайып екі елдің арасын бұрынғыдан да гөрі шегендеп, бекіте түсер ме еді! дегенім еді. Бұған қоса, ертеден бері араларында алауыздық бар Нұралы әулетінің наразылығы біліне қалса, оны да басып тастай алатын – тек сол, Қайып болар деген үмітім еді.

	Бірақ... «хан», «хандық» дегендеріңіздің бұрынғы мағынасы жоғалғанын өз көзіммен көріп отырған Мен, анау отырықшы сарттың қасында... «Таш хаулі» секілді салқын сабат Сарайда жан бағып жаман үйреніп кеткен Қайыптың сайын сақарадағы біздің ортамызға келіп, алтын діңгегіміздей, яки қаққан қазығымыздай хан боларына үлкен күдігім бар! Дегенмен, менің көңіліме қарамай-ақ қойыңыздар! Егер осы отырған бәрің бұл ұсынысты түгел қолдап, «Хан сайлайтын жорамыздан айрылмайық; шақырайық Қайыпты!» – дер болсаңыздар, ойланыңыздар! Менің де оған қарсылығым жоқ!

	Бұл – бір!

	Алайда, екінші ойым айтады:

	–...Осы қазақ – тұмсығын тесіп тығырық кигізсе болды, жетекке еріп жүре беретін төрелердің түйесі ме?! Әлде, ат төбеліндей аз ғана төрелерден басқа, ел басқаратын ешкімі жоқ па осылардың?! Ендеше, неге: «Текпен озған төреден, мимен озған қара артық! Сақалын сатқан кәріден, еңбегін сатқан бала артық!»– дейді. Бұрын тіпті: «Құл жиылып, бас болмас; құм жиылып тас болмас!» деп кекетіп жатса да үндемей жүре беруші еді жұрт. Қазір: «Құл да жиылып бас болады, құраушысы – Құдай болса; құм да жиылып тас болады, басын қосар ылай болса!» дегенді шығарыпты. Неге? Неге айтылып жүр осы әңгімелер?!

	Әрине, тегіннен-тегін емес!

	Бұл – қазақтың қалың қара жұртының өз тізгінін өз қолына алуға ұмтылысы; соған әбден пісіп-жетілгенінің белгісі! Көздеріңді ашыңқырап қарасаңыздар, жеке адам – Хан билеген заманның өткені де; хандық дәуреннің осымен біткені де апайқын көрініп тұр, жарандар!

	Біздің қазақ хандарының ішінде, Жәнібектен кейін, «Әз» деген атаққа ие болған – тек қана Тәуке хан екен. Неге олай болды?! – Өйткені, Әз Тәуке шынында да – данышпан хан еді. Данышпандығы сол – заман өзгерісін тап басып, тани білді ол! Төңірегі қазіргіден де көбірек төрелер бола тұра, ол ел тізгінін туыстарына берген жоқ; билікті әр Жүздің аса ірі де ықпалды билерінің қолына берді. Ұлы Жүздің тізгінін Үйсін Төлеге, Орта Жүзді Қаракесек Қаз дауысты Қазыбекке, Кіші Жүзді Алшын Әйтекеге ұстатты. Қара бұлт үйірілген қазақтың басын қиын кезде солар аршыды тұманнан!

	Сол секілді, тар кезеңге тап келген мына біздің тұсымызда да, мен ел тізгінін қара ормандай қалың қазақтың өз ішінен шыққан билерге берсек деп ем. Алты ата Әлім, он екі ата Байұлы, ноқта ағамыз – жеті аталы Жетіру! Әрқайсыңыз жүзден жүйрік, мыңнан тұлпар шыққан бір-бір кісілеріңізді ертең Ұлы жиында ел иесілігіне өздеріңіз ұсынсаңыздар! Елді солар басқарса! – деп ем.

	Біз мойындасақ та, мойындамасақ та, бүгінде көшпендінің ат басы тас қамалға тірелді, ағайын! Әзірге, сол қамалдың үстінен баршамызды қас қақпай бағып тұрған көз бар. Қатал да, қатыгез көз! «Сол көздің сұғына қараған ызғарына жалғыз өзі төтеп бере алмай, бүкіл елді бір өзім билеймін деп әспенсіп жүріп, байғұс Нұралы хан байқамай бейшара күйге ұшырап қалған жоқ па екен?!» – деп те ойлаймын мен кейде. Ал енді бүгін... үлкен-үлкен үш ата баласының басында қарағайдай-қарағайдай қадірлі үш кісіміз отырса, олар қандай қатал да, қатыгез көздің ызғарынан қаймықпай, тиісті сөздерін айта алатынына мен имандай сенем!

	Міне, ағайын, ел тізгінін енді кімге сеніп тапсырмақпыз дегендеріңе айтпағым – осы еді...

	Атамыз қазақ; «Кеңесіп пішкен тон – келте болмайды!» – дейді. Ендеше, ертеңге дейін кеңесіңіздер! Келісіңіздер!.. Қайып хан болуға көнген күннің өзінде, үш атадан сайланған үш би бәрібір санатқа кіреді. Хан болуға Қайып көнбесе де, ендігі жерде «Халық кеңесінің» шешімдері сол үш бидің тікелей қатысуымен, ауызбіршілігімен мақұлданады. Сондықтан, бұл іске тек аса үлкен жауапкершілікпен қарауларыңызды ғана өтінем, ағайын!





Іске сәт!

	Бүгінше, әңгімемізді осымен доғара тұралық – деп, екі беті алаулай қызарып кеткен Сырым би көпшілікке тоқтау айтқандай болып еді.

	– Иә, ойланайық! Ойланбасқа болмайтын шаруа екен бұл.. – деп, ел ағалары да мұны мақұлдай кетті.

	Сонымен...

	Жан-жаққа тараған жұрт, әрқайсысы өзіне тәбия қауымдарына барған соң, қайтадан бір үлкенінің шаңырағында бас құрап; қадірлі қариясы бастаған сөздің отын оған тетелес билер мен батырлар қопара көсеп; жастары дуылдатып тамызық тастап; елге өкімі жүріп қалған белгілі-белгілі ақсақал-қарасақалдар әңгіме ауанына жөн сілтеп; ақырында, бәрі жабыла талқылап-талдай келе, ертеңгі ұлы жиында үш ата баласынан ел тізгінін ұстар үш биді анықтауға арналған бас қосу – бұл күні үш жерде де өтіп еді; үшеуі де тым ұзаққа созылған.

	Әр рудың сөзін ұстаған шешен билер кешке дейін айтысты, тартысты. Келісе алмаған кездерінде сыртқа шығып кетіп, өз өрен-жарандарымен ақылдасып алып, талқыға қайта келіп отырғандар да болмай қалған жоқ. Әйтеуір, түбі қайыр... Ұзаққа созылған айтыс-тартыстан кейін, ортақ бір шешімге келген ел ағалары, ертеңгі өткелі отырған ұлы жиынға, – Халық кеңесіне, – үш атадан өздері ұсынатын үш адамды да, ақыры, сақадай сайлап қойған...

	Осы кезде, жиын басшысы Байбақты Сырым бидің өз үйінде де бір оңаша әңгіме жүріп жатты. Бұрын бір рет келіп кеткен Мұхаметжан хазіреттің өтінішімен, осы жиынды өткізуге бас болып жүрген бірқатар кісілер: Ысық Қаратау би, Кете Көккөз би, Беріш Қара батыр мен Алдар би, Есентемір Сасықбай батыр, Таз Құлжабай би, Табын Тіленші би мен Барақ батыр, Таманың ағайынды Қадыр, Садыр батырлары, Адай Атағозы батыр, Шекті Құдаш би мен Сегізбай би, Төртқара Қаракөбек би мен Өтебас би, Шеркеш Тұрманбет би, Масқар Дөнен батыр, Алаша Өтеулі би, Қызылқұрт Жанбай батыр, Кердері Қоныс билер Сырым үйінде қалдырылған болатын.

	Абыр-сабыр басылып, жұрт аяғы саябырсыды-ау дегендей бір сәтте:

	– Құрметті Сырым батыр! Қадірлі ел ағалары! Бүгінгі бас қосуларыңыздан кейін, осы жиынды өткізуге мұрындық болып жүрген мына өздеріңізбен әуелі оңаша отырып ақылдасатын бір жайттар туындап отыр... – деп, кешеден бері бір тіл қатпастан тымсырайып жүрген қонақтардың басшысы Меңдияр мырза бүгін мысықтабандап, ақырын ғана әлдебір әңгіменің шетін шығарды.

	«Естек деген өзіміз секілді аңқылдаған, ағеден жұрт қой» деп, қазақтар бұрын арқаны кеңге салып қойып, әрлі-берлі сөйлей беруші еді. Мына башқұрт қанын ішіне тартып алған, сұп-сұр неме екен! Ділі тым қатты кісі көрінді. Сондықтан жұрт бөстекі әңгімені доғарып, тек қана соның аузын баққан...

	– ...Енді ашық айта беруіме әбден болады, – деді, сөзін қайта сабақтаған Меңдияр Бекчурин.– Шындығына келгенде, генерал-губернатор Игельстром мырза бізге: – «Мүмкіндігі болса, елді ханмен татуластырудың жолын ақырына дейін қарастырыңыздар!» – деп қатты тапсырып еді. Бірақ... бүгінгі бас қосудан аңғарғанымыз: ел мен ханның басы бірігуден біржола кеткен секілді. Сондықтан, қазір біз буынсыз жерге енді пышақ ұрғымыз келмей отыр!

	Дегенмен, ханның орнынан алыну-алынбау мәселесі, әлі де болса, жоғары жақтағылардың құзырында екенін естеріңізден шығармаңыздар. Ол– генерал-губернатордың да қолындағы нәрсе емес; билігі – әріректегі, жоғарырақтағы нәрсе! Алайда, халық түу төменгі Жайық шебіне қуып тастаған хан Нұралы қайтып оралады деп, мен әсте ойламаймын. Ал, түстіктегі Қайыпты Ұлы мәртебелі патшайым анамыз хан етіп бекіте ме, жоқ па?! Ол да күмәнді нәрсе! Сондықтан, уақытша болса да, қырғызқайсақтың Кіші Ордасындағы үш ата баласынан үш би сайлап, елді соларға басқартамыз дегендеріңіз – ең ұтымды ұсыныс секілді көрінеді бізге.

	Жарайды, бұл – өздеріңіздің ішкі істеріңіз делік.

	Ал, енді... көршілес елдермен: өздеріңіз айтып отырғандай, «қысқа күнде қырық рет атысыпшабысып отырған» мына казак-орыстармен және біздің башқұрттармен ара қатынастарыңды қайтіп реттейсіздер?! Сіздер өз уәждеріңізді; казак-орыстар мен башқұрттар өз уәждерін айтып, талас-тартыспен күн кеше бересіздер ме, жоқ әлде, мұның бір ақырғы шешімін табасыздар ма?!

	Меніңше, сіздер біздің башқұртпен тіл табыса аларсыздар; бірақ діні ғана емес, ділі де бөлек, заңзәкүні, салт-дәстүрі, ұғым-түсінігі мүлде өзгеше орыспен тіл табыса қоюларыңыз екіталай, мырзалар! Күні кешеге шейін, біздің башқұрт та құлағына қол апартпайтын асау ел еді. Біздің де салт-дәстүріміз, жол-жоралғымыз – өздеріңдікі секілді, орыс заңымен мүлде қабыспайтын. Әйтсе де, Ұлы мәртебелі падишамыз Екінші Екатеринаның осыдан он жыл бұрын шыққан «Губернияларды басқару жөніндегі Ереже» дейтін тәртібі, қазір күллі Русиядағы сияқты бізге де орнықты.

	Мен – заң адамымын! Өздеріңнің бауырластарың– башқұрттың баласымын. Бұған қоса, күнбе-күн сол Заңмен жұмыс істеп отырған – Уфадағы екінші төменгі расправаның судьясымын, яғни Сотпын!

	Сондықтан, күнбе-күн заңмен жұмыс істеп отырған адам ретінде, мені жоғары мәртебелі генералгубернатор Осип Андреевич Игельстром мырза «осыны түсіндірсін» деп, сіздерге арнайы жіберіп отыр. Ол кісі: «Қырғыз-қайсақтармен арадағы жайжағдайды реттеу үшін, Орынбордан, екі жаққа да ортақ, Шекаралық сот орнын ашайық!» – дейді.

	Сіздер бұған қалай қарайсыздар!?

	Өз тарапымнан, мен мәселенің басын бірден ашып айтайын: Сіздер бұл ұсыныстан шошымай тұра тұрыңыздар. Неге? – Өйткені, біріншіден, ортақ сот орнын ашайық дегенде тұрған пәлендей шошынарлық ештеңе де жоқ! Рас, мұндай мәртебелі орынның басшысы – лауазымы өте жоғары кісілердің бірі болуға тиіс. Мәселен, Шекаралық Соттың төрағасы – Шекара істері жөніндегі экспедицияның бастығы, һәм Орынбордың обер-коменданты генералмайор Яков Михайлович Зенбулатов болуы мүмкін.

	Алайда, екінші жағынан, барон Игельстромның әзіргі жобасы бойынша, Сот құрамы – он екі адамнан тұратын болса, соның тең жартысы – тек қазақтар болуы керек! Мәселен, сот құрамында екі орыс; Сейіт посадынан – екі татар; башқұрттан – бір адам; мешерлерден де – бір адам болса, сіздерден – алты адам! Қазақ мүддесін сол алты адам қорғайды!

	Қалай да біршама әділеттілік бар ма, мұнда?! Меніңше, сөзсіз... әділеттілік бар! Жоғары мәртебелі генерал-губернатордың мұндай ұсынысы – тек қана құлақ қоярлық нәрсе! – деп білем. Сондықтан, мына бас қосуларыңызда осыған бір нақты жауаптарыңызды берсеңіздер, өте орынды болар еді, жарандар! – деп, жағалай отырған жұрттың жүзін жедел бір сүзіп өтті.

	– Құрметті Меңдияр мырза! Қадірлі меймандар! Мен бағана, жиын басталарда-ақ, әңгіменің басын бірден ашып айтқан жоқпын ба... – деп, Сырым би қонақтарға қоса, төңірегіндегілерді де түгел шолып өтті. – Тағы да қайталайын... – деді сонсоң нықтай түсіп.– Біздің халықтан жасыратын да, құпия қылатын да ештеңеміз жоқ! Қайта, елдің еркіне жығылу – осы отырған ел ағаларының қай-қайсысының да ең басты парызы деп есептейміз біз! Сондықтан, бұл мәселені де ертең елдің келесіне салып көрейік! Жұрт не дейді; әрине, тек сол болады ғой... – дей беріп еді...

	– Сырым би! Қадірлі ел ағалары!... – деп, Меңдияр мырзаның әлденеге қипақтап қалғанын жұрт бірден байқады. Үні де әлгіндегідей емес, біртүрлі тайғанақтау шықты. – Игі-жақсылар! – деді сонсоң тағы да, – бұл мәселенің шешімін жалпы халықтың талқысына салмай-ақ, осы отырған өздеріңіз «билер кеңесінің шешімі еді» деп шығара салсаңыздар нетеді?! Көпшіліктің аты – көпшілік; қара халық ұқпай қалса, әңгіме аяғы қиындап кетеді ғой!

	– Біз сол қиындықты көппен бірге көтереміз деп, тек көпке ғана арқа сүйеп келіп отырған адамдармыз, Меңдияр мырза! Сондықтан, бұл мәселені де көпшілік– тек «Халық кеңесі» шешеді! – деп, әлгіндей жұмсақ үнмен емес, бұ жолы Сырым би кесіп тастады.

	Дүниеде жек көретіні – осындай бір күбір-күбір, жыбыр-жыбыр; әлдекімдердің жанындағы жұрттан жасырып, оңаша бұғып отырып істейтін істері еді. Сол сүйкімсіз іс енді өз алдына көлденең тартылғанда, ертеңгі күні: «Байбақты Сырым да бір кезде сөйтіпті ғой!» делінер сөзден екі беті ду ете қалған би, ұят пен ызадан өртеніп кете жаздап, әрең сабыр сақтады.

	***

	«Қырғыз-қайсақтардың күллі ел ағалары мен ақсақалдары бас қосқан Ұлы жиын әнебір боз төбенің басында, ертең өтеді екен» дегенді естігеннен-ақ, ел көзінен тасалау жерге, өзеннің арғы бетіндегі сай бойына оқшау тігілген төрт-бес қараша үйдегі кісілер байыз таба алмай, «Ертең! Ертең...» деген бір ауыз сөзді іштерінен сан рет қайталап, әлгі боз төбеге үздіге қараумен, ұзақ күнді әрең кеш қылған.

	Әйтсе де, бұл түні олардың ешқайсысы да көз іле алған жоқ!

	Қалай ғана көз іліндірсін-ау.. Бұлар – төрт айдан астам уақыттан бері жат жерде, жатбауыр өлкеде, әрқайсысы әркімнің босағасында күн өткізген байғұстар ғой! Жәсірлік дегеннің, кісіге кіріптарлық дегеннің не екенін өз көздерімен көріп қана қоймай, соны өздерінің жон-арқаларымен нақты сезген сорлылар бұлар! «Тағдырымыз енді қалай шешілер екен» деп, барша үміттері мен күдіктерін осы жиынның байлауына ғана артып отырған міскіндер еді.

	Күні кешеге дейін, «бұл қорлықтан құтылар күн болар-ау» деген үміттері тіпті жоққа тән-тұғын. Құдайдың қарасқаны шығар! «Өлмегенге өлі балық жолығып», жақында: – «Жаңадан келген генералгубернатор қырғыз-қайсақтармен тіл табысыпты; әні-міні жәсір алмасу болады екен» деген хабар шыққан. Көп ұзамай сол хабар расқа айналып, жержерден жәсірлерді жинау басталғанда, бұлардың кейбіреулері кәдімгідей еңіреп тұрып жылап еді.

	Енді, міне, «құлақ естігенді – көз көреді» деген... Жан-жақтан (әр жерден, әр үйдің босағасынан) бірдіекіден жиып алынған сол жәсірлер (өздері және кіл Таналықтың казак-орыстары!) осылайша Ұлы жиын өтер жерден бір-ақ шығып отыр...

	Осынау төрт-бес қараша үйде бұлар қайта табысып, ес жиған соң жан-жақтарына қараса, іштерінде өздерінің бұрынғы бастықтары, қамал коменданты майор Рештейнер де бар екен; түріктермен майданда аяғынан алған жарақаты жазыла қоймай, әлі ақсаңдай басып жүрсе де, Құдай сақтағанда, бұл кісінің тіпті де сағы сынбағанын көріп, өзгелер дәттерін бекітіп алды. Енді бір қараса, Таналықтың түбіндегі Красноуфимск станицасынан өздеріне көмекке келген – казак-орыстардың әскери атаманы Овчинников та осында болып шықты. Атаман бұрын қарны шығыңқылау, етжеңді ірі кісі еді; қазір іші тартылып, жараған аттай жұмырланып қалыпты. Оны көргенде, жерлестерінің көңілі тіпті орныға түскендей болды.

	Бұлар тұтқында жүрген уақыт – алты ай жаздың кезі ғой; елде ақ көп, ит басына іркіт төгіліп жатқан шақ... Сондықтан болу керек, «жат жерде жүрміз» деп уайым-қайғы шеккендері; кейде, әрине, ептеп түрткі көргендері де болмаса, қай-қайсысының да соншама азып-тозып, арып-ашқаны байқалмайды. Бірақ жәсірліктің аты – жәсірлік... жүздеріндегі уайымқайғының ізі, біршама жасыған көңілдің мұң табы да ап-айқын-тұғын.

	– Құдая, қырғыз-қайсақтардың мына жиыны тезірек басталып, тезірек аяқталса екен! Тезірек тыныш тарқаса екен!.. Азабыңнан құтқара көр, Жасаған! Тезірек үй-ішімізбен аман-есен қауыштыра гөр! – деп, түнімен тілек тілеп шыққан байғұстардың көздері бүгін таңертең кіртиіңкіреп, жақтары суалып, бәрі-бәрі де науқас кісілер секілді, біртүрлі жүдеп-жадап тұрған.

	Сәскеге таман, осынау кіл пәс көңіл кісілердің құлағына кенет:

	– Ал, кетті!!! – деген әлдекімнің оқыс даусы шалынғанда, өздерінің көптен бері зарыға күтіп жүргендері тек осы сәт болған соң, тұла бойлары дүрр ете қалған жәсір байғұстардың жүректері атқақтай соғып, қараша үйлерден жүгіре шыққан беттерінде бәрі-бәрі кешегі боз төбе жаққа жапатармағай көз тіккен.

	Қараса, мына бір жіңішке өзеннің арғы бетіндегі тай шаптырым кең жазыққа қазақтар жапырлата тігіп тастаған қарақұрым киіз үйлерден – сонау боз төбеге қарай, аттысы бар, жаяуы бар, мыңдаған адам бұландай өріп барады екен..

	– Отче наш, иже еси на небесах! да святится имя Твое; да приидет Царствие Твое; да будет воля Твоя, яко на небеси и на земле... Избавь нас от лукавого!119 – деп, байғұстар зар қағып, шоқына жөнелді.

	***

	Ұланғайыр қазақ даласында не көп, үлкендікішілі төбе көп қой; бүгін, 1785-ші, жылан жылғы қыркүйектің жиырма бірінде, күллі Кіші Жүздің ел ағалары бас қосып, ұлы жиын өткізгелі отырған жер де – Елекке құяр бір сала, Жіңішке дейтін өзеннің сол жағалауындағы баурайы біршама тегіс, осындай бір жайпақ төбе еді...

	Бұл аймақта қыркүйектің ортасынан ауа бере, әдетте, күздің салқын лебі айқын сезілетін; сондықтан бастарына дөңгелек бөрік, үстеріне қымбат матамен тасталған жеңіл күзен ішік; кейбірі құндыз өңірлі шапан киген ел ағалары, дәл сәске түсте осы жайпақ төбенің басына жиналып, қызылды-жасылды кілемдер мен таза текеметтер, ою-өрнекті әсем сырмақтар төселген жерге, әрқайсысы өзінің жолына, жасына, елге сіңірген еңбегіне қарай жайғасып бола бергенде, «Ұлы жиынға қатысамыз! Игі-жақсылардың сөзін естиміз!» – деп қиыр-қиырдан ағылып келген қарақұрым халық бұларды айнала қоршап та алған-ды.

	Адамның көптігі сонша, ертеңгісін ғана бозаң тартып жатқан боз төбенің басынан етегіне дейін, қыбырлаған кісіден көрінбей қалды.

	Сонау кең жазықтағы үйлерге ел арқасын беріп, билер беттерін солай қаратып, осы «жұрт жайғасып болды-ау!» деген бір кезде:

	– Уа, халайық! Жарандар! Ұлы дүрмекте, жарықтық Қазтуған жырау сөзінің басын: – Әрайна, билер, әрайна! Әрайна десем, болғай ма! Әрайнасыз әр қайда, Ерлердің ісі оңғай ма! – деп бастайды екен. Сол секілді «біздің де қай-қай ісімізді Алла өзі аңғарғай!» – деп, бүгін әуелгі сөзді біз де Алла атымен басталық. Орталарыңызда күллі Орынбор өлкесінің бірінші дәрежелі ахуны Мұхаметжан хазірет отыр. Осы кісі: «Жаратқан Иемізден елімізге тыныштық, жұртымызға бақ-береке, әрқайсымыздың басымызға амандық, денімізге саулық тілеп, дұға оқысақ», – дейді. Қане, ниетімізді Алла қабыл етсін! Бір сәт құлақ салалық! – деп, Сырым би көпшілікті сабырға шақырған.

	Сол-ақ екен, хазірет нар маяның үніндей зор дауыспен:

	– Ағүузу билләәһи минә шайтани р-ражиим, бисмилләәһи р-рахмәәни р-раһиим! – деп боздата жөнелгенде, жұрт сілтідей тынып қалды. Содан... Кемі бір бие сауымындай уақыт елді қыбыр еткізбей ұстаған Бас имам, Аллаға мінәжаттың соңында ескі дағдысы бойынша тағы да «Құнұт» дұғасын оқып барып, аузы үйреніп кеткен әдетінше, әуелі Ұлы мәртебелі патшайым мен оның отбасының амандығына; сосын алдияр тақсырдың қол астында өмір сүріп жатқан күллі бодандарының бақытты да бақуатты тірлік кешуіне; ең ақырында, өліге – иман, тіріге – береке-бірлік тілеумен дұғасын аяқтаған. Осы кезде, түсінгені бар; түсінбесе де ұлы дүрмекке ілескені бар; қалың ел қосылып, бір деммен:

	– Әумин! – деп бет сипағанда, бұл – мына мыңсан адамның үні емес, кең даланың өзі көкірегі қарс айрыла терең бір күрсініп барып, қайта тыныс алғанындай көрінді.

	...Бағана жиын төріне: орынборлық қонақтар, Сырым би және осы кеңесті өткізуге мұрындық болып жүрген Ысық Қаратау, Кете Көккөз секілді, әр елдің басты-басты кісілері жайғасқан еді. Бұлар отырған жер – өзге ел ағалары отырған жерден гөрі былайғы жұртқа толық көрінетін, төбе басындағы бір текшелеу, көтеріңкі орын екен. Сондықтан, малдас құрып отырғанның өзінде, бұлардың бой-сойлары да, бет-жүздері де жұртқа анығырақ та, айқын көрініп тұрған.

	Құран оқылып болған бойда:

	– Ал, ағайын! Алла атымен басталған сөзімізді, енді жақсы ниетімізбен жалғастырайық... – деп, көш басындағы қоңыраулы нардай зор тұлғалы Сырым би халыққа қарап, сөзді қайта сабақтады.

	– Игі-жақсылар! «Ат басына күн туса, ауыздықпен су ішер; ер басына күн туса, етігімен су кешер» деген. Талай-талай тар кезеңге тап келгендерінде, атамыз қазақ бұрын да осылайша бас қосып, кеңес құрып, небір қиын асулардан асқан екен. Бабалар салған сол жолмен, біз де бүгін осы жерде бас қосуға мәжбүр болып отырмыз!

	Уа, неге «мәжбүр болып отырмыз!?»

	Өйткені, қырық жылдай ел билеген ханымыз... (Иә-иә, елді басқарған емес, тек қана билеген! ханымыз), өз халқынан гөрі, өзге жұртқа арқа сүйеуді артық көріп жүріп, ақыры алжасып, опасыздық жасап тынды.

	Осы уақытқа дейін де, ол сонау Петербордан мына Орынборға дейінгі үлкен ұлықтар не айтса, соны орындаумен келген...

	Орыс:

	– Аманат бер! – деді. Ел атынан аманат берді! Тек өз ұлдарын ғана емес, осы елдің басты-басты кісілерінің балаларын да қоса берді.

	– Орынбордан – Хиуа мен Бұхарға дейін баратын сауда керуендерінің жолын қорғайсың! – деді. Мойнына алды! Тап әкесінің мүлкіндей қорғады да, қорғаттырды да!

	– Тентектерің байлап әкеткен адамдарымызды; айдап әкеткен малдарымызды қайтсең де қайтарғыз!– деді. Өлімін салып, қайтарғызуға тырысып бақты!

	Жарайды!

	«Мен де бір елдің басымын! Мен де айтқанымды істете алатын адаммын!» – дегісі келген шығар...

	Ал, сөйтіп жүргенінде, өзінің бір ауыз сөзін өткізе алды ма орысқа? – Жоқ! Өткізе алмады! Ең болмаса, қашқан құлдарды қайтарғызуға шамасы жетпеді.

	Бұрын қазақ:

	– Құл қашса, Хиуадан шығады! – деуші еді, ондайлардың сол жаққа сатылатынын меңзеп. – Қазіргі қашқан құлдарға рахат!!! Әкесінің үйіне барғандай, орыстың қамалдарының қорғауына алынатын болды.

	– Ал, осыдан он бес жылдай бұрын, Үбәші бастаған қыл жалаулы қалмақтың ұлы сүргіні үстімізден өтті. – Неге өткіздік?! – «Босап қалған Жайықтың оң бетіне шығуға енді болатын шығар!» – деп үміт еттік. Хан бұл үмітімізді ақтай алды ма?! – Жоқ! Оң жағалау тұрғай, енді бұрынғы сол жағалауымызға да жақындатпай, бұл орыс соңғы жылдары қазақты қуалайтын жаман әдет тапты.

	Мұның үстіне, іргеңде күнде ылаң салып отырғаны мынау казак-орыстың!

	Қалай күн көреміз, халайық!? Қайтіп тірлік қыламыз?!

	Көп болып бас құрап, кең отырып бір кеңесейік десек, «Хан кеңесі» баяғыда таратылған. Нұралы хан: – «Бұл енді бір өзім ғана билеймін!» деп, күллі игі-жақсыларды кеудеден итергені қаш-ша-а-ан!

	Халық: – «Топырағынан нәр алмаған терек те көп ұзамай құлайды» дейді. Ел-жұртынан қол үзген ханның да, хандықтың да ақыры бұлай болғаны – соның айқын айғағы емес пе?!

	Елдің ақсақал-қарасақалдары Нұралыға: – «Хан – халқының ортасында болуы керек! Сіз шепті жағалап, шетте жүрмеңіз!» – деп, баяғыда-ақ ақылдарын айтудай-ақ айтқан. «Халық қаласа, хан түйесін сояды!» деуші еді. Нұралы соймады. Соймағаны сол – орысты сағалап, шепті жағалауын қоймады.

	Ақыры былай болған кезде, әні! – төменгі Жайық шебіндегі Кінәз қаланың түбіне барып, орыстың қолтығына тығылып отыр.

	Ал, енді бұған не рауа халайық!?

	Сіздердің ақырғы байламдарыңыз қалай, билер?! Айтыңыздаршы, қане!... – деп, Сырым би қабағынан қар жауғандай, аса суық жүзбен айналасына назар салған.

	– Не айтатыны бар... Тек қана «хан талапай»!

	– «Хан талапай» жасау керек мұны! – деп жұрт ду ете түскен.

	Сол-ақ екен: – «Хан та-ла-па-ай!!! Хан талапай!!!– деп, күркіреп келіп жағалаудағы қаңқиған қара жартасқа ұратын алып толқынның шуылындай, бір ұлы сарын төңіректі кернеді де кетті.

	Осынау ұлақан у-шу, ию-қию, айғай-ұйғай басыла бергенде:

	– Қарашасының қыбын таппаған ханнан без! Елінің еркіне жығылмаған бектен без! – деген. Алынсын, Нұралы хан орнынан! – деп, сақал-мұрты қудай аппақ Беріш Алдар би кешегі ұсынысын тағы айтқан.

	– Алынсын!

	– Алтын тақтан садаға кетсін!

	– Аласталсын, бұл хан арамыздан! – десіп, күллі жұрт қайтадан гуілдесті де кетті.

	– Уа, қадірлі халайық! Ардақты ағайын! – деп, Сырым би оң қолын көтеріп, жұртты сабырға шақырған. Теңіздей толқыған ел әрең басылып, тыныштық біраздан соң барып орнады.

	– Ал, игі-жақсылар! – деді сонда ғана Сырым би қайтадан сөзін сабақтап. – Айтқандарыңыз болсын! Хан орнынан кетеді... Хош!!! Енді содан кейін бұл елді қайтіп басқарғыларың келеді? Кімге басқартқыларың келеді? Соны айтыңыздар! Мына ел естісін!...

	Мен, сірә, өз пікірімді кеше, мына өздеріңізбен алдын-ала кеңескенде ашық айтқан адаммын. Маған салса, «ханның»да, «хандық биліктің» де күні өткен... қадірі кеткен нәрселер! Ендігі мәселе: Нұралыны да, оның әулетін де, билік басынан біржола кетіріп, тек «хан сайлайтын жорамыздан айрылмау үшін» ғана түстіктегі Қайыпты шақырамыз ба хандыққа!? Әлде, Кіші Жүздегі үш ата баласын өздерінен шыққан бірбір жақсысына билетеміз бе?! – дегенге ғана тіреліп тұр. – Оны енді, халайық, өздеріңіз шешіңіздер. Менің айтарым: тек «төрені – төре ғой!» – деп қана, төрге шығармаңыздар; немесе төре болғаны үшін, сыртқа теппеңіздер! Сол секілді, қараны да – қара болғаны үшін ғана бауырға тартпаңыздар! Яки, өзіміздің қара ғой деп, төбеге көтермеңіздер! Ел билеуге лайық адам – осы дегендеріңізді ғана айтыңыздар!

	Ал, енді... «Қой асығы демеңіз, қолыңа жақса – сақа тұт!» – деген атамыз қазақта сөз бар еді; оған қоса, «Текпен озған төреден мимен озған қара артық!» дегенді де шығарыпсыздар өздеріңіз! Бәлкім, көксеген ойларыңыз да осы шығар... Самарқанды бір өзі қырық жыл билеген атамыз – Алшын Жалаңтөс қай төреден кем еді?! Жалаңтөс салған сол жол тұрғанда, ақылы бар қай төре қара қазақты кемсіте алар? Сондықтан, өз көңілімдегіні ашып айтар болсам, жасырарым жоқ, менің ықыласым – үш ата баласын өздерінен шыққан үш жақсыға билетуге қарай ауа береді, жарандар!

	Әйтсе де, қане, күні-түні ақылдасқандарыңда, өздерің қандай тоқтамға келдіңдер!? Енді соны тыңдалық... – деп, би сөз салмағын ел ағаларының өздеріне қарай аударған.

	Кеше осы сауалға байланысты Ералы сұлтанның есімін атаймын деп, ел-жұртқа жеккөрінішті бола жаздаған «айыбын» жуғысы келді ме; әлде өзі де бір кісідей жөн білетін адам ғой, реті осылай болды ма, әйтеуір ең бірінші Төртқара Қаракөбек би қамшы көтеріп еді.

	– Сөйлеңіз, би! – деп Байбақты Сырым оған алғаусыз көңілмен ажарлана қарады.

	–Қадірлі халайық! Иә, игі-жақсылар! Кеше біз, Әлім балалары, баяғы Тоқтарбайдай толғанып, Аналықтай толғатқанымызда, мына Сырым бидің ұсынысына көңіліміз құлай берді. Сөйтіп, Кіші Жүздегі үш ата баласын өздерінен шыққан бір-бір жақсысына тапсырайық! – дегенге біз де тоқтадық. Ал, өз ішімізден, атамыздың батасы тиген Шектілердің бүгінгі белгілі биі, мына Сегізбайды алты ата Әлімнің бас биі етуді мақұл көріп отырмыз!

	Жасыратыны жоқ, жаңа өздеріңіз айтқан Жалаңтөс бабамызды; кешегі өткен Әйтеке атамыздың аруағын сыйлап; «Сіз де – Төртқараның бір қаққан қазығысыз ғой!» – деп, мені де алқалағандар болып еді. Ағайынның ықыласына рахмет! Бірақ,– халық куә! – мен өзім бұл ұсыныстан бірден бас тарттым.

	Неге?

	Өйткені, менің ойымша, бас бидің белгілі де беделді кісі болғаны, әрине, жөн! Бірақ соған қоса, ол – өзі билік ететін қалың елдің қақ ортасында болғаны мақұл. Біз болсақ, жеріміз шалғай; бір қиянда жатқан жұртпыз. Сондықтан, мойнымызға алған міндетті ойдағыдай атқара алмасақ, ертең ел алдында аппақ сақалымызбен қызарып тұрғанның реті болмас. Асылы, «Әркім бетіне келер ұятты, өзі біліп жуса игі!» – деген. Сол себепті, бас тартқан жайым бар. Және соны сіздердің де алдарыңызда; мына Сегізбай бауырымның да көзінше, еш қызғанышсыз, өз аузыммен айтуды дұрыс көріп отырмын! – деп, Қаракөбек би ырғалып-ырғалып алып, қайта түзеліп отырды.

	– Бәре-кел-ді-і-і, қадірлі би! Бәрекелді! Ал, аға баласы Әлімдердің өзге ақсақалдары мен игіжақсылары бұған не дейді? Басқа пікір жоқ па? – деп, Сырым би жиын тізгінін тарта ұстаған.

	– Жоқ! Бәтуамыз – осы... Тек Сегізбай! Шекті Сегізбай ғана... – деп, Әлімнің үлкендері сөзді бекіте түсті.

	– Хо-о-ош! Ал, енді ноқта ағамыз не дейді!? – деп, Сырым би іле сол қанатта отырған Жетірудың игіжақсыларына қарай мойын бұра беріп еді.

	– Сырым би! Бұл жиынға «ноқта ағаңыздың» Тама, Табын, Жағалбайлы, Кердерісінен басқалары келе алмай, көңіліміз сәл қоңылтақсып отырған жайымыз бар. Рамадан мен Телеу – озалдан аққудың балапанындай аз тұқым екенін өздерің білесіңдер. Оның үстіне, әр жерде шашырап жүр. Ал, Керейіттер болса, қарамы едәуір көрінгенмен, қоныстары тым шалғай; Кіші Жүздің түу-у бір қиян шетінде отыр. Сондықтан жете алмапты!

	Әрине, берігіректегі, – Сырдың төменгі ағысындағы, – алты Әлімнің бір жуан бұтағы Қарасақалдар келе алмай отырғанда, аз ғана ағайынымызға сын айтудың өзі де қиындау. Әйтсе де, келгендері, ұлы жиынға қатысқандары, бәрі-бәрін өз көздерімен көріп, өз құлақтарымен естігендері оңды болатын еді.. Сәті түспеген-сынды!

	Дегенмен, ащы-тұщыны өздеріңмен бірдей татып келе жатқан өзге Жетіру ұрпақтарының тірлікте, шыға қалса – Сіздермен төбесі бір; өлсе – жатар шұңқыры ортақ! Демек, тағдыр-талайы ортақ! Сондықтан, егер Сіздер: «Ел билігін үш атаның үш жақсысына ұстатайық!» десеңіздер, біз де Жетірудың билік тізгінін арғы атасы әйгілі Қара батыр; өз әкесі – оғы қардай бораған орыспен де, қыл жалаулы қалмақпен де қайтпастан шайқасқан Бөкенбайдай асыл ер; өзі – күні кеше өзіңмен бірге Таналықты шабысқан, Жиембет Табын Тіленші мырзаны қалап отырмыз... – деп, Тама Қадыр батыр еңсесін көтеріңкіреп, шалқалай сөйлеген.

	Күллі Жетірудың игі-жақсылары да осы сөзді қылаусыз қолдайтындықтарын білдіріп, бір деммен ду ете түсті.

	Неге екенін кім білсін, осыдан кейін-ақ әлденеге жұрттың қабағы жадырап, кәдімгідей бір жаймашуақ ахуал орнаған. Сол ахуал жиын басы Сырымға да әсер етті ме:

	– Апырай, «шамның жарығы түбіне түспейді!» деуші еді... Ұлы жиынның тізгіні қолымда тұрғанда, бағанадан бері Байұлына сөз тимепті ғой! Әлде, «Өзі болған қыз – төркінін танымастың» кері ме бұл?! – деп, күле түсіп: – Жә! Ал, қане, Байұлының игі-жақсылары! Сіздердің қалаулыларыңыз кім? Сөз сіздерде! – деп, би қайтадан байсалды қалпына түсті.

	– Сырым шырағым! «Қарыстан – сүйем жақын!» деген. «Өзіңдікі – өзекке тепсең де кетпейді!» дейтін сөз тағы бар. Сен де солай ойлағансың ғой! Оқасы жоқ! Жиынды өзің басқарып отырып, сөз кезегін Байұлынан бастасаң, ағайынды алалағаның да, нағыз бұра тартқандық деген де – сол болмай ма!? Қайта, осының дұрыс! – деп, сөзін ақыл айтудан бастаған жал тұмсық, апайтөс кісі – Беріш Қара батыр иегін көтеріп алып, шоқша сақалының сүйірлеу ұшын елге қарай бір шошайтып қойды. («Неге бүйтеді?! – Қасында отырған ағасы – сақал-мұрты қудай аппақ Алдар би, осы бір өкшелес батыр інісінің мінезіне түсіне алмай, өмір бойы осылайша аң-таң, һәм қайран қалумен келеді. Бұ жолы да оның бетіне ажырая бір қарағаны болмаса, түк айта алмай, ләм-мим үнсіз қалды.)

	– Уа, халайық! – деді енді Қара батыр көпке қарап. – «Ата – балаға сыншы».. деген. Осы отырған бәріңіздің де бойыңыздан аталарыңыз айтып кеткен сондай сынның, ең құрығанда, анық бір белгісін әлі күнге дейін табуға әбден болады деп ойлаймын Мен. Сол секілді, біздің он екі ата Байұлының да әрқайсысына атамыз айтып кеткен сын бар. Ол күні бүгінге дейін айтылып келеді... және оны осы күнге дейін бекер деген де ешкім жоқ!

	Ендеше, «бірінде зорлық, бірінде қорлық, енді бірінде ұрлық қалды!» деп, әркім әртүрлі тақпақтап жүрген әңгімелердің бәрін тергемей-ақ қоялық; бірақ... Байұлының үлкені Шеркеште «ағалық қалды» деген сөзді бәрің мойындайсыңдар! Әрі өздерің күнде айтып та жүрсіңдер!

	Бүкіл Байұлы бас қосқан түндегі мәжілісте де осы сөз айтылмай қалған жоқ. Ақыры, тоқсан ауыз сөздің тобықтай түйіні – «бас биіміз Шеркеш болсын! Шеркеш болғанда да, оның бүгінгі аға биі Тұрманбет – енді бүкіл Байұлының бас биі болсын!» деп бәтуаластық.

	Әрине, «Байұлында: батырлық кімде қалды?!– Беріште қалды! – демейтін бе еді!? Мынадай алмағайып кезде, жаугершілік заманда, бас биіміз – Беріштен болсын!» – дегендер де шыққан. Ағайын! Батырлық, әрине, батырлық қой; ерлік қой ол! Дау жоқ! Алайда ағалық – жол көрсетер ақылдылық; ақыл айтар үлкендік емес пе?! Құдайға шүкір, қазақ қазір батырға кенде емес. Жанынан күсіп, жауға шапқандардың бәрі бүгінде батыр! Ал, қазаққа не жетпей тұр қазір?! – Осы ақыл айтар үлкендік, ағалық жетпей тұр, жарандар! Елдің басын біріктірер, татулыққа шақырар, жұртты жұдырықтай жұмылдырып іске қосар кісі жетпей тұр! Сондай кісі – бабасы Түрке биден, атасы Жомарт биден, әкесі Мұсылман биден бері халықтан тек алғыс алумен келе жатқан, мына Тұрманбет болады! – деп отырмыз. Сондықтан:

	– «Байұлының бас биі – Шеркеш Тұрманбет болсын» деп шештік біз! – деп... қайтадан иегін көтеріп алған Беріш Қара батырдың шоқша сақалының сүйірлеу ұшы бұ жолы тіпті қайқайып кеткендей болып еді. Бірақ онысын тап осы жолы ешкім де ерсі көрген жоқ.

	Қайта, соңғы жылдары ел ісіне қатысқандары ғана болмаса, бұрынғыдай киіп-жарып сөйлей бермейтін Ысық Бердалы би, Жаппас Дадырыс би, Тана Қосдәулет би секілді үлкендер мұны қуана қостап, бас изесіп қалған. Бұлардың қатарына енді кешеден бері көп сөйлемей, тек әңгімені тыңдап қана отырған Адайдың қарт батыры Атағозы қосылып:

	– Уа, халайық, жарандар! «Таудан аққан тас бұлақ, тасыса құяр теңізге! Күндердің күні болғанда, басыңа қиын іс түссе... Жақсыдан туған «жаман» да; жаманнан туған «жақсы» да, тартпай қоймас негізге!» – деген, бабалардан қалған сөз бар еді... «Тегінде бар – тек жатпас» деп те айтушы еді. Төрт атадан бері үзілмей келе жатқан бақ-дәулет пен билік мастандыра алмағанда, ендігі жерде Тұрманбет би бұзыла қоймас! Берейік Байұлының тізгінін Тұрманбетке! – дегенінде, Сырым бидің өзі бас болып, бүкіл он екі ата Байұлы Шеркеш Тұрманбетті қолдап шықты.

	Сол-ақ екен, қарақұрым халық қайта дуылдап, абыр-дабыр көпке дейін басылмай қойды.

	Осылайша...

	Неше ықылым замандардан бері халқы үшін отқа түсіп, кеудесін оққа төсеген; «асылы нұрдан жаралған» ұлы әулеттің бір ұрпағы өз халқына опасыздық жасап, ел билігінен аласталды да, Алаш жұртының Кіші Жүз аталатын бір бөлігінде ел ағалары үш атадан тарайтын ұрпақтың тізгінін өздерінен шыққан үш жақсының қолына ұстатып, Әлімұлын – Шекті Сегізбай биге; Байұлын – Шеркеш Тұрманбет биге, Жетіруды – Табын Тіленші биге тапсырды.

	Жаңа ғана өзі отырған төбе басындағы текшеге үш биді де бірдей шақырып алып, орынборлық қонақтардың қасына жайғастырған Сырым би:

	– Ал, аса қадірлі ағалар! «Ерім» деп ел сенген Бас билер! Әманда, елді хандар билеген секілді көрінгенмен, қай-қашанда күш бәрібір халық қолында қала берген. «Халық қаһарланса, хан тұра алмайды тағында!» деген сөзді айтқан біз емеспіз. Бабалар! Соның рас екенін, міне, қазір де көздерің көріп отыр. Хан Нұралы биліктен шеттетілді! Енді ол бұл елдің ортасына орала алмайтыны айқын. Сондықтан, ештеңеден жасқанбай, әрқайсыңыз өздеріңе аманат етілген жұртыңыздың тізгінін өз қолдарыңызға алыңыздар! Қорғаңыздар сол елді; қолдаңыздар! Баскөз де өздеріңіз болыңыздар! Үш ата баласының ендігі тағдыры – бұдан былай үшеуіңізге аманат! – деп, сәл кідірген.

	Осы кезде:

	– Дат, Сырым би! – деп, жаңа ғана келіп жайғасқан орнынан қамшысын екі бүктеп жоғары көтерген Шеркеш Тұрманбет би, әлдене айтуға оқталғанын анық байқатты.

	– Ия! Сөйлеңіз, би! – деп, Сырым еріксіз іркіліп қалды.

	– Уа, халайық! Ардақты ағайын! Дәл осы жерде, ендігі ел билеу ісі жөнінде мен бір ауыз сөз қосқым келіп отыр... – деп, Тұрманбет би әуелі төңірегіндегілерге түгел көз салып шықты.

	Ең алдымен, бізді Кіші Жүздегі бір-бір атаның басына Бас би сайлағандарыңа; ықыластарыңа мың да бір рахмет!

	Ал, екіншіден... – деді негізгі әңгімесіне енді ғана көшіп. – Екіншіден, Кіші Жүздегі үш ата баласының басына осы үшеуімізді қойғандарыңызбен, Алаштың Әлімұлы, Байұлы, Жетіру дейтін бұл үш тайпасының басын қосып, ішкі ортақ мүдделерін үйлестіріп отыратын, һәм соны әділдікпен шешетін; бұған қоса іргелес елдермен сыртқы қарым-қатынастарымызды да реттеп отыратын; құзіреті біздің билігімізден әлдеқайда жоғары бір орын болуы керек, жарандар! Ол орын – бүгін ғана емес, бұдан былай да ел тағдырын екшеп отыратын; ең болмаса, жылына бір рет шақырылуға тиіс, осы Халық кеңесі болса; бұл Халық кеңесінің өзінің де: «Төбе биі» дейміз бе, төрағасы дейміз бе, – әйтеуір бір басшысы және болғаны жөн! Кезінде, біз түгілі, үш жүздің тізгінін ұстаған үш ұлы биден де, – Үйсін Төледен, Қаракесек Қаз дауысты Қазыбектен, Алшын Әйтекеден де, – жауап сұралды. Солардың төбесінде де Әз Тәукедей ұлы ханымыз отырды. Олардан біз әулие емеспіз!

	Ендеше, біздің ісімізді де үйлестіріп отыратын; бізден де жұмыс талап ететін, бізден де жауап сұрайтын – сол секілді бір орын (Адам!) керек!

	Сондықтан, мен осы жерде, бұдан былайғы тағдырымызды шешуге тікелей қатысы болатын– Халық Кеңесінің Төбе биін әуелі сайлап алуымыз керек деп есептеймін.

	Ал, бүкіл Кіші Жүздің оң-теріс істерінің бәріне жауапкершілікті бір кісінің ғана мойнына артып қоймау үшін, қасына тағы екі кеңесші би қоссақ, артық болмайды.

	Біз жекелеген рулардың ақсақалдары мен билерінен ел тірлігіне қатысты жайларды сұрап, біліп, реттеп отырар болсақ; Халық Кеңесінің Төбе биі мен екі кеңесшісі үш ата баласының ахуалы мен аужайын бізден сұрап; кем-кетігін толтыруды бізге тапсырып; дау-дамайларын әділ шешуді, тағытағы басқасын бізден талап етуі керек. Ал, іргелес жұрттармен сыртқы қарым-қатынастарды олар тікелей өздері шеше ме, әлде... жандарал-губернатыр арқылы реттеп отыра ма – өздері білсін!..

	Ісіміз сонда бір жүйеге түсіп қалмай ма?!

	– Қане, бұған не дейсіздер?! – деп Байұлының Бас биі енді бүкіл халыққа назарын жыққан.

	Жұрт қайтсін... Әдеттегісінше, ел ағаларының, – төрде отырған ақсақалдар мен би, батырлардың, – аузына қарап, бір сәт үнсіз отырып қалды.

	– Жә! «Киіз кімдікі болса, білек те соныкі!» деген... Пікір өзіңіздікі еді, Тұреке! Енді ұсынысыңызды да өзіңіз айта кетіңіз! – деп, осы кезде Есентемір Сасықбай батыр Тұрманбеттің аузына сөз салғандай болды.

	– Несі бар?! Айтсам, айтам... Ол орындарға ылайық адамдар – тар кезеңге тап келіп, тығырыққа тірелген жұртымызды қияметтей бұл қиындықтан қайтсек шығарамыз деп, жаз бойы жарғақ құлақтары жастыққа тимей, бүкіл елге сауын айтып, бәріміздің басымызды құраған; сөйтіп, бүгін осынау Халық Кеңесін шақырып, тыңнан жол салып отырған азаматтар! Ерлердің еңбектері неге елеусіз қалуы керек!?

	Жоқ, ағайын!

	Желдің өтіне, жаудың бетіне шығу – талтаңдап төрге шығу емес! Оған жүрек керек! Бәлкім, басыңды бәйгеге тігуге де тура келер! Содан қаймықпай, осынау іске тәуекел еткен – мына Байбақты Сырым батыр...

	Сырым билерің! Мен Сырым мен оның бірқатар серіктерінің мына қимылын сондай жанкештілікке санаймын! Сондықтан да, Байбақты Сырым биді халық Кеңесінің Төбе биі етіп сайлауды ұсынамын! Ал, Төбе биге кеңесші болуға, Сырым бидің бірі – оң қолы; бірі – сол қолындай болып жүрген, әрі ағалары, әрі серіктері: Ысық Қаратау би мен Кете Көккөз би әбден ылайық деп білем.

	– Бұған қалай қарайсыздар, игі-жақсылар!? – деп, Шеркеш Тұрманбет би тағы да сөзінің соңын шеге қаққандай сіңіріп жіберіп еді...

	– Ойпырмай, өмірі бір... орнымен айтылған сөз екен бұл!

	– Тап басты, Тұрманбет би!

	– Әділдік бұдан өтіп не болсын! Уа, мына сөзді қолдайық, ағайын! Қуаттайық, жарандар!

	–Қолдаймыз! Қолдаймыз да, қуаттаймыз! – деп, у-ду, қостау-қолпаштау сөздердің тиегі ағытылды да кетті...

	–Ал, Сырым би! Көрдің ғой.. Халық түгел қоштап отыр! Ендеше, тізгінді қайтадан қолдарыңа алыңдар да, жиынды әрі қарай басқара беріңдер! – деп, Шеркеш Тұрманбет би бұ жолы орнына нығыздалыңқырап отырды.

	– Уа, халайық! Ардақты еліміз, ағайын жұртымыз! Қалағандарыңыз біз болсақ, қабыл болсын тілектеріңіз... Қай-қай істеріңді де атқаруға жанымыз құрбан! – деп, Сырым би бір тыныстаған.

	– Жарайды! – деді сонсоң қашандағыдай байсалды қалпына қайта түсіп. – Енді... шешуін күтіп тұрған басқа істерге де мойын бұрайық!

	...Жаңа ғана мен: «Сырт көзге елді хандар билейтін секілді көрінгенмен, қай-қашанда күш бәрібір халық қолында қала берген!» деген ем. Иә, бекерге айтқам жоқ ол сөзді! Расында қаһарлы күш те, күрмеуі қатты түйіндердің шешімі де – әрқашан халықтың қолында болған; бола береді де! Сондықтан, соңғы сөз де – әманда тек Сіздердікі болады, халайық! Бүгін де солай болуға тиіс!

	Неге мұны соншама қазымырлана айтып тұрмын?! – Өйткені, жандарал-губернатордың арнайы тапсырмасымен осында келіп отырған топ басшысы Меңдияр мырза Бекшора ұлы кеше, ел ағалары бас қосқан оңашалау бір кеңесте: «Іргелес елдермен, – мына казак-орыстармен де, анау башқұртпен де, – ара қатынастарды реттеу үшін, бұдан былай шептің екі бетіндегі елге де ортақ, Шекаралық Сот орнын ашайық!» – деген жандаралдың ұсынысын мағлұм қылды... Сот мүшесі он екі адам болса, соның тең жартысы – алтауы! қазақ болатынын; сол алты бірдей адам қорғаған қазақ мүддесі әділетті шешілетінін; Шекаралық Сот құрылса, бұдан былай башқұрт түгілі, казак-орыстың өзінің қазаққа тиісе алмайтынын; нәйеті, бұдан қазақ тек ұтпаса, ұтылмайтынын тәптіштеп-ақ бақты. Соған билер кеңесі келісім берсе, оңды болар еді, – деген тілегін де жасырған жоқ.

	Міне, көзі отыр... «Мұндай мәселені біз оңаша отырып шешпейміз! Халық Кеңесінің талқысына салайық... Көпшілік не дейді, сол болады!» – деп, біз көнгеніміз жоқ. Енді сол сөздің түйінін қазір өздеріңіздің орталарыңызға тастағалы отырмыз.

	Қане, бұған не дейсіздер?! – деп, жауап тосып қалды.

	– Ортақ Соты несі?!

	– Ол жерде орыспен айтысып отырамыз ба, сонда? – деп, Таз Құлжабай би мен Табын Есіркеп би секілді кісілер бұрқылдап;

	– Ал, келісе алмасақ, ара ағайындықты кім жасайды?

	– Танысыңмен болсын, бейтанысыңмен болсын, кәдімгі тірі адамдардың арасындағы достық-қастық қарым-қатынастардың бәрін, сол тірі адамдардың тілімен; айтысып-тартыса отырып шешетін біздің қазақтың жол-жоралғылары... енді бүкіл даудамайды өздері қағазға жазып қойған өлі әріптердің көрсетуімен ғана, содан қия баспай отырып шешкісі келетін орыс заңымен сәйкеспей қалса ше?! Ертең түсінісе алмай, керілдесіп жатсақ, мұның аяғы не болмақ?! – деп, Төртқара Өтебас би, Шекті Құдаш би, Шөмекей Ақтан би бастаған кісілер сұрақты жаудырып, наразылық өрши түсіп еді...

	– Қадірлі меймандар! Расында, осы мәселені әзірге қоя тұрсақ қайтеді? Жандарал бізге ойлануға мұрша берсін!

	Өйткені, осындай әңгіме былтыр да, әлгі Петерборға кеткен жандарал Апухтиннің кезінде де қозғалған. Қолайлы болса, алдымен хан Нұралы қауып түсер еді ғой шортандай! Қаппақ түгілі, басын алып қашқан. Ендеше, біз де ойланайық!

	Әрі десе... қазір жандаралдың бұл ұсынысын қабылдауға да, одан бас тартуға да даяр емеспіз. Бас тартайық десек, пайда-зиянын екшегеніміз жоқ! Қабыл алайық десек, әлі ештеңесін білмейміз. Оның үстіне, егер мақұл көрсек, бұл мәселені тағы да біраз уақыт халықтың талқысына салып; әлгі айтқан алты адамының алтауының да аттарын атап, түстерін түстеп тұрып, осы жолы жандаралға мына отырған өздеріңізден хаттап беріп жіберуіміз керек екен. Оған уақыт қайда! Күз болса, келді... Ел қысқы қоныстарына қарай қозғалатын мезгіл жетті! Кейбіреулер көздеген жеріне жеткенше әлі айлар керек! Жиын-той деп жүріп, ертең етегіміз ашылып, ел-жұртымыздың берекесі шашылып қалмасын! Алда да өмір бар ғой... «Сабақты ине де сәтімен!». Келер жылы кесімді сөзімізді айтармыз. Егер жандаралдың бізге жақсылық жасағысы келіп, шынымен-ақ емешесі құрып отырса, онда ең алдымен, елдің Жайық бойындағы ықтасынды қыстаулары жөніндегі казакорыстармен дау-дамайын шешсін! – деп, Тіленші би осы жерде әрі халықтың талабын, әрі басалқы сөзді қоса нықтап жіберген.

	Бұ жолы Меңдияр мырза аспады да, саспады да:

	– Қадірлі ел ағалары! Құрметті ақсақалдар! Менің ойымша, генерал-поручик барон Игельстром мырзаның дәл қазір сіздермен тіл табыса отырып жұмыс істегісі келгеннен басқа, еш ойы жоқ секілді. Өйткені... – деп, әлденені есіне түсіргісі келгендей, сәл ойланып қалған коллегиялық асессор Меңдияр Бекчурин іле ойын бірден жалғап кетті. – Өйткені, «Осындай шешуі қиын түйіндер көп болып жатса, оларды реттеу үшін, ел ағалары жиын біткен бойда, белгілі-белгілі кісілерден, өздері қалаған бірнеше адамды маған, Орынборға, тікелей Өзіммен жолығуға жіберсін! Сөйлесейік»... – деген ойын айтып қалды.

	Сөйтіп, жоғары мәртебелі генерал-губернатор мырза сіздердің мына жиында шешкен де, шеше алмаған да мәселелеріңіз жөнінде өздеріңізбен көзбекөз, бетпе-бет отырып әңгімелеспек; мүмкіндігінше, бәрі-бәрін мәміле арқылы реттемек.

	Ал, есесіне, Сіздерден де шапқыншылықты дереу доғарып, шеп бойындағы бекіністер мен форпосттардан мал айдап, адам байлап әкетуді біржола тоқтатуды талап етеді! Тіпті: «Көңілдерінде бөгде ой жоқ болса, қазақтар адалдықтарына Ант берсін!» – деп те тапсырды бізге.

	Әрине, адам біреуден адалдықты талап ету үшін, алдымен өзі адал да, әділетті болуы керек! Сондықтан, сіздер бұрын да, тіпті биыл да әкеткен адамдарымызды «қайтарамыз!» дегендеріңізбен, әлі күнге қайтармай отырғандарыңызға қарамастан, барон Игельстром мырза өз сөзінің адалдығына айғақ ретінде, әрі әділеттің бар екеніне көздеріңізді жеткізу үшін, Сіздерден бұрын Өзі жол көрсетіп, міне, Жайық бойындағы бекіністерде, Орал мен Орынбор түрмелерінде жатқан көптеген бауырларыңызды босату жөнінде, тиісті орындарға жөнелтілген бұйрығы мен ордерлердің көшірмелерін бізден беріп жіберіп отыр.

	– Міне, халайық, көріңіздер! Қараңыздар!.. Мынау– Орынбордан аттанған Смирнов отрядының ұстап әкеткен 66 адамы... Ал, мынау – төменгі Жайық шебінен Колпаков пен Пономарев отряды әкеткен және Сахарныйдың түбінен Назаров отряды ұстаған, жалпы саны – 102 адамның тізімі! Олар – кімдер? Қай бекіністегі түрмеде? – аты-жөндеріне дейін түгел көрсетілген. Міне, қараңыздар! Көріңіздер! Ертең-ақ барып, адамдарыңызды шығарып алуларыңызға әбден болады! – деп, бағана-ақ былғары сөмкесінен алып қасына қойған бірнеше парақ қағазды Меңдияр мырза жоғары көтеріп, ел көруі үшін бұлғалақтатыпбұлғалақтатып қойып еді... Мұндай қуанышты хабар естиміз-ау!.. – деп мүлде ойламаған шеркөкірек жұрт аяқ астынан қатты толқып: – Не дейді? Апырау, рас па мынаусы!? Қане, көрейікші қағазын! – деп ентелей ұмтылысып, әлгі қағазға неғұрлым қадала қараған сайын, жанарлары соғұрлым бұлдырап, ештеңе көре алмағандарына қапа болған ел телегейдей теңселіп кетті.

	Мына көрініске шыдай алмай, жүрегі тарс-тарс ұрып, атқақтай жөнелген Сырым батырдың... кәдімгі би Сырымның өзі осы кезде әлдене деп айғайлап жіберген. Сөйтсе:

	– Сендер де... әкеліңдер! Әкеліңдер сендер де!!! Жандыбай, қайдасың? Жәсірлер қайда?! Жеткіз! Әкел тез осында! – деп, Сырым өзі, батыр інісі Жандыбай сақаудың атын атап, безектеп тұр екен.

	Бірнеше жігіт өзеннің арғы бетіндегі сай бойына, тасалау жерге тігілген төрт-бес қараша үйге қарай атпен құстай ұшқан...

	Қалай әкелгендерін кім білсін, жұрт бір қараса... кілең жүдеу өңді, жүзі сынық, бет-ауыздары жүнжүн кісілер төбе басындағы билер мен қонақтардың қасына барып та қалыпты.

	Осы кезде ғана:

	– Уа, халайық! Құрметті меймандар! – деп айғайлаған Сырым бидің зор даусы жұрттың құлағына әрең жетті. – Жарандар! Жәсір алмасу туралы әңгіме көптен бері қозғалып келе жатса да, орайы келмей жүрген шаруа болатын. Масқара қылғанда, мына жандарал-губірнатордың мырзалығы бүгін бізден асып түсіп, әншейінде алудай-ақ алатын; ал, беруден – алдына жан салмайтын біздің қазақты өмірде бірінші рет өзге жұрттың адамы ұялтып отыр!

	Қайтеміз, болар іс болды, бояуы сіңді. Әйтсе де, «Сыйға – сый, сыраға – бал!» деген... Тізімдегі жүз алпыс сегіз адамымыздың орнына, Таналықтан біз әкелген жәсірлердің отызын ғана (іштерінде қамал бастығы мен казак-орыстың бір атаманы да бар!), біз де қайтарғалы отырмыз. Қалғаны – келіссөз басталмай тұрғанында-ақ, Хиуа мен Бұхарға сатылып кетіпті! Қолдан келгенінше, әлі де іздестіріп көреміз. Табылғанын қайтарамыз! Тіл табысуымыздың басы– осы екенінің айғағы болсын деп, жақында біздің жігіттер ұстаған бір жансызды, – Хажы Тарханнан Текеге бара жатқан саудагердің тонын жамылған бір армян жігітін және босатып отырмыз.

	Жәсір алмасу – әлі де жүргізіле бермек. Игілігі болғай!

	Ал, Меңдияр мырза! Құрметті хазірет!

	Әзірге осымен ризаласайық. Тағысын-тағы көре жатармыз! – деп, әлгі жүдеу өңді, жүзі сынық кісілерді қонақтардың қолына тапсырып еді.

	Қуаныштың көз жасы дегенді енді солардан көріңіз!!! Сомадай еркектер егіліп кеп еңірегенде, кешегі дұшпаныңның көз жасына қарау да – адамға тым қиын соғады екен..

	Жалпы жұрт абыр-сабыр боп жатқан осындай кезде, елдің толқыныс үстіндегі ахуалын пайдаланып, коллегиялық асессор Бекчурин (Ой, сұңғыла-ой! Сұңғыла!!!) қазақтардың Ант беруі жөніндегі әңгімені қайта қозғап, ел ағаларын соны тезірек өткізіп жіберуге асықтырған.

	Қолқ етіп түсіп қала жаздаған қазақтарды Құдай сақтады ма, әлде толқыныс үстіндегі қызуы әлі басылмай тұрған ыстық сезімдеріне Меңдияр мырзаның мына сөзі мұздай су шашып жібергендей әсер етті ме, әйтеуір ел ағалары бойларын тез жиып алған. Іле, жаңа ғана мүдіріп қалған бұлар, ба сы – Сырым бидің өзі болып, оған нақты да айқын жауаптарын ашық айтты:

	– Меңдияр мырза! Ант бере қоярлықтай, сіздермен әлі сөзіміз пісіп болған жоқ біздің. Жайық бойындағы өріс-қоныстарымыздың жәйі шешілмей тұрып, біз әзірге анттаса алмаймыз! Сондықтан, өзіңіз айтқандай, әуелі жандаралдың ұсынысы бойынша, осы жиын өткен бойда белгілі-белгілі билерден біраз кісіні Орынборға жіберейік... Губірнатыр сөйлессін! Егер, әлі шешуін таппай тұрған қиын түйіндерді үлкен ұлық мәмілемен реттер болса, Ант беру ешқайда қашпайды! Бірақ ол үшін жоғары мәртебелі жандарал мырза өзінің әділеттілігіне ақырына дейін адал болсын да; енді, біріншіден, мына Жайық бойындағы казак-орыстардың озбырлығына біржола тыйым салсын! Екіншіден, Жайықтың Бұхар беті қазақтарға қайтарылсын және қыс аса қатты болған жылдарда Самар бетке шығуға да келісіммен, рұхсат берсін!

	Сонда ғана анттасуға болады! – деп, Бекчуринді бөгеп тастады.

	...Бұл – Ұлы жиынның аяқталуға тақап та қалған кезі еді. Мынадай сөзден соң, екі арадағы әңгіменің беті біршама белгілі болып, бұдан әрі оны қазбалай берудің еш мәні жоқтығы айқын білінген. Сондықтан, екі жақтың да дағдарғандай қалпын байқаған «Халық кеңесінің» Төбе биі Байбақты Сырым енді жұртты ешқайда мойын бұрғызбай:

	– Ал, қадірменді халайық! – деп, бүгінгі айтылған сөздердің бас-аяғын өзі жинақтауға кіріскенін бір аңдатып өтті. – Жарандар! – деді сонсоң даусын қайта көтеріп. – Мынадай қиын кезеңге тап келгенде, күллі Кіші Жүз халқы бас қосқан үлке-е-ен жиын өткізудегі мақсатымыз – «Бұл тығырықтан қайтіп шығамыз? Қайтсек, еліміздің елдігін сақтап қала аламыз?!» – деген сауалдарға жауап іздеу еді.

	Ақыл қосқан, кеңес берген баршаңызға рахмет! Меніңше, Халық кеңесі мұратына жеткен секілді.

	...Өз халқының еркіне қарсы шығып, өзгенің шылауына ерген; сөйтіп, ақыры жат жұрттың ел ішіндегі сойыл соғарына айналып отырған ханды да, хандық билікті де аттан аударып тастадыңыздар! Хан Нұралыны аластап тындыңыздар!

	...Таратылғанына отыз жылдай болған «Хан кеңесінің» орнына, өздеріңіз құрған «Халық кеңесі» туын тікті!

	Тар кезеңге тап келген ел тізгіні – төреден кеткенмен, жатқа кеткен жоқ; бәрібір осы елдің өз игі-жақсыларының қолына көшті!

	Әрине, бұл – тек қана Нұралы ханның әлсіздігінен болған жоқ; тек қана Нұралы ханның жеңілісі де емес. Соған қоса, бұл – жат жұрттың қазақ ішіндегі қызметші малайына айналып бара жатқан ханның да, хандық биліктің де дәурені өткендігінің, мезгілі жеткендігінің белгісі болатын.

	Әйтсе де, ханды да, хандық билікті де – баяғыша, «өзіміздің елдігіміздің белгісі еді; түп негізіміз солтұғын», – деп, емексіп жүргендер әлі көп екенін жақсы білем. Дағдарып қалған ел енді ғана есін қайта жиғанда, сондай ағайындардың да көңіліне қарап, наразылық отын өршітпейік деп қана, Хиуадағы Қайыпты хандыққа шақыруға қарсы болғанымыз жоқ! «Ең жақының ем! Баяғыдан жанашырың мен едім! Осылай шешсеңдер, ниеттеріңнің құлымын!» – деп, келіп жатса, құба-құп! Қарсы аламыз!

	Ал, келмесе ше?!

	Келмесе де, еркі өзінде! Өздерің құрған қолтума «Кеңестерің» сіздерді жетімсіретпейтініне менің иманым кәміл! Өйткені, бұл – өздеріңнің, мына Алаш баласының өз төлтумасы!

	Және... жақсы ырымға жорып отырғаным:

	«Келіннің – аяғынан; қойшының – таяғынан!» дейтін елміз ғой! Қолтума «Кеңестеріңіздің» алғашқы аяқ алысы қуаныштан, жақсылықтан басталды.; тап осы тұста жәсір алмасу жүріп, бір жүз алпыс сегіз адамымыз күні ертең-ақ азаттыққа, Құдайдың мына кең дүниясына шығатын болды; сол қуантып отыр!

	Тағы да айтарым:

	– Қолтума «Кеңестерің» құтты болсын! Өмірлі болсын! Игіліктеріңе қызмет қылсын, халайық! – деп еді... Телегейдей толқыған қалың ел бір сәтте, бір деммен:

	– Әумин!!! – дегенде, кең дала да әуелі кеуде кере бір дем алып, сонсоң... терең күрсінгендей болды.

	***

	Әлқисса...

	Халық кеңесі осымен аяқталып, арқаларындағы аса ауыр да, үлкен жүк түскендей көрінгенімен, барша істің басы-қасында жүрген Сырым бастаған ел ағалары мойындарындағы жұмыстардың әлі де тиянақ таппағандары көп екендігін естерінен шығарған жоқ.

	Сол жұмыстардың ең бастысы: Жайық бойындағы ықтасыны мол қысқы қоныстардың жәйі мен соған қол жеткізбей тұрған казак-орыстардың озбырлығы; әсіресе, солардың шепке жақын барған қазақ ауылдарын шауып-шаншып, ылаң салып отырғанын тыйғызу еді.

	Кешелері Халық кеңесінде осы мәселе көтерілгенде, шыдамдарының шегіне жетіп, ыза-кегі әбден қайнаған елдің қалай өрекпігенін өз көздерімен көрген орынборлық қонақтар, әсіресе топ басшысы Меңдияр Бекчурин, сол жерде жұртқа жалынғандай боп отырып, оларға әрең басу айтқан.

	Сөйтсе, осындай жайттың боларынан жандаралдың өзі де қауіптеніп отыр екен... Сондықтан да:

	– «Ел ағалары кейбір түйіндерді өздері шеше алмаса, бірден баяғыша тентектікке баспай, әуелі өзіме келіп жолықсын! Ол үшін, жиын өткен бойда, басты-басты бірнеше адамды маған, Орынборға жіберсін!» – деп, сәлем айтыпты.

	Онсыз да, Халық кеңесінің шешімдері мен талаптарын жандаралдың алдына қою үшін, елдің басты-басты адамдарынан біраз кісіні қалайда Орынборға аттандыру керек деп, бұлар әлдеқашан шешіп қойып еді. Меңдияр мырзаның әлгі сөзінен кейін, арқаны тіпті кеңге салған игі-жақсылар, ел алдында тұрған осы екі күрделі мәселені шешу үшін, билер мен батырлардан іріктелген он алты адамды, жүз шақты қосшы-қолаңдарымен, бір-ақ аттандырған болатын.

	Көп ұзамай Тұрманбет би бастап барған осы топ есен-сау елге оралғанда, жұрт мәз-мейрам боп, ойын-той жасап, бір жырғап қалды. Өйткені, халық кеңесінің өкілдері жандаралдың құрметін көріп, сыйсияпат алып қайтқанға ғана мәз болмай, бұ жолы барған шаруаларын түгелдей тындырып қайтыпты... Біріншіден, «Егер жандарал мырза шептің екі бетіндегі елдің де тыныштығын ойласа, шепке жақын қоныстанған қазақ ауылдарын шауып-шаншып, озбырлық көрсетіп отырған казак-орыстардың шапқыншылығына тыйым салсын!» деген Халық кеңесінің талабы бойынша, Орынбордағы Шекара істері жөніндегі Хыдудиа маһкамасының бастығы жандарал Зенбулатовты да, Текедегі казак әскерлері Уәйіске кеңсесінің бастығы біргәдір Акутин мен оның орынбасары атаман Донсковты да шақырып алған жандарал-губірнатыр, оларға бұдан былай қырға әскер шығарып, өп-өтірік «барымта» жасауға үзілді-кесілді тыйым салған бұйрық берген.

	Екіншіден, «Бұдан былай Жайықтың сол жақ бетіне келген қазақтарға ешкім тиіспейтін болсын! Ал, биыл... Сақарлы бекінісінен120 Үйшікке121 дейін қоныстануға 70300 (жетпіс мың үз жүз) үйге Мен рұхсат етемін» – депті бүкіл қызметкерлерінің көзінше! Ал, халық кеңесінің ендігі жерде ел билеу тәртібін мүлде жаңа негізде қайта құру туралы шешімдеріне жандарал-губірнатыр әуелі ойланып қалған екен. «Сонда хандарыңды қайтпексіңдер?» – деген сауалына: біріншіден, «Хан орнынан кеткенмен, ел иесіз қалған жоқ!» – деген жауап алған соң; екіншіден, елдің жаппай наразылығы туралы және тек Ханның өзіне ғана емес, бүкіл әулетіне тағылар айып пен ауыр кінәлар жайлы хат тапсырылған соң; үшіншіден, ызалы ел Ханды төменгі Жайық шебіне, Кінәз қалаға122 дейін қуып тастағанын естігеннен кейін, «Ұлы мәртебелі патшайым анамыз тағайындаған адамға қастандық жасалып жүрмесін!» – деп ескерткеннен басқа ештеңе айта алмаған үлкен ұлық, әлгі шешімдерге де қарсылық білдірмепті.

	Сөйтіп, үш ата баласының тізгіні өздерінен шыққан жасы да, жолы да, ел ішіндегі беделі де үлкен үш биге берілгенін ақыры қолдаған.

	Ал, халық кеңесінің басшылығына әрі батыр, әрі би Байбақты Сырымның сайланғанын; оған кеңесші ретінде екі бидің: Ысық Қаратау мен Кете Көккөздің тағайындалғанын тіпті құп көргендей болыпты.

	Мұнымен тынбай, осы алтауы – елдің ең сенімді басшылары ғана емес, сонымен бірге ең құрметті адамдары да екенін куәландыратын арнайы құжат беріп, «Бұларды күллі Кіші Орданың қазақтары ғана емес, бұдан былай шеп бойындағы бүкіл бекіністер мен қамалдардың басшылары да дәл солай құрметтейтін болсын!» – деген нұсқау жіберіпті...

	Осыларды айтқанда, жүзі жайнап, көзінен от ұшқындап кеткен Байұлының Бас биі Шеркеш Тұрманбет:

	– Мінеки... Өздеріңіз көріңіздер! Қараңыздар... Кімдерге рұхсат берілген! Қандай-қандай жерлерге қоныстансын деген!? – деп, екі-үш парақ қағазды өзінің сегіз қанат үйінің төрінде бүгін қонақ болып отырған ел ағаларына аса бір риза көңілмен ұсынып еді... Оқи білмейтін жұрт қолына тиген әлгі қағаз жылжи-жылжи келіп, ақыры Сырым бидің серқатибі Абдулфатих молдаға жетті.

	Мұндайда төресініп, маңғаздана қалатын дамолла бұ жолы да дағдысынан жаңылған жоқ. Қағаздың бүктеуін жазып, «Құдай-ай, күллі жұртқа жұмбақ болып отырған сен бе едің?!» дегендей бәлсіне қарап біраз отырды да, баяу оқи бастады:



	Бірінші, мына адамдар Калмыков пен Кулагин123 бекіністерінің арасын қоныстансын:

	Масқар Шектібай Өтен баласы – 500 үй;

	Қызылқұрт Жанбай батыр Сегізбай баласы – 400 үй;

	Беріштер: Дүйсен би – 7 мың үй;

	Шойтас батыр – 7 мың үй;

	Қошқар батыр – 500 үй;

	Ақкете Көккөз би – 500 үй;

	Шекті Мүсіреп Биқұт баласы – 400 үй;



	Екінші: Ал, мыналар Калмыковтың қарсысына қоныстансын:

	Алаша Сыпыра би – 3 мың үй;

	Масқар Дөнен батыр Итемген ұлы – 1 мың үй;



	Үшінші: Мына адамдар Сарайшық қамалының қарсысына қыстасын:

	Шектінің Қарабай сұлтаны – 1 мың 500 үй;

	Алаша Медет би – 3 мың үй;

	Шеркеш Сарша Өріс ұлы –1 мың үй;

	Шекті Шүкірәлі батырдың баласы Байнақ пен оның бауыры Сейітмұхамед Сегізбайұлы – 300 үй;

	Адай Әліқыран батыр Имантай баласы – 500 үй;



	Қаракөлді қыстасын;

	Байбақты Ақымбет Қаратай баласы – 800 үй; Баянтоғайда қыстасын;

	Төртінші: мына адамдар Үйшік пен Сарайшықтың арасына қыстасын:

	Шеркеш Жарқынбай батыр – 3 мың үй; Ысық Қаратау би – 10 мың үй;

	Мына адамдар Үйшіктің қарсысына, Ақтөбе деген жерге дейін қыстасын:

	Таз Құлжабай би Бекқұл баласы – 3 мың үй; Есенбай би Құртқа баласы – 1 мың үй;

	Мыңдәулет батыр – 1 мың үй. Небары: 45130 (қырық бес мың бір жүз отыз) үй. Қалған 25 (жиырма бес) мыңнан астам үй: Байбақты

	Сырым, Табын Тіленші, Тама Қадыр, Беріш Қара, Есентемір Сасықбай ауылдары арнайыбұйрықпенорналастрылады...»



	Бәлденіп әрең оқып шыққан Абдулфатих молда, өзі секілді, өзгелердің де іші пысып-ақ кеткен шығар деп, қағаздан басын салғырттау көтеріп еді. Жұрт шыбынның ызыңы естілердей тып-тыныш боп, еміне тыңдап отыр екен.

	Онымен қоймай, бұл тоқтаған бойда:

	–Пай-пай! «Біткен істің міні жоқ; бітірген ердің кемі жоқ!» деген... Келістірген істерің екен бұл! Баяғыдан бері хан бітіре алмаған шаруаны, мына Сырым би бастаған Халық кеңесі – қолтума Кеңесіміздің адамдары шешіп берді ғой. Шүкір! Тәуба, тәуба!!! – деп риза болып, жұрт қауқылдасып ала жөнелді...

	...Осы топтың хабарын күтіп, бірқатар ел ағалары Жіңішке бойынан әлі көшпей отыр еді. Бүгін Байұлының Бас биі Тұрманбеттің үйінен қонақасы жеп, көңіл қуантар хабар естіп, ауылдарына қайтып келе жатқанда, көңілін әлдебір шаттық кернеген Беріш Алдар қарт қасындағы серігі – халық кеңесінің Төбе биі Байбақты Сырымға мейірлене қарап:



	– Ия, Сырым шырағым!

	Қарадан хан болдың,

	Айырдан нар болдың.

	Жоқтан бар болдың!

	Көнеден дәурен озды,

	Көндей қамқа тозды,

	Боздан бурыл озды!

	Атадан ұл озды,

	Анадан қыз озды.



	Бұл не деген заман болды!? – деп, сынай сауал тастаған.

	Сырым би көкірегі даңғыл қарттың көкейін түсіне қойып:



	– Ия, Алдар аға! – деді, інілік ізетінен жаңылмай..

	Қарадан хан болсам,

	Халқым қалаған шығар!

	Айырдан нар болсам,

	Атам қазақ үлектей жараған шығар!

	Жоқтан бар болсам,

	Құдайым қараған шығар!

	Көнеден дәурен озса,

	Мезгілі жеткен болар.

	Көндей қамқа тозса,

	Күтімі кеткен болар.

	Боздан бурыл озса,

	Жүйріктігі болар!

	Атадан ұл озса,

	Еректігі болар.

	Анадан қыз озса,

	Зеректігі болар.

	Заманға да сол керектігі болар! – деп, көптен бері бір көтеріле сөйлеп еді...



	– Жарайсың, Сырымжан, жарайсың! Қадамдарың қайырлы болғай... Менің де естиін дегенім – осындай бір айыз қандырар сөзің еді! – деп, Алдар би алғысын жаудырып жіберді.

	– Сізге де рахмет, Алдар аға! Тар кезеңге тап келіп, тынысы тарылғандай болған жұртымызды бір төбенің басына шығарғандаймыз... Енді келер күні қандай болар?!

	Тек бір Алла жар болғай-дағы оған! – деп, Жаратқанға іштей мың да бір шүкіршілік еткен Сырым би, алдағы алмағайып күндерге ой жіберіп, бұлыңғыр заманының бұдан кейінгі бейнесі қандай боларын болжағысы келгендей, көгілжім тартып тұрған түу-у алыс көкжиектен көз алмай қарай берді, қарай берді...





	Оглавление

	І-тарау

	ІІ-тарау

	ІІІ-тарау

	ІҮ-тарау

	V-тарау

	ҮІ-тарау

	ҮІІ-тарау





Notes


	[←1]

Порта – ол кезде Түркияны осылай атаған





[←2]

Емельян Пугачевтi айтып отыр.





[←3]

Адонис – махаббат пен сұлулық пiрi Афродитаның өзi ғашық болған, өсiмдiктер мен жер құнарлылығының тәңiрiсi. П. Завадовский – Екатерина II фаворитi, шынында сұлу жiгiт болған.





[←4]

Урал – Е.Пугачев бастаған Жайық қазақтарының көтерiлiсiн мүлде естен шығару үшiн, Екатерина II Жайықты Урал деп атауға Указ шығартқан.





[←5]

1767 жылғы Комиссия – Күллi Ресейге ортақ Заң жинағын түзу үшiн, II Екатеринаның айтуымен құрылып, бiрақ түк өнбейтiн болған соң, ақыры 1768-1774 ж. Орыс-Түрiк соғысының шығуына байланысты таратылып жiберiлген комиссия.





[←6]

Бiздiң Павлуша – Павел Сергеевич Потемкин. Г.А. Потемкиннiң жақын туысы. 1783 жылы Кахетия мен Картвелия ханы Ираклий III-нi Россияға бодан болуға сендiргенi үшiн, II Екатерина оны 1784-88 жылдар аралығында Кавказ, Саратов генерал-губернаторы етiп тағайындаған.





[←7]

Г.Державиннiң «Фелица» атты одасынан кейiн, Екатерина II оған алтын насыбай сауытын сыйлап: «Қырғыз-қайсақтың патшайымы Фелицадан – мырза Державинге» – деп жазғызып берген.





[←8]

«Ұлы Петр 1722ж. Парсы жорығында жүргенiнде Астраханьда болып, осы бiр Орда жөнiнде хабары барлардың бәрiнен де ол жайында сұрастырып көрдi; бұл Орда қайткенде де Россияның қанаты астына кiргiзiлуi керек; өйткенi, Азиядағы күллi елдермен қарым-қатынас та, Россия жаққа пайдалы да тиiмдi шаралар да – тек солардың жерi арқылы жүзеге аспақ» (Аударма – автордiкi.Қ.М.)





[←9]

Әлгi бiр хат – 1783ж. 3 июльде А.И. Апухтинге жазылған хат.





[←10]

1773 жылы – Емельян Пугачев көтерiлiсі шыққанын айтып отыр.





[←11]

Урал казактары қаласы – қазiргi Уральск





[←12]

Жем – Эмба өзенi





[←13]

деташамент – жеке-жеке дербес отрядтар





[←14]

Александр Ланской – Екатеринаның фаворитi; белгiсiз дерттен тым тез дүние салған.





[←15]

Земира – Екатеринаның ең жақсы көретiн итi; ағылшын левреткасы тұқымынан; А.Ланской да, бұл ит те Царское селода жерленген.





[←16]

Оқиғалардың барысы... – 1785 жылы басталған Кавказдағы бұл соғыс келесi ғасырдың екiншi жартысына дейiн созылып келген.





[←17]

«Сиятельный граф! Сiздiң шапағатты құзырыңызға өзiмнiң ой-пiкiрлерiмдi жолдай отырып, бiз секiлдi пендеңiздiң кем-кетiгi болса – толтырып, артық айтқаны болса – алып тастап, өз қолыңызбен енгiзген ескертулерiңiзбен бiрге, мынау рапортты қайтарып жiберуiңiздi құлдық ұрып өтiнемiн. Өзiңiзге шын жүрегiммен берiлгендiгiм әрқашан ақ көңiлiм мен адал ниетiмнен көрiнер; ал, бұл өзiңiздi ылғи арқа тұтып, ылғи да алғысымды жаудырып жүретiнiмнiң, сондай-ақ, сiздiң шапағатты құзырыңызға әрдайым құлдық ұра қызмет ететiнiмнiң белгiсi болмақ». Барон Игельстром..» 1785 жылдың 24 февралi.» (Аударма автордiкi)





[←18]

Алтын оқаның жалпақтығы екi елiдей болса... – Екатерина II тұсында генералитеттiң шенiн айыру үшiн, кафтанның жағасына лавр жапырағы тақылеттес екi түрлi оқа салынатын болған. Бiрi жiңiшке – жарты вершок (2,2см.), екiншiсi – жалпақтау – бiр вершок (4,4). Мысалы, бригадир – бiр жiңiшке оқа; генерал-майор

– бiр жалпақ оқа; генерал-поручик – бiр жiңiшке, бiр жалпақ оқа; генерал-аншеф

– бiр жiңiшке, екі жалпақ оға жағасына салғызған.





[←19]

артикул – әскери устав.





[←20]

Шарфын белiне байлап... – генералитет салтанатты қабылдауға келгенде, рәсiм бойынша, белi шарфпен буылуға тиiс болған.





[←21]

Емельян Пугачевтi айтып отыр.





[←22]

Charmant – өте жақсы; мақтауға тұрарлық; тамаша деген мағынада (французша).





[←23]

Princi pes – принцип, пiкiр...





[←24]

Иә , иә,. дұрыс принцип!





[←25]

Ұлы мәртебелiм, ойымдағыны ашып айтуға рұхсат етер ме екенсiз?!





[←26]

Менiң әрқашан жұрттан талап етерiмнiң өзi – сол...





[←27]

Өте жақсы, барон!





[←28]

Да, да... барон! Я нахожу, что это прелестно! (Иә-иә , барон! Бұл ойыңызды да мен өте орынды деп бiлем!)





[←29]

Батырша …Әлиев – (Абдулла Алеев, 1710-1762) Молла. 1755ж. башқұрттар көтерiлiсiнiң басшысы. 1756 жылы Шлиссельбург қамалына отырғызылған.





[←30]

Үбәшi тайцзы бастаған ұлы сүргiн – Едiл қалмақтарының 1771 жылы қайтадан Жоңғарияға түп көтерiле қашып көшуiн айтып отыр.(ҚМ.)





[←31]

Уәйіске кеңсесі – Жайық казактарының әскери кеңсесі





[←32]

Қаратон – атаман Харитонов (1783 ж.жазалау отрядын басқарған)





[←33]

Күлініп – атаман Кульнев (1784 ж.жазалау отрядын басқарған)





[←34]

Шағанақ – атаман Чаганов.





[←35]

жәсір – шабындыда қолға түскен адам (тұтқын).





[←36]

Бұхар бет – Жайықтың шығыс беті





[←37]

Сұлтансиық – Асқар, Масқар, Алаша, Әлке, Тана аталатын бес атадан құралған Байұлының бір тармағы.





[←38]

Самар бет – Жайықтың батыс жағы





[←39]

Пугаш батыр – Емельян Пугачевті айтып отыр. Сырым онымен бірге соғысқан.





[←40]

Өлеңті,





[←41]

Шідерті,





[←42]

Аңқаты – өзен-сулардың аттары.





[←43]

Тасоба – жер аты, Аңқатының бастауы сонда деседі.





[←44]

Орманбет би – Ноғай ұлысының ең соңғы ұлы биі делінеді.





[←45]

Казак-орыстар жаппай көтерілген кез – 1773-1775жж. Пугачев көтерілісі...





[←46]

арғы бет – Самар бет, Нарын жақты айтып отыр.





[←47]

Қалмақ көшкелі – 1771 ж. қалмақтардың Үбәші тайцзы бастаған ұлы сүргіні. Жоңғарға қашып кеткені айтылып отыр.





[←48]

Пугаш батыр – Емельян Пугачев.





[←49]

Кіріптарлық қамытын мойнына ілді... – 1783 ж. Қырым хандығының құлауын айтып отыр.





[←50]

Мейман –тұтқын болып жүр деседі – 1783ж. Шағынгерей Воронежге әкелініп,

«мырзақамақта» ұсталған.





[←51]

Бөлек деген жұрт – поляк жұртын айтып отыр.





[←52]

«... орыспен алты-жеті жыл арпалысқан» – 1768/74 жж. Орыс-Түрік соғысын айтып отыр.





[←53]

Күшік-Қайнарлы – 1768/74 жылдардағы Орыс-Түрік соғысының соңында бітім жасалған жер.





[←54]

«Қозылы деген жердегі ұрыс» – 1774 жылы А.В.Суворовтың Козлудж түбінде түріктерді тас-талқан қылғанын айтып отыр.





[←55]

Суорып деген батыр жандарал – осы Орыс-Түрік соғысында көзге түскен генерал, Пугачев көтерілісіне қатысқандарды қан сасытып қырған қолбасы, кейін генераллиссимус болатын А.В.Суворов.





[←56]

Хажы Тархан – қазіргі Астрахан. Қазақтар осылай атаған; ал кейде «Айдархан», «Аштархан» деп те атай береді.





[←57]

Жаяу әскерде.. қызмет еткен –1761/62жж. А.В.Суворов Астраханның жаяу әскер полкінде қызмет еткенін архив құжаттары да растайды.





[←58]

Разбойник – қарақшы; құжаттарда да дәл осылай делінген.





[←59]

Дәл осы мағынадағы А.В.Суворовтың граф П.Панинге 1775 ж. 22 маусымда жазған хаты сақтаулы. Ол «Пугачевщина» материалдары жинағының ІІІ томында да басылған.





[←60]

Теке –қазіргі Орал қаласы.





[←61]

Мінәнай – Орынбор түбіндегі Айырбас сарай (Меновой двор).





[←62]

Мәзін – азаншы.





[←63]

Надворный советник – І Петр белгілеген лауазымдық дәреже бойынша, ҮІІ кластық азаматтық шен. Губерниялық мекемелердің бөлім меңгерушісі деңгейінде





[←64]

Дуддут маһкамасы – Орынбордағы шекара комиссиясы. Қыр қазақтарына ғана емес, бүкіл «бұратаналардың»ісіне тәптеш (тергеу-тексеру) жүргізетін мекеме.





[←65]

Естек – башқұртты біздің қазак кейде «естек» деп те атай береді.





[←66]

Сұлтанай – қазіргі Башқұрстан жеріндегі бір ауыл.





[←67]

ағамандар –казак-орыстардың әскери старшиналары. Асылы, «ағамандық» – оғайлы заманынан орыстарға ауысқан сөз болуы керек. Доспанбет жырауда: «Азаулыда аға болған ерлер көп еді» деген сөз бар.





[←68]

Үйшік – Гурьев (қазіргі Атырау) қаласының ертедегі аты.





[←69]

«екі нән бекірені аяғына басып тұрған қарулы казактың суреті бар» қағаз – Жайық қалашығындағы» әскери кеңсе гербісінің суреті сондай болған.





[←70]

Тоқта! Тоқта дейім, сайтанның сапалағы!





[←71]

Салындылы – Карши форпосты





[←72]

Сақарлы – Сахарный бекінісі





[←73]

Түйемойын – Коленный аталған форпост





[←74]

Қырық арба – Антонов форпосты





[←75]

Қазан кеткен – Котельный форпосты





[←76]

Офицер мырза! Жоғарғы орындардың берген құжатын Сіздің жыртуға қақыңыз жоқ! Мен Орынбор шекаралық экспедициясына арызданамын!!!





[←77]

Іһмм! Арызданғысы келеді мұның!





[←78]

Байлаңдар мынаны!!!





[←79]

Ал, арызданып көр!Қанша арызданар екенсің...





[←80]

Немене??? Не дедің сен?!





[←81]

Рассыпной– Жайықтың жоғарғы жағындағы бекініс.





[←82]

реляция – ресми қатынас қағаз; хат.





[←83]

1774 ж. Аса қатерлі 4 айлық қоршаудан абыроймен шыққан бұл қалаға Ек ІІ: «Достопамятная Уфа» деген атақ берген.





[←84]

губерниялар аралық ішкі мәселелер – Уфа, Сіңбір және Орынбор губерниялары бір Әкімшілік аймаққа кірген; бір-ақ наместникке бағынған.





[←85]

ПИКЕТ – шағын шолғыншы топ.





[←86]

Жаманқала – болашақта Оренбург болады деп, іргетасын Кирилловтар қалаған қала; қазіргі Орск.





[←87]

Намазтау – Орск тұрған жер.





[←88]

Шахмамай – Ноғайлы жұртының белгілі ұлыс басы.Ол билеген ұлыс құрамына қазіргі Қазақстанның Батыс және Орталық бөлігінің біраз жері кірген.





[←89]

Бірәбіржан тауы – орыстар Намазтаудың атын өзгертіп, оның басына өздері салған Преображенск шіркеуінің атымен, тауды да «Преображенск тауы» деп атаған.





[←90]

«Қарақол» әдісі – орыс мушкетерлерінің «қараколе» дейтін ұрыс тәсілі. Мұны кейде «улитка» («ұлуша қимылдау») әдісі деп те атаған.





[←91]

Не зат? – Батысқазақстандықтардың кейбіреуі «Ол не?» дегенді күні бүгінге дейін «Не зат?» деп сөйлейді.





[←92]

«бестаубай пөшкі» – қамал зеңбірегі; «вестовая пушка».





[←93]

«Ия, ақа» – Батыс Қазақстанда «аға» дегенді «ақа» деп те айта береді.





[←94]

коллегиялық асессор – Азаматтық шені бойынша ҮІІІ сыныптық дәреже.





[←95]

тұрақты да, тұрақсыз да әскерлер – регуляр және иррегуляр әскерлер.





[←96]

рескрипт – жалпы жұртқа жария етілген Патшаның хаты





[←97]

хрансуздарға – «француздарға» деген сөздің жағымсыздау айтылуы.





[←98]

старшын – орыстардың аузындағы сөз. Бұл тұста қазақтың ел басқару үлгісінде ондай лауазым жоқ!





[←99]

«Bene diagnoscitur, bene curatur» – латынша, «Жақсы танып-білген дертті жақсы емдейсің» деген сөз.





[←100]

«Diagnosis bona – curatio bona!» – бұл да латынша;





[←101]

Че смотришь, скотина! Только теперь узнал хозяйна? – Неменеге қарайсың, хайуан! Иеңді жаңа танып тұрсың ба?





[←102]

Пшел вон, собака, пока тебя опять не посадили!!! – Жоғал ит! Қайтадан түрмеге тықсын демесең!





[←103]

Полноте... Полноте, Данилл Дм. – Жә-жә... Жарайды, Даниил Дм.





[←104]

Қырғызқайсақ халқы руларының тізімдемесі.





[←105]

Ресей боданы Қырғызқайсақ халқының Кіші Ордасына кіретіндердің тізімдемесі, рулардың саны, атаулары және қай ру күшті, қай ру орташа, қай ру әлсіз; һәм оларды кім басқарып отыр.





[←106]

«Ең күшті тайпа – Алшын, ол: Қаракесек және Байұлы болып екіге бөлінеді. Қаракесек – бәрінен де күшті, бұған 6 ру кіреді. Оның ішінде Шекті, Қаракесек, Қарекете, Қарасақал дейтін 4 руды Нұралы хан басқарады. Ал, Шөмекей, Төртқара аталатын 2 руды Ералы сұлтан билеп отыр.

Байұлы Қаракесекке қарағанда орташа ғана ел; оған 12 ру кіреді; бәрін билеп отырған Нұралы хан; атап-атап айтсақ, олар: Адай,Жаппас, Алаша, Байбақты, Беріш, Масқар, Таздар, Есентемір,Алтын, ысық, Шеркеш, Тана.

Жеті ру, яғни бір жерге бас қосқан 7 ру – ең әлсіз ел; мұның ұлыс басы Айшуақ сұлтан. Оған кіретіндер: Табын, Тама, Кердері,Керейіт, Жағалбайлы, Телеу, Рамадан.

Қысқасы, ханның қол астында – 16. Ералы сұлтанның қарамағында – 2; Айшуақ сұлтанның иелігінде – 7 ру бар. Небары – 25 ру».

Тізімдемені жасаған: Оралдағы Уәйіске кеңсесі бастығының орынбасары, Премьер-майор Даниил Досков».





[←107]

Құттымұханбет елші Тәуекелов – баяғы Құтлу-Мұхаммед Тевкеловті айтып отыр.





[←108]

серқатиб – хатшы /секретарь/





[←109]

Титулярный советник Оренбургской экспедиции по пограничным делам – Шекара істері жөніндегі Орынбор экспедициясының титулярный советнигі. (Титулярный советник –ІХ сыныптық шен).





[←110]

Честь имею, господа!!! – «Арым – жанымның садақасы, мырзалар!» деген секілді сөз.





[←111]

1192 – ұлу жылы – 1785 жыл





[←112]

Әсет айы – шілде





[←113]

Теке – қазіргі Орал қаласы.





[←114]

конфидент – астыртын агент; тыңшы.





[←115]

салауаты шәрифтің мағынасы: «Ия, Алла! Пайғамбарымыз Мұхаммедке және оның әулетіне Хазіреті Ибраһим мен оның әулетіне рахым қылғаныңдай рахым ете гөр!» – деген сөз.





[←116]

«Раббәнәә әәтинәә»... салауаттан кейін осылай басталып оқылатын дұға.





[←117]

Ноғай молда – Татар, башқұрт молдалардың бәрін Батыс Қазақстанда «ноғай молда» дей береді.





[←118]

Кінәз қала – Калмыково бекінісі (Қазіргі Тайпақ)





[←119]

«Отче наш.. » – Христандардың «Әкетайымыз Құдай тағала» дейтін дұғасы. Мағынасы: – «Жеті қат көктегі Жаратушы Әкетайымыз! Сенің есіміңнің қасиеткиесі арта бергей. Жерде де, көкте де Сенің ғана Патшалығың орнағай; Сенің ғана әмірің жүргей... Бәле-жәледен бір Өзің құтқарғайсың!» – деген сөз.





[←120]

Сақарлы – орыстар «Сахарный» деп атап кеткен жер атауы.





[←121]

Үйшік – ол кезде «Гурьев», қазіргі «Атырау» қаласы.





[←122]

Кінәз қала – қазіргі тайпақ. Бұрын «Калмыков» аталған бекініс.





[←123]

Кулагин – байырғы атауы «Ақжар». Сырымның атасы Шолан батырдың қонысы.





