	Борис Лавренов

	Қырық бірінші





	Повесть





	Аударған: Нəзипа Құлжан келіні



	Ескерту: аудармалар байырғы жарияланған қалпында берілді.



	Қызыл-Орда, 1928 жыл.





Бірінші бөлім


	Бұл керектігіне қарай жазушының амалсыздан жазған бөлімі



	Таң алдында пулеметтен зуылдаған ыстық жаңбырдың екпіні шыдатпай, жарқылдаған атты казак қылыштарының құрсауы сол тұс жақтан кенет үзілді. Сол минутте сол саңылаудан жаны ышқынып қалшылдаған шиедей комиссар Иебсоков атқып шықты.

	Сондағы құм шұқырында қусырған өлім құшағынан жұлынып шыққандар – шиедей Иебсоков, жиырма үш жəне Маротке.

	Жүз, он тоғыз бен түйенің бəрі жыланша иреңдеген сексеуіл мен жыңғылдың қызыл шыбықтарына шырмалып, мұздақ құмның бетінде жайрап қала берді.

	Жаудың қалдығы шепті бұзып шығып кетті деп естірткенде Борига жасауыл айуан уысымен түксиген қалың мұрттарын бұрап отырды да, шойындай аузын керіп есінеп:

	– Ə, мейлі! Аттарды қинап қуудың жөні жоқ, құм ішінде өздері де қырылады. Бара бір!1 – деп еріншектеніп тастай берді.

	Ол кезде шиедей Иебсоков, жиырма үші бар, Маротке бар, жан ұшырған қасқырдың ышқынған шабысына салып, ұшы-қиыры жоқ құм ішіне сіңіп кетіп барады.

	Иебсоковтың неге шиедей болғанын білгің келіп, мазасызданып отырсың-ау, оқушым, білемін. Бəрі өз ретімен келеді, сабыр ет.

	Колчактың илеген адам еті Орынбор жолын мықтап тығындап тастап, отарбалар аңырайып, жол түкпірінде таттанып шөгіп қалған кездерде де Түркістан Республикасында былғары бояйтын қара бояу болмай қалған.

	Ол кездің өзі гүрілдеген, түнерген, қысаң қатты кез еді ғой. Бой сүйінер үй рақатынан кетіп, ыстық-суыққа, жауын-шашынға, ысқырған оқтың отына кезек түсіп жүрген адамның етіне бір берік төзімді жабу керек еді.

	Адамзаттың үстіндегі былғары пешпеттер сонан шыққан болатын.

	Бешпеттердің бояуы киген иелері сықылды берік, суық болат сұрындай жылтыр қара болатын. Бір кезде сондай бояу Түркістанда жоқ болып қалды.

	Сонда, төңкерісшіл əскер штабы жергілікті халықтың қолындағы нелен бояуын алмақ болды. Нелен бояумен Ферғана өзбектері үлбіретіп, жайнатып жібек салы бояйтын, жəне түрікпеннің құрғақ ерін əйелдері сонымен жүн бояп, мамықтай текекілемдеріне құлпыртып түр салатын.

	Осы бояуларға қой терісін бояп шығарған соң, Түркістанның қызыл əскері де қызылды-жасылды болып шыға келді.

	Əскер шаруашылығын басқаратын шұбар бастықтың құдіретімен Иебсоковке сонда шиедей қызыл бешпет, шалбар тиіп қалған.

	Иебсоковтың беті де бала жасынан шиедей, өзі секпіл, шаш орнында басында үлбіреген үйректің мамығы.

	Мұның үстіне Иебсоковтың бойы аласа, денесі тығынша домаланып тұратын, айтсақ шиедей бешпет шалбарымен Иебсоков дəл пасха2 мейрамдағы бояған қызыл жұмыртқа болады да тұрады.

	Иебсоковтың арқасындағы киім қоржынның айқышталған қайыстары дəл қызыл жұмыртқаның сыртындағы кіресі сықылданып, Иебсоковты дінге иманы толық бір адам екен деп қаласың.

	Бірақ бұл қате, Иебсоковтың дінде жұмысы жоқ. Оның сеніп иман келтіретіні – кеңестер үкіметі, интернационал жəне түйіншектелген қолындағы мықтап қысқан жылтыр қаракөк болат наган.

	Иебсоков көппен бірге найза-қылыш құрсауынан құтылып шыққан жиырма үш кім десеңіз, олар кəдімгі қызыл солдат, красноармеец. Бəрі жайдағы жабайы адамдар.

	Бұлардың арасында басқаша бір адам – Маротке. Маротке – жетім, құр соқабасы, өзі Астрахань қаласының түбінде, Еділдің кең жайылған құйылысындағы аралдың бірінде, толықсыған қамыс құрақ арасындағы бір балықшы поселкеден шыққан.

	Жеті жасынан бері қарай он екі жыл болды, Мароткенің қақиған брензент3 шалбары үстінен түспей, балықтың қаны, сөлімен майланған орындыққа мініп алып, ұзыннан тіліп шабақ балықтың күмістей қарнын жарып отырғаны.

	Сонан қаладағы, ауылдағы жұртты кеңес үкіметі ерікті қызыл əскерге шақырғанда Маротке балық жарған пышағын орындыққа шанша салып, қақиған брезент шалбары үстінде, қызыл əскерге жазылмаққа барады.

	Алғашында қуып жіберген, сонан соң, күн сайын баруын қоймаған соң, гүрілдесіп қызыл əскер қылып жазған, басқа красный гвардиямен бір қатарда болатын қылып, бірақ əйел қалпын тастап, қашан байлар күшін еңбек ұраны басып өткенше бала табудан тиылуға қағаз алған.

	Мартоке – көл жағасындағы майысқан талдай жіп-жіңішке жирен шаштарын өріп, басын айнала орап, жалбыраған түрікпен бөріктің астына тығып қояды. Мароткенің қиғаш орнаған көзінде мысықтың көзіндей жасыл-сары оты бар. Көзі тентек.

	Өмірінде Мароткенің ойы бітпейді. Ойланады да жүреді жəне қолына түскен қағаздың жыртығына мұқал қарындашымен сулап отырып, қояншықтан құлап бара жатқандай қисық қаріптерді тізіп, өлең жазуды жақсы көреді.

	Бұл мінезін отрядтің бəрі біледі. Газеті бар бір қалаға келсе-ақ, Маротке кеңседен бір парақ қағаз сұрап алады. Ентелеп, құрғаған ернін тілімен жалай түсіп, өлеңдерін таза қағазға көшіреді, əрқайсысына ат қояды, аяғына Мария Басынқызының өлеңі деп ат қояды.

	Басқармаға алып барады. Басқармадағылар былғары киінген, иығына карабин мылтық асынған жіп-жіңішке қызға жабырайысып қарайды да, оқып қараймыз деп таңырқасып өлеңін алып қалады.

	Жəйімен, бастан аяқ бəрін қарап өтіп, Маротке шығып жүре береді.

	Басқарма хатшысы Мароткенің өлеңін оқи бастаса-ақ, иығы көтеріліп селкілдей бастайды, күлкісін тия алмай аузы жайындай ашылады. Қызметкерлер бəрі жиылады, хатшы күлкіге қақалып отырып, өлеңді оқиды.

	Қызметкерлер күлкіден ішегі қатып терезе түптерінде домалап жатқаны, отырғыш саймандар ол кезде жоқ қой.

	Мароткенің өлеңі əр түрлі болатын, Ленин жайында да болады.



	Ленин біздің қаһарманымыз,

	Тастан шауып алаңға сені қоямыз.

	Сен олардың патшалар сарайын құлатып,

	Еңбекке тіреттің аяғымыз, –



	дейді. Ертеңінде Маротке кеңсеге тағы келеді. Селкілдеп отырған хатшының бетіне тесіле қарап, қағаздарын жиып алып жатып, əндетіп сөзін айтады.

	– Жариялауға жарамаған ғой сірə, түзетілген ғой? Осыны мен нақ жүрегімнен балтамен шапқандай қылып-ақ аламын, сонда да жарамаған. Қайтейін енді дағы! Бұл неден мұндай қиын болды екен, балық қағындысы келгір, ə?

	Сөйтіп, түрікпен бөркін бастыра киіп алып, таңырқап, иықтарын қозғап жөнеледі.

	Өлең жағы Мароткеге ұстатпай жүрді, бірақ винтовка мылтықтарын дəлдеп атқанда, мергендігі тамаша еді.

	Иебсоков отрядында мергеннің алды болып саналып, ұрыстарда шиедей комиссардың өз қасында болатын болды.

	– Маротке! Офицерді қара! – дейді қолын шошайтып Иебсоков.

	Маротке сонда көзін қысып жіберіп, ернін бір жалап алып, салмақпен мылтығын түзеп көздейді. Гүрс етіп мылтық атылады, бірі қате кетпейді.

	Винтовканы жерге қойып, сондайда айтатыны:

	– Отыз тоғызыншы, балық қағындысы келгір. Қырқыншы4 балық қағындысы келгір. «Балық қағындысы келгір» Мароткенің сөз салты, оны өзі жақсы көреді.

	Маротке боқауыз сөзді сүймейтін, керісінше боқтағанды естісе қабағы түсіп, үндемей қызаратын. Штабта берген уəде қағазын Маротке мықты ұстайтын. Мароткенің əйелдік ықпалында болдым деп отрядте бір адам мақтана алмайтын. Бір күні отрядқа жаңада кірген бір Гуша деген мадияр бір неше күндей арам көзін салып жүріп, Мароткені түнде оятпақ болып жанына жақындағанда, үш тісінен айырылып, шекесінен қаны сорғалап зорға құтылған. Алты атардың түбімен берсе керек сазайын.

	Қызыл əскерсолдаттар Мароткеге сүйініп күліп жүреді, ұрыс болған жерлерде өздерінен артық қорғаштайды. Бұлардың Мароткеге бұл сияқты жылы назарында, елде қалған жарларының ыстық құшағын сағынғаннан туған, ана қызылды-жасылды қалың былғары бешпеттерінің ішінде білінбей бөленіп жатқан, ақылдан тысқары, бір жіңішке сезім, махаббат көрінуші еді.

	Қыс аязы қатырған шетсіз қалың құмның ішіне, солтүстікке қарай асып кеткен жиырма үш, шиедей Иебсоков, жəне Мароткенің түрлері осы еді.

	Боранды февраль құйындатып, құйқылжытып, күмістей сыңғырлап əндерін соғып тұр, майда мамықша үлпілдеп, толқынданған құм жарқыраған мұзды кілем болып төбелерді басып жатыр.

	Боранның түтінінде жоғалып бара жатқан отрядтың үстінде аспан ысқырып, долы желдің дауысы екенін, болмаса əуені кескілеп, ысқырып, қалмай қуып келе жатқан жаудың оғы екенін біліп болар емес.

	Аяқтағы көк етіктер жарылып, ісініп, ауырған аяқ қар мен құмнан əрең көтеріледі, түрі кеткен аш түйелер бұрқылдап, бақырып, ызыңдап келеді.

	Жел ұрып тегістеп кеткен тақыр сорлардың бетінде тек тұздың жарықшағы жылтырайды, айнала неше жүз шақырым жерлерді көкжиекте аспаннан пышақпен кесіп бөлгендей.

	Менің қозғап отырған əңгімемде осы бөлім артық деуге болады. Дұрысы келесі бөлімдерде сөйленетін əңгіменің тура өзінен бастауым керек еді.

	Бірақ, Қарақұдықтан солтүстікке қарай отыз жеті шақырым жердегі төтенше Гурьев отрядының қалдығы қайдан шыққанын, қызыл армия отрядына əйел қайдан пайда болғанын, Иебсеков комиссар неден шиедей болғанын... басқа да бірталай нəрсе бар, оқушылар соның бəрін білуі керек қой.

	Осы бөлімді сондай керектігі үшін жаздым.





Екінші бөлім


	Бұл бөлімнің айтатыны – көкжиекте бір қоңыр нəрсе көрінеді, ол нəрсе жақындай келе Габаруха өтірік деген Поручик5 болып шығады.



	Жанкелді құдығы мен Сайқұдық арасы жетпіс шақырым жер, онан Ұшан бұлағына тағы алпыс екі шақырым жер бар. Мылтығының түбімен тарбиған сексеуілдің түбірін түртіп қалып, түн ортасы кезінде, мұздаған епсіз дауыспен Иебсеков:

	– Тоқта, түселік! – деді.

	Сексеуілдің түбірін алып от жағып жіберісті.

	Сексеуілдің майлы күйе жалыны оттың төңірегін ерітіп, айнала құм дымқылданып қалды.

	Жүктен күріш пен май алынды, қой майының иісін бұрқыратып, шойын қазанда ботқа көже де қайнап қалды. Қазанның басына тығылысып отыр. Жыртық тесік саңылау қалдырмай кіріп бара жатқан боранның ызғырығынан сақтанам деп, тістерін сақылдатып, үндемей отыр. Аяқтарын отқа тығып жылытамыз деп, етіктің қураған көні ыстыққа шыдамай быжылдап, жарылып барады.

	Сұрланған түнгі боранда тұсаулы түйелердің мойнындағы қоңырауларының сылдыры ғана естіледі.

	Иебсоковтың қалтыраған саусақтары ешкі сирақты6 əрең шиыршықтап алды.

	Бұрқ еткізіп, түтінін шығарып, түтінмен бірге аузынан əрең шығарғандай қылып айтты:

	– Енді жолдастар, қалай қарата бет алып жүруімізді кеңесіп алу керек.

	Оттың ар жағынан өлімсіреген бір дауыс:

	– Қайда жүресің, бəрі бір, жұмыс біткен емес пе? Гурьевке қайтуға болмайды, казак-орыс қара құрттай қайнап кеткен. Гурьевтен басқа бұрылар жер жоқ.

	– Қиуаға барамыз ба, əлде?

	– Əй, соғып жібересің-ау! Қыс ішінде алты жүз шақырымға аз толмайтын жерді Қарақұммен асу оңай шығар? Дамбалыңның битін өсіріп қуырып жемесең неңді ішіп-жейсің?

	Басқалар гуілдеп күлісті, өлімсіреген үмітсіз дауыс тағы:

	– Жұмыс біткен, өлгеннен басқа жоқ! – деді.

	Қызыл бешпет ішінен Иебсоковтың жүрегі қапаланып ренжісе де, оны білдірмей, кəрленіп, жұлып алғандай:

	– Сен сұмырай, елді үрейлендірме! Өлу қай ақымақтың да қолынан келеді, бізге ақылға салып өлмеудің амалын табу керек, – деді.

	– Порт Александрға7 қарай бұру керек, онда өзіміздің балықшы ағайындар бар ғой, – деді біреу.

	– Болмайды, – деді Иебсоков.

	– Онда Деникин8 əскерін түсірді деген хабар болған. Красноботск9 да, порт Александр да ақтардың қолында.

	Ұйқылы ояу біреу қатты ыңырсыды.

	Бір мезгілде отқа қызған тізесін алақанымен соғып қалып Иебсоков дүрс еткізіп айтты:

	– Болды енді! Жалғыз-ақ жол бар, жолдастар, ол Аралға10 қараған жол! Аралға жетіп жығылсақ, онда жағада көшіп келіп отырған батырылмағандар11 бар, солардан ауқаттанып алып, теңізді айналып отырып Қазалыға барамыз.

	Түркістан соғыс басқармамыз Қазалыда. Үйге барғанмен бір есеп. – Айтты да кесіп алғандай үн жоқ, түн жоқ қоя қойды. Аралға жететіндігіне өзі де сене алмайды.

	Оның жанында біреу басын көтеріп алып:

	– Аралға дейін нені қорек қыламыз?.. – деді. Иебсоков жəне тастай берді:

	– Шалбардың бауын жиып байлап алармыз. Асқан княз емеспіз!

	Балықты балға салып бер дейсің бе? Күріш бар, қазір аз ғана ұн да бар, сонымен жүре тұрарсың.

	– Үш асуды сонымен жүреміз бе?

	– Үшеу болса қайтеді! Шершнев түбегіне12 дейін он асу болады ғой. Алты түйе бар. Азық таусылған соң түйелерді соямыз. Бəрі бір, оның түкке пайдасы жоқ. Бірін соямыз да, етін басқасына артып алып тарта береміз, сонымен құлаймыз.

	Қоста үн жоқ, шынтақтап отбасында Маротке жатыр, мысық көзімен кірпік қақпастан отқа қарап жатыр. Иебсоков көңілінде күмəн көп. Тұра келіп бешпетінің қарын қақты.

	– Тоқтат енді! – деді. – Менің бұйрығым, таң ата қозғаламыз. Кім біледі, жолдастар, түгелімізбен жете алмаспыз, – деп шошыған құстай жалт етті комиссардың дауысы: – Бірақ, жатып болмайды. Неге десеңіз... революция ғой, дүние еңбекшілері үшін ғой.

	Жиырма үштің көзіне кезек-кезек қарап тұрды.

	Жыл, тəулік жорықта үйренісіп болған отты да көрмеді. Көзі бұлдырап, жалтарып төмен қарайды, бұл алып тұлғалы жанның көмескі, сенімсіздігін біліп, қиналып тұрған түрі бар.

	– Түйелерді құлқынға салып алып, сонан соң бірімізді біріміз жейміз тағы, – деді біреу.

	Тағы тым-тырыс.

	Бір мезгілде ышқынып, қатындарша шырылдап Иебсоков айқай салды:

	– Төңкеріс үстіндегі міндетіңді білемісіңдер? Сөзді қойыңдар енді, тоқтат! Бұйырдым, сол біткені, болмаса жарға жапсыра салармын! – жөткірініп отыра қалды.

	Мылтықтың сүмбісімен көже былғап отырған біреуі көңілденіп, кенеттен:

	– Бұ не, мұрындарың салбырай қалғаны! Əскер дейді-ау сендерді! Мына күріштеріңді жеңдер, босқа пісірді дейсіңдер ме?

	Кесектелген қою күрішке қасықтарын салып жіберіп, аузын күйдіре-мүйдіре асап жатыр, қойдың майы балауыз сияқтанып, жұтқанша болмай қалың болып еріндеріне қатып жатыр.

	Қызылды-жасылды ұшқындарын түнгі əуеге түйдектеп шашып от сөнуге бет алды.

	Біріне-бірі тығыз тығылып, бірі қорылдап, бірі ұйқылы-ояу біреуді боқтап, ыңырсып, ыңқылдап отряд жігіттері ұйқыда.

	Иебсоков таң алдында біреудің жұлқылағанынан оянды. Қатып қалған кірпіктерін əрең ашып, əдетінше винтовкаға ұмтылды.

	– Тоқта, есіңді жый!

	Еңкейіп қасында Маротке тұр екен.

	Боранның сұрқылтында жарқылдап мысық көздер төніп тұр екен.

	– Немене?

	– Тұр, комиссар жолдас! Бірақ дауыстамай ақырын тұр! Сендер ұйқымен болып жатқанда мен сейіл құрып келдім. Жангелді құдығынан қазақ керуені келе жатыр.

	Иебсоков аударылып жатып, шашалып:

	– Қайдағы керуен? Өтірікті соқпа!..

	– Рас, ай... оңбайын, балық қағындысы келгір! Ылғи батырылмағандар!

	Ұшып тұра келіп Иебсоков аузына саусағын салып ысқырды. Суықтан денелерін зорға қозғап иліге алмай жатқан жиырма үш, керуенді естігенде кенет естерін жиып ала қояды.

	Жиырма екісі тұрды. Біреуі тұра алмай қалды.

	Түйенің жабуына орана түсіп, қалшылдап, соқтыққан денесін баса алмай жатыр. Жағасын ашып, қолын тигізіп қарап:

	– Безгектің оты ғой! – деді Маротке.

	– Əй, байқұс-ай, мұны қайтеміз енді? Киізбен жауып қойыңдар, жатсын. Қайтарда ала кетерміз.

	– Керуен қай жақта дейсің? Маротке батысты сілтеді:

	– Қашық емес, бес-алты шақырым шамасы. Бай көрінеді, аюандар. Артқан жүктері көп-ақ!

	– Бір жетіседі екеміз ендеше! Тек айырылып қалмалық. Көрінгеннен-ақ жан-жағын қоршай беріңдер. Бірің оңнан, бірің солынан ұшыңдар. Марш!

	Жіптей тізіліп, жүрістен қызып қуаттанып, төбе-төбенің арасымен еңбектеп жөнелді. Толқынданған құм төбенің үстінен анадайда жаюлы дастарқанда, жазық тақырдың бетінде теңбіл-теңбіл болып тізбектелген төбелер көрінді. Жайқалған жүктен түйенің өркеші көрінбейді.

	Шұбар малақай гвардеец сүйініп сыбыр етті:

	– Құдай берді ғой! Есіркеді ғой! Иебсоков естіп, шыдамады:

	– Не қылған құдай саған? Неше айтылды ғой, құдай түгіл шайтан да жоқ, бəрі өзіңнің қолыңда, күшің біледі деп. Бірақ айтысатын уақыт емес, тəртіппен, көрінген құмның толқынын, тарбиған бұтаны көлегейлеп, секіріп ұшып барады. Ауыртқанына қарамай, мылтықтың түбін қолдарына қатты қысып барады.

	Осы керуеннен айырылса тіршіліктен үміт жоқ екеніне көздері жеткен сықылды.

	Керуен асықпай жайымен келеді. Түйенің үстінде түр салған текеметтер көріне бастады. Қалың шапан, түлкі тымақ киген, түйе жетектеген қазақтар көрінді.

	Шиедей бешпеті жарқ ете түсіп, құм төбеге Иебсоков шыға келді. Мылтығын көздеп жіберіп айқай салды:

	– Тоқта! Мылтықтарың болса, түсір жерге. Аңыраймай тез қимылда, болмаса түгеліңмен жоқ қылам.

	Аузын жиғанша сол-ақ екен, күпілері қаудиысып, зəресі кеткен қазақтар құмға құлай кетті. Асығып, ентігіп, жан-жақтан красный армия да келіп қалды. Иебсоков:

	– Түйелерін ал! – деп бұйырды. Бір мезгілде керуен жақтан бір тегіс шыққан винтовка дауысы Иебсоков бұйрығын естіртпей басып кетті.

	Долы күшіктің дауысындай оқтар шаңқ ете түскенде Иебсоковтың қасында біреу құмға көміле құлады. Иебсоков айқайлай берді:

	– Жат!.. Бас иттерді! – деп. Мылтық дауысы жиіледі.

	Шөккен түйелердің ар жағынан белгісіз бір жандар атып жатты. Қазақтың атысына ұқсамайды. Артық мерген көрінеді.

	Мылтықтың оқтары бұғып жатқан қызыл əскерлердің нақ жанынан зуылдап келіп құмға сүңгіп жатыр. Мылтық дауысынан дала жаңғырады. Сонда да керуен жақтан келген дыбыстар тыныштала бастады. Красный армиялар бұғып, жүгіріп жақындап келеді.

	Керуенге отыз қадамдай жер келгенде Иебсоковтың тесе қараған көзіне түйенің ар жағынан үлкен бұйра бөрік киген, ақ башлықты бір бас көрінді, иғында алтындаған жылтыр жібекті көрді де, еңбектеп келген Мароткеге басын бұрып:

	– Маротке! Офицерді қара! – деді.

	– Көрдім.

	Жайымен, асықпай мылтығын дəлдеді. Мылтық шарт етті. Саусақтары тоңғаннан ба, болмаса ентігін баса алмай дірілдегеннен бе, əйтеуір Маротке аузын ашып:

	– Қырық бірінші болды, балық қағындысы келгір! – дегені-ақ сол екен, түйенің ар жағынан ақ башлықты, көк тон киген адам винтовкасын көтеріп тұра келді. Оның ұшында жалпылдап ақ орамал байлаулы.

	Мылтығын құмға лақтырып тастап, Маротке долданып жылап жіберді. Жарылған, тотыққан беті көздің жасымен айғызданып қалды.

	Иебсоков офицерге қарай ұмтылды. Артынан, онан ілгері барып түйремек болып, бір қызыл əскер найзасын былғаңдатып жетіп барып еді, комиссар ақырды:

	– Тиме!.. Тірідей ал! – деп.

	Көк тонды кісіні ұстап, жерге жығып салды. Офицердің қасындағы бес солдаты өткір оққа ұшып, тұрмастан түйенің артында қала берді.

	Қызыл əскерлер мұрнынан өткен13 бұйдаларынан жетелеп, күліп, боқтасып түйелерді тізіп жүр.

	Иебсоковтың соңында етектерін бұлғақтатып, бешпетіне, шалбарына, жеңіне жабысып, қысық көздерінің саңылауларынан жалынып қарап, қазақтар былдырлап сөйлеп жүгіріп жүр.

	Біресе жұлынып қашып шығып, ашу қысып, біресе көңіліне аяушылық кіріп, наганымен жалпақ мұрындарына түртіп, жел қаққан сойдиған шықшыттарына түртіп, комиссар:

	– Тоқтаңдар, иттің тұқымы! Ары тұр, сөзді қойыңдар!– деді.

	Тəуір ішік киген, ақсақалды біреуі Иебсоковті белбеуінен ұстап жібермей тұрып тез-тез сөйледі, ара-арасында:

	– Ойбай, плоха делил. Кыргыз берблюда жит нада. Гыргыз без бер блуда помирайд пошол... Тиба я бай, так не далай, ти ба я денге хатит наша даюд, серебренаденга, сарска денка... кренке бумажний... Скажий сколко тебе дайод, берблут дай?14

	– Мисыз неме! Түйесіз енді біздің де қырылатынымызды түсінсейші. Мен сендерді тонап отырғаным жоқ қой, төңкеріс мұқтажына уақытша тұтынуға алып отырмын. Сендер, батырылмаған шайтандар, елдеріңе жаяу да жетесіңдер, біз жете алмаймыз, өлеміз.

	– Ойбой, жарамайды, жүгімізді ал, ақша ал, бірақ түйемізді қайыр, – деп шала тілімен орысшалап қазақ қоймайды.

	Иебсоков ыза болып:

	– Қой енді, шайтанның баласы! Айттым, сөз бітті енді.

	Тоқтат! Расписка аласың, сонымен сөз бітті.

	Бір жапырақ қағазға сия қарындаштаған расписканы қазақтың қолына тастай берді.

	Қазақ қағазды лақтырып жіберіп, бетін басып, жерге жата қалып ұлып жіберді. Басқалары тырс етпей тұрды. Бірақ қиғаш қара көздерінде үнсіз жас мөлтілдеп тұр. Иебсеков бұрылып кетті, есіне тұтқын офицер түсті.

	Ол екі қызыл əскердің ортасында тұр екен.

	Швед фабрикасынан шыққан ұзын қоныш кигіз етікті оң аяғын көлбете басып, комиссарға күле қарап, шылым тартып тұр екен.

	– Кім боласың? – деді Иебсеков.

	– Габаруха өтірік деген гвардия поручигімін.

	– Өзің кім боласың? – деді, оған офицер, аузынан шылым түтінін бұрқыратып тұрып. Сөйтіп басын көтерді. Əскерлерге қарап қалып еді, көзінің қарашықтары көкпеңбек, дəл ақ көбікке түскен таза нілдің бүршігіндей екен. Бұған Иебсоковтың де, басқалардың да көзі түсті15.





Үшінші бөлім


	Түйесіз Орта Азияны кезудің кейбір жайсыздықтары, жəне Колумб16 жолдастардың көңіліндегісі туралы.



	Мароткенің есебінде қырық бірінші гвардия поручигі Габаровқа өтірік болуға керек еді. Бірақ суықтан ба, қызулықтан ба Маротке тигізе алмай қалды.

	Сөйтіп, поручик тірі жан санында бір артық сан болып қала берді.

	Иебсоковтың бұйрығы бойынша тұтқынның қалталарының бəрі қағылып, жамшы былғары бешпетінің жауырын астарынан жəне бір жасырын қалта шықты. Қызыл əскер қолы түрткілеп жүріп жасырын қалтаға тигенде, Поручик сахараның асау тайындай ытқыды. Бірақ қызыл əскер қолына бір түскен соң шығып кету жоқ. Тек жаны ышқынып, сасқандығы дірілдеген ерні мен түсінің қашқандығынан байқалады. Поручиктің қалтасынан шыққан кішкене кенеп қалтаны ашып, жол сөмкесінің үстіне жайып салып, Иебсоков көзін айырмастан қадалып отырып, ішіндегі документтерін оқып шықты. Басын шайқап ойға түсті. Документтерде гвардия поручигі Габаровқа өтірік, Вадим Николаевичті, Ресейдің ұлы бастығы Колчак, адмирал Деникин генералдың билігіндегі закаспи үкіметіне өз орнына уəкіл етіп жіберді, – деген екен. Хаттың сөзіне қарағанда тапсырылған құпия сөздерді Габаровқа өтірік, Драсенке генералға ауызша жеткізуі керек екен.

	Документтерді бүктеп, жайлап қойнына тығып, Иебсоков сұрады:

	– Сізге тапсырылған нендей құпия сөздер еді, офицер мырза? Сіз қызыл əскер қолында тұтқынсыз. Оның билеуші комиссары мен Арсенти Иебсоков боламын, сондықтан сіз еш нəрсені бүкпей, ашып айтып беруіңіз керек.

	Поручигтің көк ніл көздері Иебсоковке жалт қарады.

	Миығын тартып күліп, аяғын қағып, шарт еткізіп:

	– Мсье Иебсоков? Танысқанымызға зор қуаныштамын! Бірақ менің үкіметім сіз сияқты тамаша кісімен елші болып сөйлесуге маған өкілдік қағаз бермегеніне қатты өкінемін, – деді.

	Иебсоковтың бетіндегі теңбілдеріне дейін аппақ болды. Офицердің түгелімен тұрған отрядтың алдында бетпе-бет келеке қылғаны батып кетті. Наганын суырып алды.

	– Ақтың күйе құрты, жынданба! Оқ жұтпайын десең айт құпияңды!

	Поручик иығын қозғалтып:

	– Комиссар болсаң да бір мұжық екенсің өзің! Өлтірсең тіпті де біле алмай қаласың ғой.

	Комиссар алты атарын жиып алып бір боқтады.

	– Бүйтермін əлі мен сені, иттің еті. Əндетерсің əлі, – деп күңк ете түсті.

	Поручик миғынан күліп тұр.

	Иебсоков ыза болып, бір түкіріп жүріп кетті.

	– Комиссаржолдас, не қыламыз? Құдайына жөнелтеміз бе? – деді бір қызыл əскер.

	Жел қаққан мұртының үстін қасып тұрып, комиссар:

	– Жоқ, жарамайды, бұл бір дөкей тікен болып тұр. Қазалыға жегізу керек. Қазалыда біздің штаб бəрін сөйлетсін, – деді.

	– Бұл шайтанды тағы қайда сүйрейміз? Өзіміз жете аламыз ба əлі?

	– Офицермен санымызды көбейтуге кірістің бе? Иебсоков көкірегін керіп, ақырып жіберді:

	– Сенің жұмысың не? Өзім алдым, өзім жауапты болам. Сөзін қарашы!

	Бұрылып еді, Маротке тұр екен.

	– Міне, Маротке! Мына тақсырды саған тапсырдым. Көзіңнен таса қылма, айырылып қалсаң маған өкпелемейсің!

	Маротке үндеген жоқ, мылтығын иығына салып, тұтқынның қасына келді.

	– Қане, бермен келші. Менің күзетімде боласың, бірақ мен əйел болған соң қашу оңай болады деп жүрме. Қашып бара жатқаныңда үш жүз қадамнан қағып аламын. Бір алжасқаныма қарап, келесіде тағы үміттеніп жүрме, балық қағындысы.

	Көзін бұрып қарап, Поручик мырс етіп барып, артық сыпайысып басын изеді.

	– Айдай сұлу амазонканың17 қолында тұтқын болғаныма бақыттымын, – деді.

	Көзімен Поручикті жеп жібергендей болып, Маротке əндетті:

	– Мынау не дейді өзі? Не езіп тұрғаның? Қаңғырған неме! Па де катр18 билегеннен басқа не білесің сен? Босқа мылжыңдама! Бас аяғыңды! Шагом марш!

	Сол күні отряд бір кішкене көлшіктің жағасына қонды. Бетіндегі мұздың астынан сор иісі, жəне шірік иісі келіп тұрды.

	Қазақтың түйелерінің үстіндегі кілем, кигіздерін алып оранып, қымтанып, жып-жылы болып қатып ұйықтасты. Маротке жатарда Поручиктің қол-аяғын түйенің бұйдасымен байлап, белінен орап алып, бір ұшын өзінің қолына байлап бекітіп қойды. Басқалар аузын жия алмай күлуде. Бадырақ көз Семен деген дауыстады:

	– Қараңдар, жігіттер, Мартоке сүйгенін сиқырлап жатыр. Сиқырлы жіппен байлап бағындырмақ!

	Сықақ қылғандарға Маротке жаман көзімен қарап:

	– Жоғалыңдар ары, балық қағындысы келгірлер!

	Сендерге күлкі ғой... Қашып кетсе қайтесіңдер?

	– Ақылың жоқ! Екі басы бар ма оның? Қайда қашады құмның ішінде?

	– Құмға қашсын-қашпасын, сақтық жақсы да. Жат енді, есі жоқ бозбалам! – деді де Маротке Поручикті кигіздің астына итеріп жіберіп, өзі бүйірден келіп жата кетті.

	Жүн иісі аңқыған қалың кигіз астында ұйқы қандай тəтті!

	Кигізден жазды күні шілдедегі жусанның иісі келеді. Шексіз құмды шөлдердің иісі келеді. Денең рақат тауып, балқып маужыраған тəтті жайға түсіп кетеді.

	Кілем астында қорылдап Иебсоков жатыр, бір көркем дүниеге кіргендей күлімсіреп Маротке жатыр.

	Олардың жанында əдемі қиылған жұқа еріндерін жымқырып алып, түп-түзу оқтай болып, шалқасынан гвардия поручигі Габаровқа өтірік жатыр.

	Бəрі ұйқыда. Жалғыз күзетші кигіздің шетінде шоқшиып отыр. Алдында жарынан жақын винтовкасы жатыр.

	Түйелердің қоңырауы шілдіреген жаққа, қарлы түннің ақ сұр қараңғысына қадалып қарап қояды.

	Осы күні қырық төрт түйелері бар. Жол ауыр болғанымен тура тартады.

	Қызыл əскер көңілдерінде енді күмəн қалған жоқ.

	Зуылдап ұйтқып жел де соғып тұр. Күзетшінің жеңіне қардың ұшқынын əкеліп тығады. Күзетші бүрісіп, кигіздің шетін жамылады.

	Айнала шанышқылап жүрген аяз бəсеңдеп, мұздаған денесіне жан кіре бастады.

	Алды қар, мұнар, түйірленген құм.

	Сырын алмаған Азияның жері.

	– Түйелерің қайда?.. Түйе деймін, ант ұрған, иттің баласы! Шұбар шайтан! Ұйқы ғой? Ұйқы ғой? Енді не дейсің, оңбаған-ау? Ішегіңді ақтарайын ба?

	Бүйіріне тиген қатты тепкіден күзетшінің басы айналып кетті. Есін жия алмай қарайды. Айнала қарлы мұнар, буалдырланған таңның бозы. Түйір-түйір құм.

	Түйелер жоқ болды.

	Түйенің жайылған жерінде түйенің ізіне аралас адамның іздері жатыр. Сүйір тұмсық қазақ етігінің ізі.

	Түні бойы, үш қазақ отряд соңынан ұрланып жүріп отырып, күзетшінің ұйқысын бағып, алып кеткен көрінеді.

	Қызыл əскерлер үн жоқ, түн жоқ жиылысып тұр. Түйе жоқ. Соңына түсу қайда? Осы құмның ішінде кім жеткізеді?

	– Сен иттің баласын, атып жіберсе де аз ғой! – деді Иебсоков. Күзетшіде үн жоқ, тек көзінің жасы мөлтілдеп мұз болып қата қалды.

	Кигіздің астынан шыға келіп, Поручик ысқырып жіберіп, күлімдеп:

	– Тəртібі қалай Советтің! Ой мəжнүндер-ай! – деді.

	– Сен сөзіңді доғаршы, тас кене! – деп шап ете түсті Иебсоков, сонсоң бір түрлі кенет өзгерген дауыспен сыбырлағандай болып:

	– Не тұрыс, бар енді?.. Жүріңдер жігіттер! – деді.

	Тау-тау құмнан өрмелеп əрең асып, шұбалып жалба-жұлба киімді тек он бірі ғана келеді. Оны қарақшы болып жол бойында жатып қала берді.

	Бозарған, жаны кеткен көздері таң жарығында ақтық бір ашылады. Іскен аяқтары бөренедей қақайып, сөз орнына көкірегінен тек қырылдаған көмескі дыбыс шығады.

	Шиедей комиссар Иебсоков жанына келеді, мұның да беті бұрынғыдай бешпет түсті емес. Қуарып, топырақ беттеніп кеткен, секпілдері таттанған ұсақ бақырдың тозығындай іріленіп кеткен.

	Жақындап келіп басын шайқайды. Сонан соң комиссар наганының суық аузынан шыққан леп қусырылған самайды тесіп өтіп, самайда айналасы қарайған қансыз дөңгелек жара қалдырады. Асығыс құммен жаба салып, отряд жүре береді19.

	Бешпет-шалбарлар тозып жалбаланды, аяқтағы қатты қалың башмақтар жəне ойылып-ойылып қалды. Кигіздің жыртығымен аяқтарын орап, үсіген саусақтарын киімнің жыртығымен байлап алысады.

	Оны сүрініп қабынып, желге теңселіп əрең келеді. Біреуі ғана аяғын нығыз басып, тек жүріп келеді. Бұл гвардия поручигі Габаровка өтірік.

	Красный армиялар бұған қарап, əлде неше рет тиісті:

	– Комиссар жолдас! Қашанғы сүйрейміз мұны. Тек бір сыбағаға ие болғаннан басқа пайдасы қанша? Бас-аяғында киімі қандай жақсы, бөліп алар едік, – деп.

	Иебсоков бірақ Поручикке тигізбейді.

	– Штабқа жеткізем, болмаса бірге өлем. Бірталай хабар айтады бұл, мұндай адамды өлтіруге болмайды. Тағдыры біздің қолымызда ғой, – дейді.

	Поручиктің қолдары шынтағынан шылбырмен байлаулы, шылбырдың ұшы Мароткенің белбеуінде.

	Маротке аяғын əрең басып келеді. Қырауытқан бетінде тек бадырайып, үлкейіп кеткен көздерінің мысықтікіндей сары сəулесі сөнбейді, жайнап тұр.

	Поручиктің дымы құрыған жоқ, тек түсі қуқыл тартқан.

	Иебсоков бір күні Поручиктің жанына келді.

	Көк-ніл көзіне қарады да, дауысы қырылдап шаңқ ете түсті:

	– Ит білеме сенің не екеніңді! Қос тарамыстымысың өзің, несің? Кілбиіп жүріп екі кісінің қуаты бар өзіңде, қайдан шығады сондай қуат?

	Кəдімгі дағдысынша Поручик миығын тартып күлімдеп, жайымен:

	– Түсінбейсің сен, тəрбиеміздің басқалығынан болады. Сенің жаныңнан тəнің басым тұрады, менің жаным тəнімді билейді. Тəніме қажыма деп бұйрық қоя алам, – деді.

	– Солай деші... – деді созып комиссар.

	Жан-жақ егіл-төгіл суырылған, толқыған құм төбелер. Ең бастарында таза құм зуылдап желден жыландай үйіріледі. Құмнан басқа дым жоқ, ұшы-қиыры жоқ құм.

	Тістерін қайрап, құмға құласып жатады. Дымы құрып ұлиды.

	Бармаймын əрі, тастап жүре беріңдер, өлемін осы жерде. Титығым құрыды.

	Иебсоков келіп, сөгіп теуіп тұрғызады.

	– Жүр! Төңкерістен басың тартатын қайдан шықтың? – дейді. Тағы тұрады, сүйретіліп тағы жүреді.

	Өрмелеп біреуі төбеге шықты. Бір мезгілде бұрылып, бөркін жұлып алып, үрпиген, қуарған, сипатсыз басын ашып тұрып, бар əлінше:

	– Арал!.. Жігіттер, Арал!.. – деп өкіреді. Өзі етпетінен құмды құша жығылды. Иебсоков бар күшін жиып, жүгіріп төбеге шықты. Көлдің көгілдірі жарқырап қарыққан қанды көзіне келіп соқты. Жарыққа шағылысып, көзі ұялып, жұма қойды. Құрысқан тұяқтарымен құмды тырнай берді. Шиедей комиссар Колумбты қайдан білсін? Олардың мұхит теңізін кешіп келе жатып, Америка жерін көргенде, «Жер» деп тап осылай кемесінің жиегін тырнағанын ол қайдан білсін.





Төртінші бөлім


	Мұнда Мароткенің поручикпен алғаш тіл табысқаны, жəне комиссардың теңізге экспедиция жөнелткені сөйленеді.



	Келесі күні теңіз жағасында бір қазақ ауылы кез болды. Құм төбелердің ар жағынан əуелі түтін иісі келді.

	Тезектің ащы иісі жүректі қарайтып, іш өзекті бүріп əкетті.

	Алыстан күмбезденіп қоңыр кигіз үйлер көрінді, жалбыр аяқ, шаршы бойлы иттер үре жөнелді.

	Қазақтар үйлерінің жанына жиналысып, таңырқап, сүйретіліп, шұбалып келе жатқан адамзат сүлдесіне аяушылық көзбен қарасып тұрды.

	Мұрны батқан пұшық шал əуелі баптанып селдір сақалын сипады, сонан көкірегін сипап, басын изеп:

	– Саламалайкүм! Кода такой идеош, төре20, – деді.

	Иебсоков шалдың жалпағынан берген құрғақ қолын шала қысып:

	– Біз қызылмыз. Қазалыға бара жатырмыз. Бізді үйіңізге түсіріп тамақтандыр, бай, бізді сыйлағаныңа Сəбет саған алғыс айтады, – деді.

	Сақалсымағын селтеңдетіп, тамсанып:

	– Ой-бу...Кызыл əскер болшебек сентр пришол21! – деді.

	–Жоқ төре! Центрден емеспіз, Гурибтен қаңғып келеміз.

	Гүриб? Ой-бой... Қара құмайшол22!

	Осы ақпанның қызыл аязында жаяулап Гурьевтен Аралға дейін жансыз Қарақұм асуын асып келген, азған-тозған шиедей комиссар қазақтың қысық көзінің саңылауында бір жағы сескенгендік, бір жағы құрмет ұшқынын жандырғанға ұқсады.

	Қолдарын біріне бірін соғып тұрып жанына жетіп келген əйелдерге шал бірдеңе деп кеңсірігінен мыңқылдады. Сонсоң комиссарды қолынан ұстап:

	– Иди, төре, кбтка, испи мала-мала. Спишы, палау шай, – деп жетелеп үйге кіргізді.

	Түсіріп тастаған жүктей болып, шала жансар əскер киіз үйдің жылы түтінінің ішіне келіп құлады. Қимылдамастан, ымырт жабылғанша ұйықтады.

	Қазақтар палау істеп, қызыл əскерлерді арбиған аяқтарынан қағып, жақсы көңіл көрсетіп, сыйлап жатыр.

	– Шай, төре, шай! Твая не многа поэхала, шай здорога подиш23, – дейді.

	Қомағайланып, түйіліп, қақалып жеп жатыр. Майлы палаудан іштері кеуіп, басы айналып, есі ауғандары да көп.

	Жүгіріп далаға шығып, тамақтарына қол салып, құсып, жеңілденіп келіп, қайтадан жеуге кіріседі.

	Бойлары балқып, езіліп тағы ұйықтасып қалды. Ұйықтамаған тек Маротке мен Поручик.

	Сытырлап жанып жатқан сексеуіл шоғының алдында Маротке отыр. Басынан кешкен бейнет есінен шығып кеткен.

	Сөмкесінен қарындаштың мүжік тұқылын алып, қазақ əйелінен сұрап алған «Новая время24» газетінің суретті қосымша қағазына шұбалтып сөздер тізіп жатыр. Бір табақ қағаздың бойынша салынған ақша минстрі габ кокобсептың25 суреті бар екен. Қуқыл сақалының үстінен көлденеңдеп, Мароткенің қояншық тиген əріптері жығылып, тізіліп келеді.

	Мароткенің белінде əлі де болса шылбырдың бір ұшы мықты байлаулы, тағы бір ұшы артынан барып, Поручиктің қолына байлаулы тұр.

	Поручиктің қолын Маротке бір сағатқа палау жеуге ғана босатты, жеп болған соң тағы байлады.

	Қызыл əскерлер күлісіп:

	– Қара, шынжырдағы ит құсап отырғанын, – деп келемеждеп қояды.

	– Маротке, асықтыққа мейлінше баттың ғой? Босатпа, босатпа сүйген жарыңды. Теңіздің сұлуы ұшып келіп, байқаусызда сүйгеніңді алып қашып жүрмесін.

	Маротке бұған тіпті сөз қайрыған жоқ.

	 Поручик үйдің бақанына сүйеніп отырып, көк-ніл көзімен Мароткенің қарындашының сөз тізгендегі ауыр толғағына қадалып отыр. Бар тұлғасымен ілгері ұмтылып барып, Мароткеге ақырын:

	– Не жазып отырсың? – деді. Жирен шашы көзіне түсіп, Маротке көзін бұрды.

	– Сенің неге мазаң кетті?

	– Хат жазатын болсаң өзің айтып отыр, мен жазып берейін.

	Маротке ішінен күлді:

	– Пəлесін қара мұның! Сөйтіп мен қолыңды шешсем, тұмсыққа бір қойып жөнелсең, ондай есалаңды таба алмайсың, тұйғыным. Хат жазып отырғаным жоқ, өлең жазып отырмын. Сенің көмегіңсіз-ақ жазамын.

	Парушік көзі ажырайып қарай қалды, тікейіп отырды.

	– Өлең дейсің бе? Өлең жазасың ба, сен?

	Маротке қарындаштың толғағын тоқтатып, басын көтерді, қызарып кетті өзі.

	– Неге тұқырая қалдың, ə? Мұжықтың есалаң қызы не болды, па де катрлерді сен ғана бұйым дейсің ғой. Есалаңдығымыз сенен асып кеткен жоқ!

	Поручик таңырқап, шынтақтарын қозғады, қолының басы байлаулы.

	– Мен сені есалаң деп ойлағаным да жоқ. Таң қалып отырмын, өлең жазатын кез бе осы?

	Маротке қарындашты мүлде қойды. Иығына түскен қызыл-күрең шашты сілкіп тастап, көтеріліп сөйледі:

	– Қызық екенсің ғой өзің. Сеніңше өлеңді мамық үстінде отырып жазу керек қой? Ішімде ой қайнап тұрса қайтем? Кеше аш-жалаңаш, жаурап құм кешкенімізді ойлап отырмын. Соның бəрін жұрттың жүрегін тулатқандай қылып жазсам деймін. Мен жазғанда жанымды салып жазам, бірақ менің жазғанымды баспайды. Оқуға уақыт қайда? Əншейін көңіліме келген соң жазам, оқымағандық қой!

	Поручик миығын тартты:

	– Оқып жіберсең қайтеді? Мен өлеңді тани білем.

	Қызық шығар, оқышы, – деді.

	– Түсінбейсің сен, сенің қаның жылымшы, ақ сүйек қаны ғой, сенің ұнататының гүл-бəйшешек, қатын жайынан жазылса ғой, менің жазатыным, ылғи нашарлар жайы, жəне төңкеріс жайы, – деді қоқырайып Маротке.

	– Неге түсінбейін? Өлеңнің ішкі мазмұны менің көңіліме үйлес келмегенмен де, адамды адам түсінуге болады ғой.

	Бөгеліңкіреп, Маротке жазған қағазын аударып ұстады. Аз ғана кідірді.

	– Ал, перінің баласы, тыңда! Күлме бірақ, əкең сені жасың жиырмаға келгенше үйінде бернер26 ұстап оқытқан шығар, менікі өзімнің тапқан аз ғана білімім.

	– Жоқ,.. келемеждемеймін деп уəде берем!

	– Тыңда ендеше! Осыған бəрі жазылған. Атты казактармен соғысқанымыз, сахараға шығып кеткеніміз жазылған. Жөткірініп алды да Маротке, дауысын төмендетіп, еркектің бас (жуан) дауысына түсіп алып, көзін алартып, төңкеріп тастап, балтамен шапқандай қылып соқты:



	Патша уəзірлерінің жендеті,

	Атты казак қаптағанда,

	Біз, қызыл əскер ерлері,

	Оқ төгіп қарсы алғамыз оларды.

	Тым көп болды атты казак əскері,

	Шегінбеске бізге болмады.

	– Атты казак əскерінің құрсауын бұз, – деп.

	Ер Иебсоков сонда ақырды.

	Болса да бізге бір өлім деп,

	Пулемет оғын жауға біз жаудырдық.

	Отрядымыз бəрі қалды сол жерде,

	Тек жиырмамыз сахара асып жөнелдік.



	Арғы жағы тіпті келмей қойды, басыңды тасқа соқсаң келер емес, балық қағындысы келгір, түйелерді қалай қосарымды білмеймін, – деді тұтығыңқырап Маротке.

	Поручиктің көк-ніл көздерін көлеңке басып, тек көзінің ағына анда-санда оттың қызыл, жасыл сəулесі түсіп, ойнап кетіп тұрды. Аз кідіріп айтты:

	– Ие, тамаша екен! Жаны бар, оты күшті, түсінесің бе? Шын жүректен шыққандығы көрініп тұр, – деп, бүтін денесімен қозғалып кетті. Сол жерде тұтығыңқырап барып:

	– Сен ренжіме, бірақ өлеңің тым нашар. Сырты жонылып түзелмеген, шеберлігің жоқ, – деді.

	Маротке қолындағы қағазын алдына тастай берді. Үндемей шаңыраққа қарап отырып, иықтарын қозғап жіберіп айтты:

	– Айтып отырмын ғой, жүрегімнен шығады деп. Осыларды жазғанымда, ішім аласұрып, жылағандай болып отырады. Шебер еместігін əр кім айтады, тап сен сияқты. Өлеңіңіз жонылмаған, түзелмеген, басуға жарамайды, дейді бəрі де. Қалай түзеу керек? Не сиқыры бар мұның? Сіз міне оқыған адамсыз, білетін шығарсыз? – деп, Маротке қызу үстінде Поручикті тіпті «сіз» деп сыпайылап жіберді. Аз ғана үндемей отырып:

	– Сөзіңе жауап қайыру оңай емес, – деді Поручик.

	– Өлең де өнер ғой. Өнер болған соң білім, оқу керек қылады, əр өнердің өзіне тəнді тəртібі болады. Егер, мəселен, инженер дарияға көпір салудың тəртібін түгел білмесе, көпірді не мүлде сала алмай, не салған көпірі іске аспай қалады.

	– Ол көпір ғой, сенің айтып отырғаның. Бұған себеп болу керек, неше түрлі инженерлік сұмдықтарды білу керек. Өлеңді айтсақ менің жүрегіме ана сүтімен бірге салынған, дарыған деуге болады ғой.

	– Дұрысы, сондай дарыған өнерді оқу ашады. Инженердің дохтр болмай инженер болуы да сол туғаннан көңілі бір нəрсе жасап шығару жағына бейімірек тұратындықтан. Сонымен ол оқымаса, үйренбесе, шайтан да шықпайды онан.

	– Ие, солай десейші, балық қағындысы! Жарайды, соғыс бітті, мен тура мектепке кірем, өлең үйренуге кірем. Ондай мектептер болатын шығар-ау?

	Поручик ойланып отырып: Болатын шығар, – деді.

	– Кірмей қоймаймын. Өлең деген нəрсе өмірімді өртеп-ақ болды. Қашан бір кітапқа басып шығарып, бəрінің сыртына: «Мария Басованың өлеңі» деп жазып шығарғанша, ішім қайнап, жанады да жүреді.

	От сөнген қараңғыда үйдің киізінің жапсарынан кіріп жел зуылдап тұр.

	– Естіп отырсың ба! Əй, кадет27, – деді бір мезгілде жұлып алғандай Маротке:

	– Қолдарың ауыратын шығар-ау?

	– Артық ауыра қоймайды! Ұйып қалды, бірақ!

	– Солай ма! Сен маған қашпаймын деп ант ет, қолыңды босатайын.

	– Қайда қашпақпын мен сонда, құмға ма, қасқыр, қарсаққа жем болуға ма? Өзімде өзімнің өшім бар ма менің?

	– Сонда да ант ет. Менің айтқанымды айтып отыр. Өзінің теңдігін іздеген кедей пролетариаты мен Мария Басова қызыл əскер алдында қашпаймын деп ант етемін. Поручик ант сөзін түгел айтып шықты. Мықты байланған шылбырдың түйіні шешіліп, ұйыған қолдар босады. Рақаттанып Парушік саусақтарын қозғады.

	– Енді жата бер! – деді есінеп, Маротке, – Осыннан қашсаң оңбағанның оңбағаны боласың, мə кигіз, жамылып жат.

	– Тəңірі жарылқасын, тонымды жамылам ғой.

	Қайырлы ұйқы тілеймін Мария...

	– Пилатовна28, – деді кісімсіп Маротке, сөйтті де бүтінімен кигіздің астына кіріп кетті.

	Иебсоков соғыс майданындағы штабқа хабарласуға асығып жүр.

	Ауылда біраз тынығып, жылынып, əлденіп алу керек болды. Бір жеті жатқан соң теңізді жағалап отырып Арал поселкесіне барып, онан Қазалыға баратын болып, қозғалмақ болды. Сол кездерде комисссар жолаушы қазақтардан үш-төрт шақырым жер жағада теңізден күзгі дауыл шығарып тастаған бір паром қайық жатыр деп естіді. Иелері теңізде қаза тапқан балықшылардың қайығы болса керек.

	Комиссар қайықты көруге шықты. Сары еменнен жасаған жап-жаңа қайық екен. Дауыл желкенін жыртқан, жəне басқарғыш құйрығын жұлып əкеткен екен, басқа мүшесінің бəрі түгел.

	Иебсоков қызыл əскерлермен ақылдасып, біраз кісіні Сырдария құйылысына теңізбен жіберетін болды.

	Қайық жүгімен төрт адамды еркін көтеретін.

	– Осы дұрыс болар, – деді комиссар.

	– Мынау тұтқынды да тезірек жеткізу керек, жол үстінде əлі не боларына көзіміз жетеді, штабқа жеткізбей болмайды. Сонан штабтағылар біздің хабарымызды алып, алдымыздан көлік-көмегін, киім-кешек, азық-түлік шығарар.

	Жел оңынан келгенде, мына қайық үш-төрт күнде Аралды кесіп өтіп, бесінші күні Қазалыға жеткізеді.

	Иебсеков бір қағазға өздерінің хабарын жазып, бешпетінің ішкі қалтасында жүрген Поручиктің документ қағаздарын қоса бір кенеп қалтаға тігіп бекітті.

	Қазақ əйелдері қайықтың желкенін матамен жамап, Иебсоков өзі қолға түскен тақтайдың сынығынан жаңа құйрық жасады.

	Февральдың аязды таңында күн аршыған жез шылапшындай, аспанның көк березе тұнығымен төмендеп қалқып бара жатқанда, жолаушылар түйеге салып, мұздың жиегіне сүйреп қайықты əкелді.

	Қайықты еркін суға түсіріп, жолаушылар мінді.

	Мароткеге Иебсоков айтты:

	– Осының үлкені, бастығы сен боласың! Бəрінің жауабы сенде болады, кадетті көзіңнен таса қылма!

	Айырылып қалғаныңнан өлгенің артық, тірі болса штабқа тірідей жеткіз, өлсе өлігін жеткіз, байқаусызда ақтарға кездескендей болсаңдар, мынаны тірі жіберме! Жарайы, қозғалыңдар!





Бесінші бөлім


	Түгелімен Даниел Дефодан ұрланған, тек мұнда Робинзон Пятницаны ұзақ күтпейді29



	Арал теңізі – көңілсіз теңіз. Айнала жиегі жазық, жусан мен құмынан басқа түгі жоқ. Толқынданған төбе-төбе құм.

	Арал теңізінің ортасындағы аралдары жып-жылтыр, жап-жазық, судың бетіне жайып салған табаға құйған құймақ дерсің, жиегін əрең айырасың, өзінде тірі жан болмайды.

	Бір құс, бір шөп болмайды, адам иісті тек жаздың күні біледі.

	Арал теңізінің ең үлкен аралы – Барсакелмес. Не мəнді сөз екенін біз білмейміз. Қазақтардан естуіміз – «Адамдардың қаза табатын жері» дейді.

	Арал поселкесінен жазды күні осы аралға балықшылар барады. Барсакелмес төңірегі жайнаған балық болады. Күзгі дауылдар теңіздің бетіне ақ қояндарын ойнатып, теңіз ақырғанда, балықшылар жаз шыққанша Арал поселкесінің алдына барып жан сақтайды.

	Күзгі дауылға дейін тасып ала алмаған балықтарын балықшылар сол аралдың өзінде тұздап, жан-жағынан жел соғатын ағаш сарайларға жиып, қыстатып кетеді.

	Қыс қатты болған, теңіз Шеріншау түбегінен тап Барсакелмеске дейін қатып қалған жылдары шиебөрілердің ырысы, мұздың бетімен шауып аралға барып, тұзды сазандарды қомағайланып жеп-жеп, орнынан қозғалмай қатып қалады.

	Жазғытұры Сыр дарияның мұзы түсіп, суы сары сазбен лайланған кезде аралға балыққа келген балықшылар күзді күні тұздап кеткен балықтарының түгін таба алмайды.

	Теңіздің дауылы бұрқырап, ақырып-ақырып, ноябрь айынан февральға дейін дəуірлейді. Басқа кезде тек анда-санда жеңіл дауылдар өтіп кетіп тұрады.

	Жазды күні Аралда үн жоқ, тып-тынық, асыл айна дерсің.

	Көңілсіз ғой Арал теңізі. Жалғыз қуаныш, жалғыз көркі теңіздің адам айтқысыз көк түсі.

	Тұңғиық терең көк түсі, көк мақпалдай көз тартады, асыл сапфиртас болып неше құбылады, құлпырады.

	Осы түрін жағрапия кітабының бəрі айтады.

	Маротке мен Поручикті жүргізгенде комиссар алдағы жетілерде күн боран-шашыннан аман болып, теңіз тыныш болатынына сеніп жүргізді. Қазақ есепшілері де жəне тыныштық айтты. Маротке, Поручик жəне теңіз жолына əбтен ысылған Семен, Биякр деген екі жігіт, төртеуімен қайықпен Қазалыға теңіз жолымен жүріп кетуі осыдан болатын. Толқынды сылдыр қақтырып, суылдап тұрған жағаның жеңіл желіне қосылып қайықтың жамаулы парызы қанып, шеңберек атып ойнап келеді.

	Маужырап қайық құйрығы сықырлап, қайықтың алқымына бұрқыратып майлы ақ көбік əкеп тығады.

	Поручиктің қолын Маротке мүлдем шешіп қойды, қайықтағы адам қайда қашады? Семен, Биякрлермен аралас есепте Габаровқа өтірік еркін отыр. Өзін-өзі тұтқынға əкеле жатқан жан болды.

	Есебі красный армияларға бергенде кигізге оранып, қайықтың түбінде жатады. Күлімсірейді де жатады. Өзінен басқа адам білмейтін бір ойлары күлдіреді де жатады.

	Маротке соған мазасызданады.

	– Осы неге ыржалаңдайды да жатады?

	Өз үйіне рақатқа бара жатыр ма екен? Жұмыс біткенін білмейтін сияқты, штабқа апарған соң жауабын алады да, жөндеуге жібереді, жарым ес, мисыз неме!

	Мароткенің бұл ойларын Парушік білмейді, күлімдейді де жатады. Маротке шыдамай сөйлей бастады:

	– Сен суда жүзуді қайдан үйренгенсің? Ойланып барып Габаровқа өтірік айтты:

	– Петрборда... Менің өзімнің яхтам болушы еді, үлкен, теңізде жүретін еді.

	– Яхтасы не?

	– Қанатты кеменің бір түрі.

	– Айттың-ау, яхтаны мен сенен артық білетін шығармын-ау. Астраханда байлардың құлыбында көргем. Адам айтар емес көп болатын, бəрі де аппақ, биік, аққудай əдемі еді. Мен оны сұрап отырғаным жоқ. Аты не еді деймін?

	– Нелли.

	– Бұл не деген ат?

	– Менің қарындасымның аты солай еді. Соған арналған яхта.

	– Христиан елінде осындай ат жоқ қой тіпті.

	– Елене ғой... Ағылшынша Нелли болады.

	Маротке үндемеді. Бал сияқтанған жылтыр, суық күнге қарады, ақ күн төмендеп, көк мақпал суға сырғанап келе жатқан іспетті тағы сөйледі.

	– Суды айтамын, көк түсі тап-таза! Каспий теңізінің суы жасыл болады. Мынаны қарашы, көкпеңбек!

	Поручик күбірлеп ішінен, өзіне өзі айтқандай болды.

	– Порелдің шкаласымен есептегенде үшінші нөмірге келеді.

	Маротке тыныштанып:

	– Не дейсің? – деп бұрылып.

	– Əшейін өзіме өзім айтып отырмын, су жөнінде. Гидрография деген су ғылымында осы теңіздің суы ашық көк түсті болады дейді. Порел деген теңіз суын нөмірлеген, сонда ең қою көк түсті ұлы мұхит суы болған.

	Мына теңіздің түсі сонда үшінші нөмірге жақындайды.

	Порелдің көк түсті неше түрлі құбылтқан бояғы нөмірлі қағазын көз алдына келтіргісі келгендей болып, Маротке көзін қысып ойланды.

	– Тамаша көк қой, бір нəрсеге салыстыруға келмейді. Не сияқты... көк... – деп көзін ашып, мысықтікіндей сары жанарын кенет Поручиктің көк-ніл көзіне қадай қалды. Бір ойда жоқ нəрсені ашқандай болып, денесі шіміркеніп, ілгері бір ұмтылды да, таңырқап аузын аша қалды. Сыбырлап:

	– Əкем-ай! Сенің көзің тап мына судың көгіндей екен ғой! Тап осы сияқты не көрдім деймін-ау, балық қағындысы.

	Поручик үндеген жоқ. Көжиекке қызыл-сары қан төгілді. Суық ызғар келе басдады.

	– Шығыстан шықты ғой, – деп Семенни күйбеңдеп жыртық шинелге орана бастады.

	– Шайтан да болмайды. Тағы бір-екі сағат қимылдасақ Барсакелмес көрінеді. Жел қайте қояды, сонда шығып қонамыз ғой.

	Сөз тоқталды. Суық су қорғасындай сұрланып, қайықты солқылдата бастады. Ұйпаланған қара-көк аспанда жол-жол болып ұзын бұлттар пайда болды.

	– Айтқаным келді. Кəдімгі дауыл келді.

	– Барсакелмес те жақын болса керек, сол қолға таман болар.

	– Қарғалған жер-ау Барсакелмес те, теңіздегінің бəрі құм, құмнан басқа дым жоқ, тек жел гуілдеп ұлиды да тұрады...

	– Мəштің арқанын ұста, оңбаған, ұста! Жанаралдың шалбар құйысқаны деп отырсың ба?

	Поручик тап кезінде мəші арқанын билей алмай қалды. Қайықтың бір жақ кемері суды жарып кетіп, отырғандардың бетін ақ көбік басып кетті.

	– Менің күнəм не? Құйрықта отырған Мария Пилатовна қалғып кетті білем.

	– Мен бе қалғитын? Есіңді жи, балық қағындысы келгір! Бес жасымнан қайық басқарып келемін!

	Бірінен бірі биік, аждаһаның жалындай қап-қара ақжал толқындар арттан бірін-бірі айдап, баспалатып, шиқылдап келіп қайықтың кемеріне басады.

	– А-ай, дүние-ай... Барсакелмеске жетіп алсақ-ау. Түннің қараңғысын қарашы, түк көрінбейді. – Биякр сол жаққа үңіліп қарап отырып, қуанып айқай салды.

	– Келдік! Əне құрып қалғырың!

	Тұмандатып соғып тұрған судың шашырандысының арасынан төменде бір ағарған жол көрінді.

	– Жағаға бұрыңдар, – деп Семенни айқай салды.

	– Жеткізе көр, құдай!

	– Сарт етіп қаралы жел екпіні тұмсыққа соққанда діңгек сықырлап, ыңырсығандай болды. Жалданған бір толқын қайықты басып қалды. Тобыққа дейін су кірді. Маротке ұшып тұра келіп:

	– Суды төк! – деп шаңқ етті.

	–Төк дейсің?.. бақыраш қайда?

	– Қалпақтарыңмен төгіңдер!

	Семенни мен Биякр бастарынан бөріктерін жұлып алып, арпалысып суды төгіп жатыр. Поручик аз тоқталып барып, басынан бұйра офицер бөркін жұлып алып, ол да қосылды.

	Төменде ағарған жол қайыққа жақындап, қар басқан жер екені анықталды. Бұрқырап жиылған көбіктен тым ақ көрінді. Жел жынданып, иттей ұлып, соққан толқын тауларын бұрынғысынан жоғары атып барады. Қайықтың желкенінің шертіп тұрған құрсағына барып жынды жел бар екпінімен бір соқты.

	Зеңбірек атылғандай болып ескі кенеп ортасынан қақ айырылды.

	Семенни мен Биякр екеуі дөңгелекке ұмтылды.

	– Ұшын ұста! – деп шыңғырады артында көкірегімен тіреп отырып Маротке.

	Албастыдай үрпиген, суылдаған мұздай толқын келіп бір соғып, қайықты бір жағына аударып жіберіп, қорытқан қорғасындай зілденіп, үстінен асып түсті.

	Кемерінен дейін су толып, қайта түзелгенде, мачтадағы Семенни де, Биякр де жоқ болып шықты, желкенінің жалба-жұлба кенебі суы шыпылдап діңгегіне соғып тұр. Поручик қайықтың түбінде белуарынан суда отырып, жиі-жиі шоқынады.

	– Шайтанның баласы!.. Не қылып былжырап отырсың? Суды төк! – деп Маротке туғалы аузынан шықпаған бір сөгіспен боқтап жіберді.

	Барақ иттің күшігіндей жалпылдап, ұшып тұра келіп Поручик суды шашып жатыр. Қараңғы түнде ысқырып тұрған желмен бірге Маротке де шыңғырып айқай салады:

	– Семе-е-нни-ай!.. Уа-а, Биякр-р!

	Көбік сартылдап қайыққа соғады. Адам дыбысы білінбейді.

	– Батып кеткен ғой, ант атқандар!

	Ішіне су толған қайықты жел жағаға айдап келеді. Су қайнап тұр. Артынан соққан бір толқынның екпінімен қайықтың түбі құмға сыр-р ете қалды. Секіріп түсіп жатып Маротке:

	– Суға секір! – деді. Поручик те соңынан түсті.

	– Қайықты сүйре!Қайықтың құйрығынан ұстап алып, толқын соғып, су басып, жағаға сүйреп келеді. Құмға келіп тірелді. Маротке винтовкелерді алып, Поручикке:

	– Азық салған қаптарды алып жүр! – деді.

	Поручик бұйрықты орындауда. Құрғақ жерге келіп Маротке винтовкаларды тастай берді. Поручик қаптарды жиып қойды. Түннің қараңғысына үңіліп Маротке тағы бір дауыстады:

	– Семенни-ау! Биякр-ау!

	Дыбыс жоқ. Қаптың үстіне отыра қалып, қатындарша жылап қоя берді.

	Поручик артында тұр, тісі тісіне тимей, сартылдап тұр. Иығын қозғап желге қарап:

	– Шорт! Нақ ертегідегі болды! Пятницаны ертіп келе жатқан Робинзон дерсің де қоярсың!





Алтыншы бөлім


	Мұнда екінші рет тіл қатысу туралы жəне ырамер өлшеушімен жылылық 2 болғанда теңіз суының табиғатқа зиянды екені туралы сөйленеді



	Поручик Мароткені иыққа түртті. Сөйлейін деп неше оқталса да сартылдаған тістері сөйлетпей тұрды. Қалшылдаған иегін жұдырығымен тіреп тұрып, зорға сығып шығарды:

	– Жылағаннан түк өнбейді, жүрелік, бұлай отырып қатып қаламыз ғой!

	Маротке басын көтеріп, үмітсіз дағдарған түрмен:

	– Қайда барасың? Аралда отырмыз ғой. Төңірегіміздің бəрі су, – деді.

	– Жүріп көрелік, осы жақын жерде сарайлар болатын.

	– Оны қайдан білдің, келіп пе едің?

	– Жоқ, көрген емеспін, гимназиядағы кезімде осы аралдарда балықшылар балық сақтауға сарайлар жасайды деп кітаптан оқығаным бар еді. Сарай табуымыз керек.

	– Ал таптық, сонан соң қайттік?

	– Кешкі ақылдан таңдағы ақыл тыңырақ деген, тұр, Пятница!

	Маротке сескеніп жалт қарады Поручикке.

	– Алмасқаннан құр емес-ау деймін, құдай-ай!.. Мұны қайтем енді. Жұма30 емес, сəрсенбі ғой бүгін!

	– Ештеңе етпейді! Ондайға назарыңды бөлмей-ақ жүре бер, кейін сөйлесерміз, тұр енді.

	Маротке тыңдады, тұрды, Поручик винтовкелерді жиып алайын деп еңкейіп еді, қыз оның қолын ұстай алды.

	– Тоқта! Есерленбе! Қашпаймын деп ант еткеніңді білесің бе?

	Поручик қолын жұлып алып, жындыша сақ-сақ күлді.

	– Алмасқан мен емес, сен көрінесің! Өзің ойлап қарашы, мисыз-ау! Қашуды ойлауға мүмкіндік бар ма қазір? Винтовкелерді саған ауыр болады деп, алып жүрейін деп жатырмын.

	Маротке жұмсаңқырап, салмақтап айтты:

	– Көмегіңе тəңірі жарылқасын! Бірақ менде сені жеткіз деген қатты бұйрық бар. Өзім жауапты болған соң, саған мылтық құрал бере алмаймын!

	Поручик иықтарын бір қозғап, қаптарды көтерді.

	Ілгері жүре берді.

	Аяқ асты қарға араласқан құм, шықыр-шықыр етеді. Тегістігінен адамның жаны жиіркенетін, ұзыннан ұзақ созылған шетсіз жиек, аралдың қырсыз жиегі бітер емес.

	Анадайда қар басқан бір қоңыр нəрсе елестеді.

	Үш бентобкіні көтере алмай Маротке теңселіп зорға келеді.

	– Ештеңе етпес, Мария Пилатовна, шыда! Осы көрінген сарай болар.

	– Əлім құрыды, тез жетсек екен! Жаурап та болдым!

	Тура сарайға келіп тірелді, іші адам айтқысыз қараңғы екен. Балықтың дымданған иісі мен таттанған тұздың иісі қосылып, адамның жүрегін айнытпай қояр емес.

	Поручик сипалап жүріп, төбе-төбе үюлі тұрған балықты тапты.

	– Е, е, балық бар екен, бұ да жақсы, аш болмаймыз ғой.

	– От болса ғой!.. Ішін əбден қаралық, бəлки желден қорғаулы бір бұрыш табылмас па екен? – деді Маротке ауру адамша ыңқылдап.

	– Электрге бұ жерден қолымыз жетпес.

	– Балықты тұтатып алсақ. Семізін қарашы. Поручик тағы сақылдап күлді.

	– Балық тұтатам дейсің бе? Шын алмасқан екенсің ғой!

	– Неге алмасайын! – деді ауырлаңқырап Маротке, Еділ бойында талай жаққамыз, отыңнан артық жанады.

	– Естіп отырғаным осы... Жə, қалай жандырасың? Менде шақпақ тас бар, бірақ тамызықты қайдан аламыз?

	– Əй, мырза! Өмірің шешеңнің қолтығында өткені ап-анық тұр. Мə, оқтарын түсір мынаның, мен керегеден тамызық алайын.

	Қатып қалған қолдарымен Поручик үш винтовка патронының оқтарын əреңдеп түсірді.

	Қараңғыда тамызық əкеле жатқан Маротке Поручикке сүрініп жығыла жаздады.

	– Оқ дəріні төк мынаған! Үйіп төк, шақпағыңды бер!

	Шақпақтан көк жасыл от ұшқыны көрініп еді, Маротке дереу оқ дəріге апарып тыға қойды. Ысылдап, жайлап сары жалын жарқ ете түсті, құрғақ тамызық ағашты да алып ала жөнелді.

	– Енді болды, – деді қуанған Маротке, – балық əкел, сазанның семіздеуінен əкел.

	Тұтанып жанып жатқан тамызық ағаш үстіне айқыш-ұйқыш балық түсті. Құрысып барып, майлы балық жарқ етіп жалындап жанып кетті.

	– Енді тек сала бер, жарым жылға жететін балық бар, – деп Маротке жан-жағына қаранады.

	Жалын сəулесі дірілдеп төбе болып жатқан балықтың бетінде көлеңке тұрғызып, жүгіріп ойнап тұр. Сарайдың ағашы, керегелері шұрқ-шұрқ саңылау. Маротке сарайды аралап өтіп, бір бұрыштан дауыстады:

	– Бүтін бір бұрыш бар екен. Балықты сала бер, сөніп қалмасын. Мен мынаның жан-жағын балықпен бітеп тастайын. Тап-таза бөлме жасайын.

	Поручик оттың басына отырды, бүрсеңдеп бойын жылыта алмай отыр. Ана бұрышта суылдап Мароткенің тастап жатқан балықтары шылп-шылп етеді. Аздан соң Мароткенің шақырған дауысы келді.

	– Болды, от əкел енді!

	Жанып жатқан сазанды құйрығынан көтеріп Поручик бұрышқа барды. Бұрыштың ашық ұш жағына Маротке балықты үйіп, кереге жасапты, ортасы бір шаршы сажын жер болған.

	– Кіріп, балықты тұтат. Ортасына мен ірі балықтар салып ыңғайлап қойдым. Ол екі арада мен азыққа барып келейін.

	Даяр жатқан айқыш-ұйқыш балықтың астына Поручик қолындағы сазанды салды, балықтар жайлап еріксіз тұтанды.

	Маротке келіп винтовкілерді, қаптарды əкеп, бір бұрышқа жиып қойды.

	– Əй, балық қағындысы-ай, жігіттер кетті-ау, тектен тек кетіп қалды-ау!

	– Киімімізді кептіріп алсақ тəуір болар еді, болмаса денені суық ұстайды ғой.

	– Оған не бөгет болды. Шеш, кептір! Балықтың еті қандай қызу.

	Поручик аз ғана бөгелді.

	– Сіз кептіріңіз, Мария Пилатовна, мен ана жақта күте тұрайын. Сізден кейін мен кептірінейін.

	Оның дірілдеп тұрған түріне Маротке үлкен кісіше мүсіркеп бір қарады.

	– Ақымақ екенсің өзің, қарап тұрсам! Нəзік, төре мінез. Неден қорқасың? Туғалы жалаңаш əйелді көрмеп пе ең?

	– Жоқ, сондықтан емес... Əшейін сізге оңаша болған тəуір ме деп айтып отырмын.

	– Жымыңдама! Бəріміз бір еттен жасалғанбыз. Айырмашылығымыз қанша? – деп ақырып жіберді, – Шешін, шайтан! Тісіңді пулеметше тарсылдатып тұрғаның есіңде бар ма? Таза бір бейнет болдың ғой сен маған!

	Тұрғызып қойған бентобкелерге, буы бұрқырап отқа төніп, киімдер жаюлы тұр. Маротке мен Поручик екеуі мажырасып, денесін отқа қақтап, оттың екі жағында отыр. Маротке көзін айырмастан Поручиктің арыған нəзік ақ жауырынына қарап отыр.

	– Ə, не деген ақсың өзің, балық қағындысы келгір!

	Жасыңда ылғи қаймаққа шомылдырған шығар сені!

	Поручик қып-қызыл болып, басын бұрды. Бірдеңе айтайын дей бергенде көзі Мароткенің көкірегінде дөңгеленіп ойнап тұрған сары сəулеге түсіп кетіп, көкніл көздерін кенет төмен тұқыра қойды.

	Киімдері кеуіп келеді. Маротке иығына тонын жамылып:

	– Ұйықтап алу керек. Ертеңге дейін күн бəлки толастар. Əлгі қайықтың аман қалғанына шүкір-ау. Ақырындап отырып Сыр дарияға жетеміз. Онда балықшыларға кездесеміз. Сен жат, мен отты қарай тұрайын. Ұйқы талдырған кезде сені оятармын, сөйтіп кезек күзетейік.

	Поручик астына киімін салып, үстіне бешпет тонын жамылып жатты. Қатты ұйықтап қалды. Түсінде ыңқылдап, ыңырсып жатты. Оған Маротке көзін айырмай қарады да отырды. Иығын қағып:

	– Басыма бір пəле болды ғой, сорлы! Суық өтіп кетпесе жарар еді. Үйінде үлде мен бүлдеге орап ұйықтатады ғой. Əй, балық қағындысы келгір, тіршілік-ай!

	Ертемен төбе саңылауларынан таңның бозы кіре бастағанда Маротке Поручикті оятты.

	– Сен отты қарай тұр, мен жүгіріп жағаға барып келейін. Біздің жігіттер аман шығып жағада отыр ма екен, байқап келейін.

	Поручик ауырлап тұрды да, самайларын ұстап:

	– Басым ауырып барады, – деді.

	– Ештеңе етпес... шаршағандікі ғой, жəне түтіннен болар. Қаптан нан алып, балық қуырып жеп ал, – сонсоң кетеді.

	Винтовкіні алып, тонның етегімен сүртіп жіберіп, шығып кетті.

	Поручик еңбектеп от жағасына келіп қаптан кеуіп қалған нанды алды. Бір тістеп, аз ғана шайнады да, наны қолынан түсіп кетті, өзі де сылық етіп отбасына жығыла кетті.

	Маротке келіп иығынан жұлмалап, зəресі кетіп дауыстап жатты:

	– Тұр, тұр, ант ұрған! Сұмдық пəле болды...

	Поручик көздерін ажырайтып ашып жіберіп, аузын да ашты.

	– Тұр деймін, тұр! Пəле болды, қайықты толқын əкетіпті, қырылдық та енді.

	Поручик оның бетіне қарайды, үндемейді. Маротке біраз қадалып бетіне қарады да, шошып кетті. Поручиктің көк-ніл көздерінде ес те жоқ, түс те жоқ екен. Мароткенің қолын жастанып жатқан бетінен заулаған оттың қызуы лып-лып етеді.

	– Суық өтіп кеткен ғой, селдіреген сайтан, енді қайтем сені?

	Парушік ернін жыбырлатты. Маротке еңкейіп тыңдай қалды.

	– Михайл Ибанш!.. иединитсе31 қоймаңызшы, жаттай алмадым, ертең біліп келейін...

	– Немене езіп жатқаның? – деді сескеніп Маротке.

	– Трезор...32 ал... бөденені қарашы... – деді, кенет ұшып тұрып айқайлап Поручик.

	Маротке жалт беріп кейін шегініп, бетін басты. Поручик тағы құлады, құмды тырнап жатыр. Шашалып, булығып бір түсініксіз сөздерді былдырлап тез-тез сөйлеп жатыр. Маротке дағдарып, жан-жағына қарады. Сонсоң үстіндегі тонын шешіп, жерге төсеп əрең деп Поручиктің сүлдесін сүйреп əкеп соның үстіне салды, үстіне өзінің бешпет тонын жапты. Амалы құрып, долданып, бүрісіп жанына өзі жатты. Солған, қуарған жақтарын көз жастары жайымен жуып жатыр. Поручик жұлынып, тонын жұлып тастай береді, Маротке өне бойы, иегіне дейін мықтап жабуда.

	Басы жайсыз жатқанын көріп, қаптарды жастап берді. Аспанға арыз қылғандай болып, қамығып айтты:

	– Өліп қалады-ау енді. Иебсоковке немді айтам? Əй сорым ай!

	Оттай жанып жатқан Поручикке еңкейіп төніп қарады, түсі қашып бозарған көк көздеріне қарады.

	Жүрегін бүріп жаншып алғандай болды. Қолын созып, жайылып жатқан бұйра шашынан ақырын сипайды, екі алақанымен басын қысып отырып, едəуір елжіреп сыбыр етті:

	– Көгілдір көз, ақымағым-ай!





Жетінші бөлім


	Бұл басында шатасып барып, артынан ашылатын бөлім



	Ылғи күміс кернейлер, кернейлердің ұсақ қоңырауы бар, қоңыраулардың бəрі асыл кристалл шыныдан. Кернейлер əн-күй шығарып жатыр, қоңыраулар нəзік дауыспен сыңғырлайды.

	– Тил, дин, дин, дин.

	– Дил, дил, тлам, тлам, – дейді. Керней трубалар өзінше соғады:

	– Тұ-тұ, тұ-тұ, тұ-тұ, тұ тұу, тұу.

	Бұл əлбетте марш қой, марш. Парадтарда салынатын марш. Клен ағашың жасыл жібек жапырағы арасынан күн нұры төгіліп тұрған мынау алаң да сол, парад болатын алаң.

	Оркестрді33 капельмейстер бастап тұр, өзі оркестрге артын беріп тұр. Шинелінің жырығынан үлкен түлкінің құйрығы шығып тұр, құйрықтың ұшында бір алтын күмбез бар. Оған камертон34 қыстырып қойыпты.

	Құйрық бұлғаңдап, камертонды қозғап, камертон дауыс тауып беріп тұр. Түрлі дауысты музыкаларға кірісетін кездерін көрсетіп тұр. Уақытын байқамай қалғандардың маңдайына барып тақ ете түседі. Музыкашылар жанын салып ойнап жатыр. Қызық өздері.

	Кəдімгі бөлек-бөлек полктердің солдаттары тұр.

	Үлкен оркестр. Музыкашылардың бірақ ауыздары жоқ. Ауыз орны тып-типыл, трубалар əр қайсысының сол жақ танауына қыстырулы.

	Оң танауымен дем тартып алып, сол танауынан трубаға үрлейді. Сондықтан трубалардың дауысы бір түрлі нəзік, аса көңілді шығады.

	– Салтанатты маршқа даярлан!

	– Се-ремо-налний сал!

	– По-олк!

	– Ба-талион!

	– Рота-а-а!

	– Оңнан біз боздатып... бірінші батальон адымдап марш!

	Трубалар: То-то-то дейді. Қоңыраулар: Дин-дин, дин дейді. Сбетсов капитан бұйырып жүр.

	Капитанның арты тып-тығыз, жып-жылтыр, шошқаның майлы саны сықылды, теуіп, теуіп қалады.

	– Жарайсыңдар, жігіттер!

	– Трам, трам, ау, ау, ау!

	– Поручик!..

	– Поручик! Поручикті генерал шақырады!

	– Қай Поручик?

	– Үшінші ротадағы. Габаровқа өтірікті генерал шақырады.

	Алаңның ортасында, генерал ат үстінде отыр. Беті қып-қызыл, мұрты ағарған.

	– Поручик мырза, бұ не ретсіздік?

	– Қи-қи-қи!.. Ха-ха-ха!

	– Жынданғанбысыз, бұ не күлкі? Көрсетейін мен сізге!.. Кімге күлесіз?

	– Өй, өй, өй! Сіз генерал емессіз.Сіз мысықсыз, мысықсыз, тақсыр! Ат үстінде генерал отыр. Жоғарғы денесі белуарына дейін – жанарал, онан төмен аяқтары – мысықтікі. Мысықтың бір жақсы тұқымы болса екен-ау, жоқ.

	Бір қора-қораны қоймай қаңғып жүретін, жүні ұйысқан жаман тарғыл ала мысықтар болады ғой, тап сол тұяқтары үзеңгіге қадала қалған.

	– Сізді мен сотқа тартам, Поручик! Бұл болмаған іс! Гвардиядағы офицердің кіндігі төңкеріліп тұр деген не сұмдық!

	Поручик өзіне өзі қарап зəресі ұшыпкетті. Мойнындағы шəрпі астынан кіндігі шығып тұр. Жасыл түсті жіңішке ішек болып көрінеді, оның ұшы, нақ кіндіктің өзі. Адам айтқысыз тез ұшып айналып тұр. Ұстай алып еді, кіндігі жұлынып шығып кетті.

	– Тұтқынға алыңдар өзін! Ант бұзған болады бұл!

	Генерал тұяқтарын үзеңгіден суырып алып, тұяғын жайып, бас салайын деп еді, тұяқ орнында күміс шпор35 болды. Шпордың шылдырауық сақинасы орнына көз орнатылыпты.

	Кəдімгі көз, дөп-дөңгелек, жанары сары, өткірше, Поручиктің тура жүрегіне барып қадалады.

	Көз бір қысылып, жып-жылы қарап сөйлейді, қалай екені түсініксіз, көз өзі сөйлейді:

	– Қорықпа, қорықпа! Апыр-ай, қалдың-ау əйтеуір! Бір қол Поручиктің басын көтеріп еді, көзін ашса, күрең шашты арыған жүдеу бет төніп отыр, жып-жылы көзі бар, əлгі көрген сары көзі.

	– Қорқыттың-ау мені, байқұс. Бір жеті бейнеттендім. Алып қала алмаспын деп едім. Бір аралда бізден басқа жан жоқ, жападан жалғыз біз.

	Дəрі-дəрмек жоқ, көмек сұрар жан жоқ. Сені алып қалған, қайнаған ыстық су. Əуелгі əзір де құса бердің ғой. Суы құрғұр ащы, нашар ғой, адамның асқазаны көтермейді.

	Айтылып отырған шын көңілден шыққан жылы сөздерді Поручик əзер, əзер түсінеді.

	Есін жия алмай азырақ көтеріліп жан-жағына қарайды. Төңірегінің бəрі – жиюлы балық. От жанып тұр.

	Мылтықтың сүмбісінде котелек шелек ілулі тұр. Бұрқылдап су қайнап жатыр.

	– Бұ не, қайдамын?..

	– Ұмыттың ба əлде? Танымай жатырсың ба? Мароткемін ғой мен.

	Жұқа, жылтыр қолымен Поручик маңдайын сипады. Бəрі есіне түсіп, ыржиып күлімсіреп сыбырлады:

	– Е, е, есіме жаңа түсті ғой, Робинзон мен Пятница екен ғой!

	– Тағы сандырақтады-ау? Не қылған жұма саған өне бойы? Қай күн екенін өзім де білмеймін, есебінен адастым тіпті, – Поручик тағы күлімсіреді.

	– Күн емес!.. Кісінің аты бар сүй деген... Бір кеме қарық болып, сонан бір кісінің адам көрмеген аралға шыққанын айтатын əңгіме кітап бар, соның жалғыз жолдасының аты Пятница болатын. Оқыған жоқ па едің? – төсегіне жөтеліп құлай кетті.

	– Жо-оқ... Ертегіні көп оқып едім, бірақ мұндайды оқығаным жоқ. Сен өзің қозғалмай тыныш жатсайшы, қайталап ауырып қалып жүрерсің. Мен бір балық асайын, жеп қуаттанып ал. Бір жетідей судан басқа нəр татқан жоқсың ғой. Балауыздай жып-жылтыр болып құрып қалыпсың, жат! – Поручик ақырын көзін жұмды. Көңілінде əлі қоңыраулар сыңғырлап тұрған сияқты, баяғы күміс трубалар есіне түсіп, ақырын күледі.

	– Немене, – деді Маротке.

	– Жай, əншейін... Сандырақтағанда бір қызық түс көріп едім, сол есіме түсіп жатыр.

	Түсіңде бірдеңе деп айқайлап жаттың ғой! Əскер басқардың ба? Ұрсып жаттың ба? Талай сұмдықтар болды. Төңіректе дым жоқ, тек жел гуілдейді де тұрады, бүтін бір аралда жалғыз өзім ғана, сен жатырсың, есі-түсі жоқ, қорықтым, қатты састым – деп тоңған кісіше түршігіп.

	– Не қыларымды білмедім.

	– Осының бəріне не қып төздің?

	– Төздім тағы, əйтеуір, көбінесе сені аштан өледі-ау деп қорықтым. Судан басқа дым татқан жоқсың ғой, қайта қалған нанды ыстық суға жібітіп жегізіп бітірдім. Енді төңірегімізде балықтан басқа түк жоқ. Ауру адамға тұзды балық не болсын? Сенің қимылдап көзіңді ашқаныңды көргенде ғана уһ деп демімді бір алдым.

	Поручик кірлесе де əдемі қолдарын созып Мароткенің қолының үстіне салды. Ақырын сипап отырып:

	– Тəңір жарылқасын, қарағым! – деді. Маротке қызарып кетіп қолын түсірді.

	– Жарылқасыныңды айтпай-ақ қой! Соншалық не қылдым? Аюанмын ба мен солай ететін.

	Мен кадет емеспін бе? Дұспаныңмен əуре болып не қылатың ең? Өзің де құр сүлдең отыр.

	Маротке кенет тоқталды да, бүтінімен қозғалып кетті.

	Қолын бір сілтеп, күліп жіберді.

	– Не қылған дұспан? Қолыңды көтере алмай жатып дұспандық қайда? Тағдыр үстіп сені маған қосып берді ғой. Туғалы қате кетпеген оғым саған тимей қалып еді, енді өлгенше сенімен əуре болам да жүремін ғой. Мə, же енді! – деп Маротке котелокты Поручиктің алдына қойды, ішінде жып-жылтыр майы кілкіген балық майы қалқып жүр.

	Нəп-нəзік еттің дəмді иісі келеді.

	Котелоктен балықты алып, артық ықыластанып жеп жатыр.

	– Тым ащы екен, бірақ тамағымды қырып барады.

	– Тұщы су болса, суға салып қойып сорғытып алуға болар еді. Енді не қыларсың? Бір пəле ғой өзі, балығы да ащы, суы да ащы!

	Бір қырсыққа кездестік қой, балық қағындысы келгір! Поручик котолокты əрі қойды.

	– Немене, жегің келмей ме?

	– Болдым, тойдым, өзің же.

	– Құрып қалсын, құрғырың? Бір жеті ішінде безіретіп болды өзі. Тамағыңда тіреліп тұрған сияқты.

	Поручик етпетінен шынтақтап жатыр.

	– Уа, темекі болар ма? – деді сағынып аңсап.

	– Темекі дейсің бе? Əлдеқашан айтсайшы! Семеннидің қабында махорке қалған екен. Кішкене дымыққан екен, кептіріп алғам. Темекі іздейтініңді біліп едім. Шылым тартатын кісі ауырып тұрғанда шылымға бұрынғыдан жаман құмартып тұрады ғой. Мə, тарт!

	Поручик көңілі бұзылып, қолдары қалтырап, темекі қалтаны алды.

	– Алтынсың-ау сен Маша36, нянка кемпір37 сендей болмас.

	– Нянкесіз тұра аласың ба сен? – деп суық айтты да, Маротке қызарып кетті.

	– Қағаз жоқ-ау. Бірақ, сіздің ана шиедей комиссарларың қалтамда бір қағаз қалдырмады ғой, трубкамды жоғалтып алыппын.

	– Қағаз ба? – деп Маротке ойлана қалды.

	Сонан соң Поручиктің үстінде жатқан тонның өңірін ашып жіберіп, қалтасынан бір шиыршық қағаз алды. Сыртындағы жібін шешіп жіберіп, бір неше жапырақ қағазды Поручикке ұстата берді.

	– Міне саған шылымға қағаз, – деді.

	Поручик қағаздарды көрді де Мароткеге қарады.

	Көгілдір көздері таң қалып жарқырай қалды.

	– Өлеңдерің емес пе мынау? Есіңнен адасқанбысың өзің? Алмаймын мен, шылымсыз қалсам да!

	– Ал деген соң ал енді, шайтан! Жанымды күйдірмеші, балық қағындысы келгір! – деп ақырды Маротке.

	Поручик бетіне қарап:

	– Алда риза болсын! Мұныңды өмірімше ұмытпаспын! – деді.

	Шетінен титтей жыртып алып, шылым орап алып тартып жатты. Шылымның көк түтінінің ар жағында бір алыстағы қиялға қарап отырған сияқты.

	Маротке оған үңіліп қарап отыр. Кенет сұрады:

	– Саған қараймын, қараймын да түсіне алмаймын, сенің көзің неден сонша көк болған? Мұндай көзді туғалы көрген емеспін, адам батып кеткендей терең көк!

	– Қайдан білейін? – деді Поручик, – Осылай туғанмын дағы. Көздің түсі басқаша деп əр кім-ақ айтушы еді.

	– Рас!.. Сені анада қолға түсіріп алғанымызда, бұ недеген көз деп таң қалып едім, көзің қауіпті көз ғой.

	– Кім үшін қауіпті?

	– Қатындар сақтанатын көз. Жүрегіңе сабынсыз еніп кеткелі тұр! Адамның тынышын алады!

	– Сенің де тынышыңды алды ма? Маротке қып-қызыл болды.

	– Өй, шайтан! Оны неге сұрадың? Жат онан да, мен суға барып келейін.

	Тұрып, жайымен котелогын алды, сонан соң балықтың арасынан шығып бара жатып, жарқылдап бұрылды да, баяғыдай тағы айтты:

	– Ақылы жоқ, көк көзім менің!





Сегізінші бөлім


	Бұл бөлімнің айтатыны түсіндірмей-ақ анық



	Март күні жаз кіргеннің белгісі. Арал теңізінің көк мақпалы үстіндегі март күні жанды елжіретіп, денені шаққандай болады. Адамның қанын қозғайды.

	Поручик үш күннен бері далаға шыға бастады. Сарайдың жанына отырып, шуаққа жылынып, теңіздей көк көздерімен қуанып төңірегіне қарап отыр. Ол арада Маротке аралды түгел аралап шықты.

	Ақырында күн батар кезде қуанып қайтты.

	– Ертең көшеміз, біліп қой!

	– Қайда?

	– Əрі, қашығырақ жерге. Осыдан сегіз шақырымдай болады.

	– Онда не бар екен?

	– Балықшының қосын таптым, патшаның сарайындай! Өзі мықты, құрғақ, терезесінің əйнектері де сынбаған əлі. Пеші де бар, азынаулақ сынған ыдыстың қалдығы да жатыр.

	Бəрі де шаруаға жарап кетеді.

	Ең жақсысы – жоғарыда нары бар. Жерде аунап жатқаннан жақсы ғой. Əуелде соған жетіп жығылуымыз керек екен.

	– Кім білген оны?

	– Соны айтам ғой! Оның бəрінен бұрын тағы бір олжам бар. Ол олжам тамаша!

	– Ол не нəрсе?

	– Пештің бір қуысы бар екен. Азығын тығып қояды екен, сонан аз-маз қалғаны бар.

	Күріш бар! Жəне жарты пұттай ұн бар, дымданыңқырапты, сонда да ішуге келеді. Күзді күні дауыл, боран соғып кеткенде, асығыста жинай алмай ұмыт қалдырған ғой деймін. Енді дəурен сүреміз. Уайым жоқ енді.

	Ертемен жаңа орынға көшті. Алда жүк артқан түйедей болып Маротке барады. Бар нəрсені Маротке өзі үстіне артты, Поручикке түк көтерткен жоқ.

	– Сен қойшы осы, тағы ауырып қаласың! Бейнет боларсың, қорықпай-ақ қой, өзім жеткізем! Денем нəзік болғанымен саумын, күштімін ғой.

	Түс кезінде манағы қосқа жетті. Қарын тазартып, үзіліп жатқан есігін орнына байлап жөндеді. Пештің ішіне сазан балықты толтырып, тұтатып жіберіп, өздері жадырап бір алыс мақсатқа жеткендей болып, күліп, пештің алдында жылынып отыр.

	– Патшаның жайы емес пе осы?

	– Жігітсің ғой, Маша, өміріме естен кетпейтін болды.

	Сен болмасаң тірі қалмас едім ғой.

	– Белгілі нəзік ақсүйексің ғой! – отқа қолын жылытып, уқалап үндемей отырды.

	– Жылы, жайлы болды ғой... Бірақ бұдан əрі не істемекпіз?

	– Не қылмақ керек? Күтіп байқаймыз!

	– Нені күтеміз?

	– Жазды күтеміз. Жаз жақын. Марттың ортасы болып қалды. Енді бір-екі жетіде балықшы балығын тасуға келеді. Сонан жолымыз ашылады ғой.

	– Олай болса жақсы ғой. Ылғи ащы балық пен шірік ұнды тамақ қылып отырып біз қаншаға барармыз? Бір-екі жетіге ғана шыдармыз, ар жағында жұмыс бітті десейші, балық қағындысы.

	– Балық қағындысы деген сенің сөзіңның салты ма, немене? Қайдан шыққан сөз?

	– Біздің Астрахань сөзі. Балықшылардың боқтау орнына айтатын сөзі ғой. Боқтағанды тіпті жек көрем, сонсын кейде ашу қысқанда көңілді осымен жұбатам. – Пештегі балықты сүмбімен былғап қойып, Поручиктен сұрады:

	– Сен бір арал жайынан ертегі бар деп едің. Пятница дедің. Құр бостан-бос отырғанша соны айтшы. Ертегіге мен бір түрлі құмармын. Апам үйіне қатындар жиылып алып Гогниқа деген кемпірді шақырып алатын. Гогниқа жүзге келген, тіпті жүзден де асқан. Наполеонды айтып отырады. Ертегілерді айта бастағанда мен бір бұрышта тығылып отырып, ес-түсім жоқ, қалшылдап, бір сөзін жібермей тыңдап отыратынмын.

	Робинзон əңгімесін айт дейсің бе? Жарым жартысын ұмытып та қалыппын, əлде қашан оқығам.

	– Есіңе түсіріп көр. Сол есіңе түскен жерін-ақ айт!

	– Жарайды енді, ойлап көрейін. Поручик көзін шала жұмып, ойланып отырды.

	Маротке сəкінің үстіне тонын төсеп, пеш жақ бұрышта тығылып отырып алды.

	– Бері кел! Мына бұрышқа келіп отыр, бұл жер жылы.

	Поручик те бұрышқа барып тығылды. Қызған пештің қызуы лып-лып етеді.

	– Қане, не ғып отырсың? Бастасайшы? Шыдамай отырмын, ертегіге сонша құмармын.

	Шынтақтап жатып Поручик бастады.

	– Ливерпуль деген қалада бір бай болған екен, аты –

	Робинзон Крузо...

	– Ол қай жердегі қала?

	– Англияда. Робинзон Крузо деген бай болған екен.

	– Тоқта! Бай дейсің бе? Ертегі біткеннің бəрінде сөйлейтіні ылғи бай мен патшаның жайы болатыны несі екен? Нашарды ертегіге де шығармайды.

	– Білмеймін, – деді таңырқап Поручик. Сол менің ойыма келген емес.

	– Байлар ертегіні өздері жазған ғой, сірə, мен сияқты болған ғой. Мен өлең жазайын десем оқымыстылығым жетпейді. Нашарлар жайын мен тамашадай ғып жазар едім... Ештеңе етпес, оқып жетіліп алып жазамын ғой əлі.

	– Ие... сөйтіп, сол Робинзон Крузо жиһангез болып, жерді айнала жүріп қайтпақ болыпты. Жер жүзінде қандай балықтар бар, олар қалай тұрады, соны көріп қайтпақ болған. Қаласынан үлкен желкенді кемеге мініп шыққан.

	Пештің оты сытырлап жанып жатыр, Поручиктің дауысы да өлшеулі тамшы тəрізді бір қалыптан танбайды. Бірте-бірте есіне түсіріп отырып, қалдырмай түгел айтуға тырысып отыр. Маротке тек кей бір аса қызық жерінде ойпырым-айлап қойып, көбінде демін шығармай сіресіп тыңдайды.

	Поручик Робинзонның кемесі бұзылғанын айтқан жерде, көңілі жаратпай иығын қозғап сұрады:

	– Қалай? Сөйтіп оның өзінен басқаның бəрі суға батып кеткен бе?

	– Ие, бəрі кеткен.

	– Капитаны бір ес жоқ біреу болған ғой, немесе кеме бұзылар алдында есінен айырылғанша ішкен ғой. Жақсы капитан болса бірін қалдырмай қырып алады дегенге тіпті нанбаймын. Біздің Каспиде сондай қарық болу деген тіпті жиі болады. Сонда көп болса бір-екі-үш адам кетеді, басқаның бəрі аман қалады.

	– Неге олай дейсің? Біздің Семенни мен Биякр кеткен жоқ па? Олай болғанда сен нашар капитан болғаның ба, жоқ болмаса қайық қарық болар алдында ішіп алған боласың ба?

	Маротке сасып қалды.

	– Ілген жерін қарашы, балық қағындысының! Ал, айтып бітір енді!

	Əңгімеде Пятница кездескен кезде Маротке тағы сөзді бөлді.

	– Мені Пятница деп жүргенің осы екен ғой? Сен онда Робинзонның өзі болады екенсің ғой! Пятница қара кісі дейсің бе?

	– Негр халқынан?

	– Мен негрді көргем. Астраханьда циркте көргем. Денесі жүн-жүн, ерні адам айтар емес қалың, түрінен адам қорқатын! Біз оның соңынан қуып жүріп, етегімізді ұстап, мазақ қылатынбыз. «Мə, шошқаның құлағын жейсің бе?» деп. Жаман ашуланатын. Таспен ататын бізді.

	Пираттар38 кездескендегісін айтқанда Маротке көзі жарқ етіп Поручикке қарады.

	– Оны бір адамға жабылған дейсің бе? Түкке аспайтын сұмырайлар ғой. Балық қағындысы келгірлер, өңшең!

	Поручик əңгімені бітірді. Маротке оның иығына жабысып, ойланып, бүрісіп қалды.

	– Қалай жақсы! Мұнан басқа да көп ертегі білесің ғой? Сен өстіп күн сайын бір ертегі айтып отырсайшы.

	– Немене, ұнап кетті ме əлде?

	– Тамаша! Тұла бойым түршігеді. Өстіп күнді қысқартамыз дағы. Күннің өткенін байқамай қаламыз ғой.

	Поручик есінеді.

	– Ұйқың келді ме?

	– Жоқ, осы ауырғаннан бері бойымды жия алмай жүрмін, əлім жоқ.

	– Əй, нəзік, əлсіз-ай! – деп, қолын көтеріп, Парушіктің басынан сипады. Поручик таң қалып, көк-ніл көзін Мароткеге бұрды. Бұл көз Мароткенің жүрегінен өтеді.

	Бəрін ұмытып, Поручиктің бетіне төніп барып, ернін тартып алып, өзінің жел қаққан ернін апарып жайымен мықтап сүйді.





Тоғызыншы бөлім


	Бұл бөлімде, жүрек қимылы заңға бағынбағанымен де, есті тұрмыс билейтіндігі тағы анықталады



	Мароткеге өлік есебінде гвардия парушігі Габаровқа өтірік қырық бірінші болу керек еді.

	Оның орнына жас қыздың жалынды қызығының біріншісі болып шықты.

	Поручиктің жұқа қолы да, нəзік дауысы да, əсіресе басқаша көгілдір көздері Мароткенің жүрегін еріксіз тартып тұратын болды.

	Сол көгілдір көздерге қарағанда, жүрегі заулаған жалын болып, буындары қалтырайтын болды.

	Сонда Арал теңізінің көңілсіздігі де, ащы балық пен дымыққан ұнның жиіркеніш дəмі де ұмытылатын болды. шетсіз теңіздің арғы бетіндегі құбылып, соқтығып, гүрілдеп жатқан кең тұрмысты сағынғандық та өзінен өзі жəйіліп, жадырап кете беретін болды.

	Күндіз Маротке күндегі шаруасын істейді, нан пісіреді, балық асады, балықтан безіреп болды өзі. Соңғы кездері тісінің түбі ісіп бара жататын болды, сонда да асады, кейде байқаусызда көзіне бір қайықтың желкені түспеспе екен деп жағаға барып қайтады.

	Кешке таман, күн аспаннан сапарын шегіп өткенде, сəкісіне барып белгілі бұрышына тығылып, еркелеп, Поручиктің иығына жабысып отырады. Əңгімесін тыңдайды.

	Поручик көп əңгімелер айтады, қызықтырып айта біледі.

	Ал, түн ішінде достықтың тəтті тіліне бағынып, жазғы тұрғы жас малша, ыстық лебіне күйіп, егіліп, езіліп, табиғат еркіне мейлінше беріледі.

	Сөйтіп аш бетінде нұр жайнап, армансыз балаша еріндері дірілдеп, балбырап ұйықтап қалады.

	Күндер толқын сияқты, жайымен маңызданып өтіп барады.

	Бір күні үйшігінің есік алдында шуақта мажырап отырып, Мароткенің жұп-жуан сазанның қабығын көз леспей аршып тастап отырған ептілігіне қарап отырып, Поручик көзін жұмып, иығын қозғап:

	– Ым... недеген қызық, құдай біледі!.. – деді.

	– Не деп отырсың, қалқаш.

	– Ей, қой деймін. Тұрмыстың бəрі бір қызық. Ертедегі түсініктер, сырттан қонған мақсаттар былшыл ғой бəрі. Жер картасындағыдай меншікті белгілер... Гвардия Поручигі дейді?

	Гвардия Поручигі құрысын! Тіршілік еткім келеді. Жиырма жеті жасқа келіп, əлі түк өмір сүрмегенімді енді көріп отырмын. Қанша мал шаштым, жер-жердің бəрін аралап, бір идеал іздедім, онымен баяғы бір түпсіз қапалық, баяғы түссіз сұрғылт көңіл бір тынған емес.

	Енді ойлаймын-ау, сол кездерде біреу ең толық бақытты өмірді осы жалпақ нан сияқты аралда, осы шайтан теңіздің ортасында көресің десе, құдай ақы, нанбас едім.

	– Қалай, қандай күндер дедің?

	– Ең толық, маңызды тіршілік деймін, түсінбейсің бе? Саған түсінікті қылып қалай айтсам екем? Мəселен, басқа, бүтін дүниеге қарсы дұспан болып көрінбейтін күндер, өзің бір бөлек жан болмай, мына кең дүниемен бірігіп, өзім деген жоқ болып, соның ішіне сіңіп кететін.

	Сондай күндерді айтам. Осы дүниенің демі, осы күні менің де демім.

	Мына теңіз жағаға соғып тұрғанда теңіз емес, менің жан-тəнім соның тіршілік күйіне қосылып, тыныстап тұрған болып көрінеді.

	Маротке пышағын былай қойды.

	– Сен оқымыстыларша сөйлейсің, сөзіңнің көбіне түсінбеймін. Мен өзімше айтамын. Мен осы күні армансыз бақыттымын.

	– Сөзіміз бөлек болғанымен, мəні бір болып шықты,– деді Поручик.

	– Осы күні ыстық құмнан еш қайда кетпесек дегім келеді, осында мүлде қалып, мына күннің көзінде айуанша қуанышты өмір сүріп жатсақ.

	Маротке бір нəрсені есіне түсіргісі келгендей болып, құмға қадалып қарап отырды.

	– Қой, құрысын!.. Мен қалмас едім. Түк жұмыс жоқ, жалқаулыққа салынып, мүлде езіліп жатар едік. Көңіліңнің толықтығын да көрсететін жан жоқ. Өлген балықтан басқа дым жоқ. Балықшылар тезірек жиылса екен. Марттың аяғы да жақын шығар. Тірі жанды, адамды сағындым.

	– Біз өзіміз тірі емеспіз бе?

	– Тіріміз ғой, бірақ ең шірігінен бір-ақ жетілік ұн қалды, жəне цинга39 болып ауырсақ, сонда қайтеміз? Жəне ойлап қарашы, қалқатайым, осы уақыт пеш үстінде жылынып жататын кез емес қой. Біздің кісілер қан төгіп, соғысып жатқан шығар осы кезде? Қару ұстайтын қолдың бəрі санаулы болады. Сөйтіп жатқанда, мен жан тыныштығымды ойлап жата алмаймын, бүйтіп жүретін болсам красный антын не үшін бердім мен?

	Таң қалып, Поручиктің көздері жарқ ете қалды.

	– Сен осыдан тағы солдатқа бармақсың ба?

	– Енді қалай деп едің?

	Поручик үндемей табалдырықтан жұлып алған жаңқаны айналдырып біраз отырды. Жайымен жалқау аққан бұлақтың суындай қылып сөйледі:

	– Қызық екенсің! Мен саған, Машажан, мынаны айтқым келіп еді. Осының бəрі əбден безіретіп болды. Осынша қан төгіс, осынша кек, ыза. Анадан туа солдат бола салғаным жоқ қой, мен де бір кезде адамша жəйлі тұрмыста болғам. Герман соғысынан бұрын студент едім, тіл ғылымын оқып жүрдім, құмарым кітап еді, кітабым көп, бір бөлменің үш қабырғасы толған кітап еді, өмірімнің көбі соның ішінде өтуші еді. Кешке қарай үй сыртында Петербургтің ашылмас тұманы жұртты дымқылымен сорып, бүрсеңдетіп тұрғанда, менің бөлмем жып-жылы, көк абажурлы40 лампаның жарығы сонша жайлы, жұмсақ креслода кітабыңды алып отырғаныңда, ойыңда түк уайым жоқ, қайғы жоқ, осы қазіргідей күйде болушы ең. Көңілің гүл болып жайқалып, жайнап тұрғандай, гүлдердің сыбдыры құлағыңа келіп тұрғандай. Миндаль ағаштың жазғытұрғы гүлденгенін білесің бе? Тап сол сияқты.

	– Ым, – деді Маротке, құлағын тігіп.

	– Осының бəрі тағдырдың бір тақаған күні сағым болып ұстатпай ұшты да кетті, келмеске кетті... Сол күн қазіргідей есімде. Терраста41 кітап оқып отырдым, оқыған кітабыма дейін білем. Батыста қан жапқандай қып-қызыл болып, зілденіп күн батып бара жатқан кез еді. Қаладан поезбен Əкей келді, қолында газеті бар, түсі қашқан, көңілсіз келді. Бір-ақ сөз айтты, бірақ бұл сөздің мағынасы зілдей ауыр болды... «Соғыс» деді. Күннің батқаны секілді қанды, қайырлы сөз. Жəне айтты: «Дим, отаны шақырғанда сенің əкең де, атаң да, ұлы атаң да тартынып қалған емес еді. Сенен де үміттімін?..». Əкей маған бекер сенген жоқ екен. Кітаптарымды тастап мен де кеттім. Шын көңілмен кеттім ғой...

	Иықтарын қозғап Маротке:

	– Ой, шатысқан ой! – деді.

	– Мысалы, менің əкем мас күйінде жарға соғып басын жарса, əкем сөйтті деп мен де соқтығуым керек екен ғой? Мен өзім мұндай іске түсіне алмаймын!

	Поручик күрсініп:

	– Солай... Бұған сен түсіне алмайсың, – деді. Атақ-даңқ, атақ-намыс... міндет... сықылды ауыр жүктерді сен өміріңде арқалап көрген жоқсың, біз бұған əбден бағынған едік.

	– Ал?.. Марқұм əкемді мен де қатты жақсы көрем. Бірақ ол маскүнем болғанда мен соның ізінен танбаймын деуге бола ма? Мен бұған міндетті емеспін. Бергі атаң, арғы атаңды – бəрін жиып, онан əрмен кетсін дер едің.

	Поручик аузын қисайтып, долданып күлді.

	– Мен олай демедім. Бірақ соғыс түбіме жетті. Осы жаһан соғысының мағынасыз лайсаңында адамшылық таза жүрегімнен айырылдым, онан революция болды. Бұған қалыңдығыма сенгендей, таза сендім... Ол сонда не көрсетті? Офицер бола жүріп бір солдатқа қол тигізіп көргенемеседім. Гомель шəрінде қашқын солдаттар ұстап алып, көрсетпегені жоқ. Иығымдағы погондарымды42 жұлып тастап, бетіме түкіріп, үсті-басымды дəретхана ласымен былғап жіберді.

	Не қылдым мен соншама? Онда революцияның да, маскүнем, қиқар, түрсіз, мерезді екеніне көзім жетіп, қашып Оралға келдім. Əлде болса отаным бар ғой деп, соған сеніп, аяқ асты болған отаным үшін, қорланған погондарым үшін соғыспақ болып келдім. Соғысып барып, отанымнан да көңілім қайтты, отаным деп ардақтап жүргенім – революция сықылды сағым болып шықты. Екеуі де қан құмар екеніне көзім жетті. Погон соғысуға татымайтын нəрсе ғой. Сонан соң, адамның ең шын, жалғыз отаны – ой екені есіме түсті. Енді мен кітаптарыма қайтқым келеді. Кітаптарымнан кешірім сұрап алып, соған көміліп, солармен өмір сүрмек ойдамын. Ал, адамзаттың отанын, революциясын, құрылысын, бəрін онан арман жаһаннам түбіне кет дегім келеді.

	– Солай де!.. Сөйтіп, жер ортасынан қақ айырылып, жұрт шындық іздеп, қанға бөгіп жатқанда, сен пеш артында жəйлі төсекте ертегі оқып жатпақ екенсің ғой?

	– Білмеймін, білгім де келмейді, – деп ұшып тұра келіп, ышқынып айқай салды Поручик:

	– Жалғыз білетінім, біз жердің сөнуіне қарсы келген жандармыз. «Қақ айырылады» деп сен дұрыс айттың, тозығы жеткен шайтанның жарылып келе жатқаны рас. Адамзат қаны-сөлінің бəрін сорып алып, жер қуарып, қаңсып болған. Сондықтан бұзылып бара жатыр. Бұрын жас еді, жаңа жерлер, сансыз дəулеті қызықтырып тұрушы еді.

	Оның бəрі бітті. Енді ашатын, іздейтін жер қалған жоқ. Адамзаттың бар айласы енді осы барды бір неше ғасырға, бір неше жыл, бəлки минутке ұстап қалу жолына жұмсалып отыр. Техника, машина, жансыз құрғақ санға түстік. Толып жатқан цифрға батып, дəні таусылған ой, ақыл енді қорыту шарасын іздеп, соған күшін салып жатыр. Халықты көбірек қырып, қалғандарының қарыны, қалтасы көпке шейін солмай барудың қамы. Құрып қалсын! Ех-х, к черту! бəрі! Өз шындығымнан басқа шындықтың керегі жоқ. Сенің большевиктерің ашқан шығар шындықты? Адамның лүпілдеп тұрған тірі жүрегінің орнына ордер, пəйек43 шығарып, соған шақпақ болған? Жетер енді! Шықтым енді бұл жұмыстан! Енді былғануға жоқпын!

	– Ақ саусақ, таза жігітім екен ғой? Сіздің қазіретіңіз үшін басқалар-ақ былғансын боққа?

	– Ие, сүйтсін! Ұнатқандар өздері істей берсін! Тамаша, тыңдашы! Осыннан шығып алған соң Кавказға кетейік. Онда су-құм шарының жанында менің кішкене дачам бар, соған барып алып кітапқа кірісем.

	Басқаны к черту жіберем. Тып-тыныш жəйлі жұмысқа кіреміз. Шындығыңның керегі жоқ, тыныштық керек.

	Сен де оқисың, оқығың келеді ғой сенің? Оқымағанмын деп өзің зарлаушы едің ғой. Ал оқы, сенің тілегіңнің бəрін орындаймын. Сен мені өзімнен құтқарып қалдың ғой, оның өмірде ұмытылмайды.

	Маротке кенет түрегелді, тікен қадағандай қылып, тістеніп тұрып айтты:

	– Менің түсінуімше, жұрт шындығына жетем деп жанталасып жатқанда, сен екеуіміз бұрқырап мамыққа буланып жатуымыз керек деймісің ғой? Жəне қанға былғанып шыққан кəмпитті күрс-күрс шайнап жатуымыз керек қой? Солай ғой сөзің?

	–Неге осынша қатты айтасың? – деді мұңайып Поручик.

	– Қатты болды ма? Сізге қант қосқан нəзік тəтті сөз керек қой? Тоқтай тұр! Сен большевик шындығын жамандап отырсың, естігім келмейді дейсің. Соны сен білген жерің бар ма? Мəнісін біліп, түсініп көрдің бе? Адамзаттың ащы тері мен көз жасына шомылған шындық екенін білесің бе?

	– Білмеймін, – деді босаңсып Поручик, – Менің тек таңырқайтыным, сен қыз басыңмен ылғи маскүнем, битті топтармен бірге жүріп, жарып-қырып, жойғың келе беретін болып, соншама етің өліп кеткендігі.

	Маротке екі бүйірін таянып тұрып тастай берді:

	– Ол топтың денесі ғана биттеген шығар, олай десең сенің жаның биттеп кеткен! Осындай шірікті жолдас қылғаныма өзім ұяламын-ау! Сыртың жылтыраған құртсың сен, былжыраған, өрмелеген мерезі құртсың! Машажан, кетейік, жайлы төсекте аунап, тыныштыққа жатамыз дейді, – деп мазақтады. Жұрт жаңа жайдың жерін жыртып, арқа еті арша, борбай еті борша болып жатса, бұл не дейді? Не деген иттен туғансың өзің!

	Поручик қып-қызыл болып, ернін жымқырып алды.

	– Тіліңді тый!.. Есіңнен танба... сен.. қаңғырған! Маротке ілгері бір басып, қолды сілтеп жіберіп, қырылмаған бетіне Поручикті бір салды.

	Поручик қалшылдап, жұдырығы түюлі, жалт берді.

	Үздік-үздік қатты түкірді.

	– Бағыңа қарай, əйел болдың! Жаным қас саған... ит! – деді де, қосқа кіріп кетті.

	Маротке дуылдаған алақанына қарап, қолын бір сермеп, əлде кімге:

	– Қалай ашулы төре! Əй, балық қағындысы келгір! – деді.





Оныншы бөлім


	Мұнда Габаровқа өтірік поручик бұзылып бара жатқан планеттің гүрілін естиді, ал, жазушы əңгіменің қалай шешілетініне міндеттене алмайды



	Ұрсысқаннан соң үш күндей Маротке мен Поручик тіл қатыспай жүрді.

	Арал ішінде бірақ қайда айырылысып кетерсің, жəне жаз табыстырды. Қыдырып, екпіндетіп келеді жаз. Аралды құрсаған қарлы сауыт күннің алтын тұяғының таптауымен əлде қашан-ақ бұзылған. Қою қоңыр судың қасында қар жұмсақ, сары түске кірген.

	Құм түс кезінде алақанды күйдіретін болып, қолды тигізбейді. Өкпек желге шомылып, тазарып алған. Күн аспанның көгінде бір алтын тегермештей дөңгеленеді.

	Күннің өткір қызуына, өкпек желге жаңа жабысқан цинга дерті қосылып, Маротке мен Поручик екеуі де қатты жүдеп, əлі азайды, ұрысқандай болып жүрген жоқ. Ертеден кешке дейін жағадағы құмға бауырын төсеп, талған көздерін теңізден айырмай, желкен көріне ме деп қарайды да жатады.

	– Шыдай алатын емеспін енді! Енді екі-үш күнде балықшылар көрінбесе, құдай біледі, атылам! – деп судың сезімсіз көгіне қарап. Əбден талып, дағдарып, əреңдеп айтты Маротке.

	Ысқырып жіберіп Поручик айтты:

	– Мені былжыраған қырт деп сөгіп едің, өзің не деп отырсың? Сабыр ет, атаман боласың! Сабырлы бол! Сенің мақсатыңның өзі талаушылардың атаманы болу еді ғой.

	– Сен немене, тағы өткенді қозғап отырсың! Бір тікен екенсің өзің! Айтылып өтті ғой.

	– Енді сөгуге жөні келген соң сөктім.

	– Сенің тауықтың балапанындай былжырап тұрғаныңа ішім күйіп кетті. Ыза болдым. Басыма бейнет болып қосылдың да, көңілімді бұзып, өзімді өзіме ие қылдырмай қойдың ғой өзің, көк көз шайтан.

	Сақылдап күліп, Поручик ыстық құмға шалқасынан тебініп құлай кетті.

	– Немене? Жындандың ба! – деді сасқалақтап Маротке. Поручик əлі күлуде.

	– Əй, қағынған, не қылды, айтсайшы! Поручик қоймаған соң бүйірге түйіп қалды.

	Сонда тұра келіп көздеріндегі күлкінің жасын сүртті.

	– Не болды осынша ыржақтап?

	– Сен, Мария Пилатовна, жақы қызсың өзің. Кімді болса да күлдіресің. Өлген кісіні тірілтерсің сен!

	– Мен бе? Сеніңше тасқын су ішіндегі бөренеге ұқсап ана жаққа да, мына жаққа да жете алмай бұлаңдап жүрген жақсы ма? Не өзіңе, не басқаға тыныштық жоқ.

	Поручик жəне күлді, сонан соң Мароткені арқаға қақты:

	– Көп жаса сен, Амазон ханымы, сүйікті менің Пятницам! Қайта туғыздың мені. Тірлік суын ішкізгендей болдың. Өзің айтқандай су ішінде бөрене болып бұлтақтауды қойдым енді. Кітапқа қайтуды ойлау маған əлі асығыс екенін өзім де білдім енді. Əлі де болса тұрмыс талқысына түсіп, тісті қайрап, азуыңды байқататын қылып, қасқырша қауып көру керек екен.

	– Бұл не? Шынымен-ақ ақылың кірді ме?

	– Ақылым кірді, қарағым, кірді! Сен үйреттің, тəңірі жарылқасын!

	Біз осы күннен тағы қолымызға кітабымызды алып, жерді сендердің еркіңе беріп қойсақ, сендер жұрттың бес атаға дейін қанды жасын тиғыза алмай қоятындарың анық. Жоқ, болмайды, қарағым, ақымағым. Екі түрлі мəдениет біріне бірі қарсы шыққан соң, мұны аяқтамай болмайды. Əзір... – шашалып, сөзін үзіп алды. Көк-ніл көздер көкжиекке қадала қалып, ішінде қуаныш оты жарқ ете түсті.

	Қолын созып, бұзылып, ақырын:

	– Желкен, – деді.

	Маротке, іштен бір екпін көтеріп тастағандай, ұшып тұрды.

	Алыста көкжиектің сызығындай дірілдеп, жарқырап бір ақ ұшқын болып, желге желпілдеген ақ желкен көрінді. Маротке соғып тұрған көкірегін қатты басып, нанарын да, нанбасын да білмей көзін қадап тұр. Бір жағынан Поручик оның қолын көкірегінен айырып алып, Мароткені дөңгелентіп, билеп ала жөнелді. Жыртық шалбары, жіңішке аяқтарын ұшырып-ұшырып тастап, шыңғырып өлең айтып жүр:

	Жалғыз жалау жалтылдап, тұманды теңіз өрінде-е-е,

	Жа-ат жерде жү-ү-р не тыңда-а-ап.

	Несі бар туған жерінде-е?

	Жа-ат жерде жү-ү-р не тыңда-а-ап.

	Несі бар туға-ан жерінде-е...44

	– Қойшы енді, жынды! – деп жұлынып шықты, өзінің де қуанышы тасып, Маротке.

	– Машажан-ау! Қарағым, ақымағым-ау! Амазон Қанкейім! Аман қалдық қой! Аманбыз ғой енді!

	– Қалай екен, есерсоқ? Өзің де енді аралдан шығып, адам ішіне барғың келді ме?

	– Барғым келеді! Ие, мен айтып едім ғой, барғым келеді деп.

	– Тоқта!.. Бір белгі берейік оларға, шақырайық!

	– Несін шақырасың? Өздері келеді.

	– Бір басқа аралға бара жатқан болса қайтеміз? Осында аралдың саны көп деп батырылмағандар айтатын. Өтіп кетіп жүрер. Қостан винтовканы əкел!

	Поручик қосқа кетті. Винтовкені жоғары лақтырып отырып, ұшып шыға келді.

	– Жынданба, – деді айқайлап Маротке, – қатарынан үш атшы! Мылтықтың түбін иығына басып, атып жатыр. Оқ дауысы шыныдай жалтыраған тыныштықты жарып өтіп жатыр. Атылған сайын Поручик теңселіп кетеді.

	Осындай нашарлағанын Поручик енді білді. Желкен енді ап-анық көрінді. Үлкен, қызғылт-сары, су ішінде құстың қанатындай болып ұшып келеді.

	– Не деген сұмырай кеме? – деп Маротке қадалып күңкілдеп тұр.

	– Балықшыға ұқсамайды, тым үлкен. Кеменің үстіндегілер мылтық дауысын естіді. Желкен шайқалып, ұшып ар жағына бұрылып, шеңбер атып, тура жағаға қарай жөнелді. Қызғылт-сары желкеннің астынан кеменің қара денесі шыға келді.

	– Балықшылар қараушысының кемесі шығар, дəу де болса, бірақ осы кезде тентіреп жүрген бұл кім болады?– деп ақырындап Маротке көңілденіп тұр. Елу саржандай жер қалғанда, кеме тағы сол жағына еңкейді. Кеменің тұмсығына шығып тұра қалып, бір адам қолын аузына труба қылып ұстап, айқайлады. Бір мезгілде, Поручик ілгері жұлқынып, еңкейіп, винтовканы суға лақтырып жіберіп, секіріп суға тақап барды. Қолын созып айқай салды:

	–Ур-р-ра!..Біздің кісілер! Біздің кісілер!..Тезірек жігіттер, тезірек жетіңдер? Маротке көзін қадап, басқарушы орнында тұрған адамның иығында жылтыраған алтын жиекті көрді. Қауіп көрген тауықтай ұшып-қонып жөнелді.

	Есіне жарқ етіп:

	Мұз... Теңіздің көк суы... Иебсоков «Байқаусызда ақтарға кездесіп қалсаңыздар, тірідей жіберме» деген сөздері түсе қалды.

	А-ха ұрып, ернін жымқырып алып, жерде жатқан винтовкені тез алды. Жаны ышқынып айқай салды:

	– Əй, сен... погоншыл кадет!.. Кейін айт! Қайт деймін саған, шайтан!Поручик тізесінен суда, қолын сермеп тұр. Сонда, сыртынан кенет талқан болып қирап бара жатқан жер планетасының құлақ жарып, ес тандырғандай, ұлы дүрсілі шықты.

	Не екенін аңғарғандай болмады, қорғанып бір жағына секіріп түсті. Заман ақырын жасап, дүниені талқан қылған осы дүрсіл Поручиктің бұл дүниеде естіген ең ақтық дыбысы болды. Құлап жатқан Поручикке Маротке ессіз қарап тұрды. Не қылғанын білмей, сол аяғын тебініп тұр.

	Поручиктің басы суға түсе құлаған екен. Талқан болған шекеден аққан қан қып-қызыл болып шыныдай судың бетіне жайылып барады. Маротке ілгері қарай бір аттап, еңкейді де, ойбайын салып, көйлегінің омырауын жұлқып тастады.

	Қызыл тамырға ілініп, су ішінде шекеден атылып түскен көз жайқалып тұр екен. Көкпеңбек теңіздей қарашығы «Неге бүйттің» дегендей болып, мұңайып Мароткеге қадала қалған.

	Сылқ етіп, тізерлеп суға түсті Маротке. Бұзылған жансыз басты көтермек болды. Сонан соң ұйыған қанға бет-аузын былғай, соқтығып, жансыз дененің үстіне құлады. Ойбайын салып, жуан дауыспен:

	– Бауырым-ай! Не сұмдық болып қалды! Мен қылдым-ау! Қайтейін?.. Көзіңді ашсайшы, бейшарам-ай! Кө-гіл-дір-р көзім-ай! – деп жан шошытып аңырап жатты.

	Аң-таң болып, құмға кіріп тоқтаған кеменің адамдары үн-түн жоқ, естері шығып қарап қалған.



	«Жаңа мектеп» журналы, 1926 жыл,

	ноябрь-декабрь





	https://t.me/kzkitap





Notes


	[←1]

Бара бір, бəрі бір деп атты казак жасаулының қазақша білгішсініп айтқаны. (Аудармашы).





[←2]

Пасха – орыстың жазғы ауыз ашар мейрамы.





[←3]

Брезент – су өтпейтін қалың жуан кенеп.





[←4]

Отыз тоғызыншы-қырқыншы деп Маротке өзінің атқан офицерлерінің санын айтады. (Аудармашы).





[←5]

Поручик – ақтар офицері.





[←6]

Ешкі сирақ деп солдаттар қолдан ораған шылымды айтады.





[←7]

Порт Александровск – Каспий теңізі жағасындағы қала.





[←8]

Деникин – ақтардың əскербасы генералы.





[←9]

Красноводск – Каспий жағасындағы қала.





[←10]

Аралға деп Арал теңізін айтып отыр.





[←11]

Батырылмағандар – дінсіздер дегенге келеді. Орыс баласын туғанда шіркеуге апарып, шомылдырып, дінге кіргізеді. Басқаларды келемеждеп «Батырылмаған» яғни шоқынбаған дейді.





[←12]

Шершнев түбегі Каспий жағасында.





[←13]

Түйенің мұрнын тесіп өткізу, басқа халыққа тірі жанға істелген адамның аюандығы болып көрінеді. Сондықтан əдейі айтады. Біз де бұзбадық сөзін.





[←14]

Байдың шала тілімен орысшалаған сөзі мынау: « Сөз жоқ, ісіміз жаман, бірақ қазақ тіршілігі түйесіз болмайды... түйесіз қазақ күн көре алмайды, өледі. Сіз, бай бұлай етпеңіз, ақша керек қылсаң біз береміз, күміс керек пе, патша ақшасы ма, керінке ме... Тек айт, қанша берейік, сөйтіп түйемізді қайыр. Аударушы.





[←15]

Орыс халқында ең əдемі көз, таза, ашық көк көз деп саналады.





[←16]

Колумб – Ұлы мұхит асып отырып Америка жерін тауып алған атақты жиһангез. Азия шөлдерін асып жүрген Иебсоковті де жазушы соған теңеген. (Аудармашы).





[←17]

Амазонка бұрынғы кезде атқа мініп ерлер қатарында болған əйел.





[←18]

Па де катр – бір бидің аты.





[←19]

Жол үстінде құлаған өлім халіндегі жолдастарын алып қалар айласы болмаған соң, бекер қиналмасын деп Иебсоков өз қолымен атып, құмға көміп кете берген.





[←20]

Саламалайкүм, жол болсын төре! – дегенді жазушы қазақ ақсақалына орысша айтқызады. (Аударушы).





[←21]

Қылыл əскер болшебек екенсің ғой. Орталықтан, Мəскеуден келесің бе? – дегені.





[←22]

Қарақұм асып келесің бе? – дегені.





[←23]

Шала тілмен қазақтың айтатыны: Же, төре, же, же, аз өлмей қалыпсың. Же, көтерілесің, – дегені. (Аудармашы).





[←24]

Новая время – патша үкіметінің газеті.





[←25]

Кокобсеп патша министрінің біреуі. (Аударушы).





[←26]

Бернер дегені бұзып айтқан. Гүбернер қазақ байларының үйге ұстаған молдасы сияқты бала тəрбиешісі.





[←27]

Кадет – офицерлік оқуындағы ақсүйек жігіттер.





[←28]

Мария Пилатовна деп əкесінің атын қосып орыста қатардағы үлкен кісіні атайды. (Аудармашы).





[←29]

Даниел Дефо – «Робинзон крузо» деген қызық əңгіменің жазушысы, Робинзон кемесі қарық болып жан көрмеген аралда күнелтетін əңгіменің бас қаһарманы, Пятницаның жолдасы. Əңгіме соған ұқсайтынын айтады. (Аударушы).





[←30]

Робинзонның жолдасы Пятница ғой, Пятницаның дəл мағынасы – жұма. (Аудармашы).





[←31]

Иединитсе – Бір цифры, оқудағы балаларға қоятын ең нашар оқығандық белгісі. (Аудармашы).





[←32]

Трезор – иттің аты.





[←33]

Оркестр – топтанып түрлі музыка аспаптарын қосып ойнайды.





[←34]

Кармертон – асыл темір, соққанда əн, музыка бастарда керек дауысты тауып береді.





[←35]

Шпор – офицер етігінің артына байланған ат қағатын шылдырақ темір.





[←36]

Маша – Маротке, Мария деген аттардың сүйіп, кішірейтіп айтатын түрі.





[←37]

Нянка тате – байлардың бала бағуға жалдаған кемпірлері.





[←38]

Пират – теңіз талаушылары. (Аудармашы).





[←39]

Цинга – Аштықтан тістің түптері ісіп ауыру.





[←40]

Абажур – лампаның жарығын жұмсататын қалқан.





[←41]

Террас – бақшаға шығарып үйге жалғастыра салған төбелі, керегесіз бөлме.





[←42]

Погон – патша офицерінің иығындағы шен белгісі.





[←43]

Ордер, пəйек 20-21-ші жылдардағы большевик қазынасынан киім, тамақ алатын қағаздар.





[←44]

«Парус» деген орыстың Лермонтов ақынының сөзі, Абайдың аударғанынан алынды, əні де Абайдың əні. (Аударушы).





