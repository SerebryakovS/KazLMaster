	Сейітқазы Досымов

	Ұшқан ұя



	ПОВЕСТЬ





	Мен үш қасиетіме мақтанамын. Олар: жалған айтпадым, атақ-даңққа сатылмадым һəм ешкімнен ештеңені қызғанбадым.



	Əбділда Тəжібаевтың

	«Хаттар сөйлегенде» атты хикаятындағы

	Жаданның төртінші хатынан



	Самолеттен əлгінде ғана түскенмін. Енді міне, қылды қақ жарып жатқан тас жолмен жүріп келемін. Жан-жағыма алаңдап Бозарыға баратын көлік болса, Аққойлынікіне соқпай-ақ бірден тура тартып кеткім де бар. Оған табан астынан ұшыраса қойған аяқ ылау жоқ болған соң, немере ағайымдікіне соға кеткенді жөн көрдім.

	Тас жолдың екі жағына жарыла салынған еңселі ақ үйлер сап түзеп тұр. Митың-митың жаяу адамның жүрісі өнген бе. Үйге жетуге əлі біраз жер бар.

	Босағадан аттай бере-ақ ағамның кішкенелері қара күйедей жұғысып, шылғауыма оралды. Аққойлы да үйінде екен. Əне, екі жігіт төрде сұлап жатыр. Əсіресе шикіл сарысы «бұл үйде менен бөлек кім бар?» дегендей шірене түседі. Картаның астына бес-алты газетті қабаттап салып қойған, маған əлден соң барып көңіл бөлген болып:

	– Бұл жігіт кім? – деді шикіл сары.

	– Үлкен шалдың баласы, – деді ағам, қолындағы картасын араластырып отырып. – Халдерің қалай? Жұмыс орынша ма? Бұл жақта түгел аман, өткен демалыста шал-кемпірдің отын-суын түсіріп бергенмін... Бəрін реттеп қойдық, келіп қол ұшын да берейін демейсің. Əке-шешең саған өкпелі, – деді бəрін бір өзі істеген сыңай танытып жəне онысын менің бетіме салық еткендей.

	– Жер болса шалғай, кісі мойнын бұра алмайды екен, – дедім қысылып.

	– Бұл əлгі Алматыдағы, біздің совхоз туралы сын мақала жазған інің-ау деймін.

	– Е-е, сол батыр, шашымызды жұлып оқытқанда пайдасын көреміз бе десек, қайта... Осы совхоздың адамдарын ала көз ғып қойған жоқ па.

	– Журналист бауырым осы де... Бізде құр алақан емеспіз, ауданнық газетте көптен бері қайнағам істейді, ауылға келсе қырып кете жаздайды, енді өзі де жазғыш, газеттің бетін бермейді ғой... – деп желпінді шикіл сары.

	– Дұрыс. Дұр-р-ы-ыс! Айтпақшы, менің Қырымда бірге болған, Алматыда тұратын редактор досым бар, құдай-ау фамилиясы кім еді? Былай төртбақ келген, қасқа бас, селдір шашын жылмитып тарап қояды... Өзінің тілінің уы бар. Құдай-ау, соның фамилиясы... ұмыттым... Кітап та жазады екен газетпен қосып, маған повесть па, роман ба əйтеуір бір кітабына автограф жазып беріп еді, құданың құдыреті... қара басып тумбочкамда қалып қойыпты, əлі өкінемін... Кітабының сыртында комбайндар кетіп бара жатқан еді қаздай тізіліп.

	– Қай газет-журналдың редакторы екен?

	– Қай газет-журналдың дейсің бе?.. Құдай-ау, сол... со-о-л?..

	– Кейін ойыңа түсер, кəне, жүр... Өзің ұтылып отырып, редакторда кеткенің қанша?! – деді қасындағы жылтыр қара маған қулана көзін қысып.

	Үшеуі өздерімен өздері болып кетті. Шикіл сары бас зоотехниктің сөздеріне құсқым келді. «Азар болса, өкіметтің бір тоқтысын ұтарсыңдар», – деп екіленіп қояды тағы да.

	«Азар болса, өкіметтің бір тоқтысын ұтарсыңдар!» Мен ойланып қалдым. Көбіне мұндай жігіттерді ауыл өмірі жалықтырмайды, жабықтырмайды, қайта жерұйығы табылғандай бұйығып, бойкүйездік, енжарлық баса береді, баса береді... Ақыры су түбіне шым батып кеткенін де білмей қалады, қонақтары кеткен соң, ағам менің «сын мақалам» төңірегінде өрбіген ел ішіндегі алып қашпа əңгімені айтып берді. «Осында Қалдаберген бастаған топ бірігіп, сыртыңнан арыз жазды деген де қауесет бар», – деп қойды.

	– Арыз болғаны рас, бірақ істің нəтижесінде арыз иелерінің өзі ұятқа қалды.

	– Əп, бəсе, көп кешікпей бұл əңгіме су сепкендей басылып еді, əсіресе қырын қарай қалған директор да маған оң қабақ танытып еді. Бə-с-е-е...

	Аққойлы əбжел қозғалып, күпті көңілі орнына түскендей орнынан жеңіл көтеріліп, мені Бозарықтағы отырған шал-кемпірге жеткізіп салу үшін РСӨ-шеден көлік қарастырмақ болып тысқа шықты.

	Аққойлының ары жүгіріп, бері жүгіріп Бозарыққа тапқан көлігі «Белорусь» тракторы болып шықты.

	Мен келгенде ағайынды екі шал болмашы нəрседен ілік тауып, жүз шайысып, екі-үш күннен бері бірінің үйіне бірі тағы да кірмей қалған екен, əке-шешем ашулы, салқын қабақпен қарсы алды. Бүгін мені бетке ұстап, інісі ағасынікіне бас сұқты. Жаюлы дастарқанның бір шетіне еміне келіп отырды. Бір бауырсақты екі бөліп жартысын аузына салды.

	– Иə, ат көлік аман келдің бе? – деді сонсоң барып маған, – немене, келін көрінбейді, келмеген бе?

	– Оқуынан шыға алмады.

	– Бұл жаққа жақындайын деген ойың бар ма, өзіңнің?

	– Оған орын болыңқырамай тұрғаны. Оның үстіне, орналасып қалған соң...

	– Сондағы бар жұмысың тек радиодан сөйлеу ғана ма? Мен өзімше қызметімнің ретін түсіндірген болдым, қайнысының əлгіндей қойған сауалынан кейін барып апам мəн-жайды ұға қойды. Əлден соң:

	– Келін босанды ма, – деді самарқау ғана.

	– Жоқ, əзір...

	– Өзің жүдеусің ғой. Семья баққан қандай екен? Əкең екеуміз қолыңа барсақ асырай аласың ба?

	– Асырай алмай... сіздерге «оқуымды бітірген соң қолыма аламын» деп жүрген жоқ па едім. Міне, оқу бітті. Тек пəтер мəселесі қинап тұр. Əйтпесе, жұмыс жақсы. Егер көшіп барсаңыздар, үйді сатып-ақ алар едік.

	– Ендігі көрмеген құқайымыз қала еді. Оны да көрсетейін дедіңдер ме? – деп, апам ыршып түсті.

	Бірден көкеме қарады, ол аңғармаған сияқты, сосын қайнысына зер салды, онан да бөтен сөз шықпасын біледі.

	– Енді жұмыс ыңғайы... – дей беріп едім...

	– Айтып-айтпады, өзіңнің осы үйге иненің жасуындай тигізген пайдаң бар ма? Енді келіп, бұл екеуін қалаға сүйремексің, – деді Бүтінші көкем, мені ала көзімен ата қарап. Сақал-мұртын басып, шашын ұстарамен жаңадан қырғызған екен. Қолдан сырып тіккен қыжыш топысының астына əлсін-əлсін қол жүгіртіп, ақ құйқасын қасып-қасып қояды.

	– Е-е, қартайғанда қалған малды шашқысы келеді де, – деді Сенбі көкем бірден інісін қоштап.

	– Кəрі қойдың жасындай жасымыз қалды, «Сатыбалды баламыз. Баламыз» дегеннен басқа сенің əлі пайдаңды көрген жоқпыз. Өткен жылы бір тал шөпке зар болып, қолдағы уақ малдың тілін тістеп қалған күндері болды. Құдайдан баланы неге сұраймыз. Осындайда бір мезгіл адамның жанына желеу болсын деп сұраймыз. Сенбі көкем екі иығына екі кісі мінгендей денелі, үлкен кісі. Мінезі қызық. Көңілі түссе ақ көңіл, көңілі түспесе томырық. Қашан көрсең, шынашақтай жатып алып, кішкене селдір шоқша сақалын тарап, жіпсиген екі көзін сығырайта қысып, өткен-кеткендерін есіне түсіріп, бірде өз-өзіне көңілі толып, бірде көңілі толмай отырып, ұйықтап кетеді. Қазір де өз-өзіне көңілі толмай, жастыққа басы тигені сол еді, қор ете түсті.

	– Ə-ə, ажалдан бұрын сені бір алса, қу ұйқы алар – деп апам мұнысын ұнатқан жоқ, – əй, шал! Селк етіп, басын жастықтан жұлып алды. Жатқан жақ қолы астында қалып ұйып қалса керек, білегін сығымдап-сығымдап қойды.

	– Өзі өлсе де Дүйсенбіден көз қалып еді, – деп көкем бас-аяғы жоқ əлгіндегі əңгіменің ұзын ырғасын қойып қалды.

	– Қой, əлгі қатын балаларға барам деген соң, көк тоқтыны алып қалып едім, соны сойып тастайын. Бүтінші көкем орнынан сөйлей көтеріліп, үйден шыкты.

	– Ана, Ұлбосын сабағында ма? Қашан келеді?

	– Бағанадан бері неге сұрамайсың? Алдымызда карайып жүргенін де көп көресіңдер ғой, ə, – дейді апам жұлып алғандай, – құдай ұлдан салмаса да, қыздан салды. Сенбінің атын сен шығармағанмен ол шығарды. «Ұлбосын Сембина жақсы оқиды, тəртібі жақсы» дегеннен басқа мұғалімдерінің айтары жоқ. Айналайын, əншейін!

	Мен бұл үйге өкіл баламын. Ұлбосын – кіші қызының тұңғышы. Апамның мына сөзінен «тумағанның түбі шикі» деген рас-ау» деп түйдім. Есіме өзім қызмет атқаратын коллектив, өзімнің күнде болмаса да «Сатыбалды Сембин» боп эфирден тарап жатқан сəттерім оралды. Соның біріне болмаса да, біріне құлақ түріп тындамады дегенге кім илана қояды. Тіпті өзі тыңдамаған күнде де: «Естідіңіз бе, бүгін балаңыз радиодан сөйледі ғой. Ойпыр-ай, жақсы сөйледі, тыңдап отырып сіздер бір жасап қалды ғой деп едік, жай өзіміз», – деп, мені жақсы білетін көршілерінің де талай айтқанын өз құлағыммен естіп едім. Соның бəрін естіп, біле жүре апамның əдейі көзге ілмей отырған тірлігі бұл. Үнемі осы ғой. Оқуға бармай, оныншы кластан соң осы отырған тамды салысқанда да: «Шаршадың ба?» – демеген еді. Қайта қайнысының баласы – Аққойлыны жақтап, қымызын көбірек соның аузына тосатын.

	Мен төргі үйге бардым да құладым. Көңілім құлазып, адамы жоқ үйдей дүмбірлеген бір сəт тыныштық басты. Тұла бойымды кернеп, маздап тұтатып тұрған бар адамдық қадір-қасиетім, пəктігім ізім-ғайым жоғалып, анаға деген ыстық ықылас өз-өзінен суып сала берді. Екі көзімнен парлап аққан жас жастығымды жуды. Ішім удай ашыды. Намыстан өртеніп жатып алдымен ауылдың екінші шетінде отырған өзімнің үйімді, туған анам – Орыншаны, туған ағам – Қазылықты, ағамның үрпе-сүрпе бес-алты баласын, сонсоң əлгінде шығарып салғансовхозорталығындағы немере ағам – Аққойлыны, оның семьясын ойладым. Өзі бір атадан қалған үш шал. Үш шалдың үлкенінен – екі қыз, ортаншысынан – бір ұл, кішісінен – екі ұл, бір қыз (қайтыс болған), міне, өлшеулі ғана көзге көрініп жүргені осы. Үш шалдың да қатары сиреген. Сүт кенжелері бұл пəниден ерте кеткен, түбіне соғыс жеткен. Күні бүгінге дейін хат-хабар жоқ. Артында қалған екі бала ер жетті. Енді мынау, екі ағасының сол інісінің баласын тақымдап, ұзыннан өші қалғандай егесіп отырғандары...

	– ...Сатыбалдының келгені рас па? – деген дауыстан оянып кеттім. Таныдым. Бұл дауыс Қазылықтікі. Жатқан жерімнен атып тұрдым. Жүрегім алып-ұшып, лүпілдеп жиі-жиі соқты.

	– Қай бөлмеде дейсіз? – дейді ағам аптыға.

	– Кайдам, қарасайшы, – дейді апам немкетті.

	– Беймезгіл уақытта бұл қай жатысы. Бір жері ауырып келген шығар, – дейді ағам абдырап. Бөлме іші күңгірт тартып, біреуді-біреу көріп болмайды. Қазылық электрдің түймесін басып қалды, жарық бөлмені бірден көміп кетті. Екі бауыр құшақтасып амандастық.

	– Самолеттен түскеніңді қоймашы Қалдаберген көріпті ғой. «Əкесінің малына ие бола алмаған інің келді» деп намысыма тиді өзі. Бір жұмыстармен орталыққа барып едім, сонда айтты, үйге бұрылмастан тура осылай тартып кеттім, – деп Қазылық маған сөз кезегін бермеді, – қалай, ол жақтағы құдалардан не хабар бар? Кандай жаңалықтарың бар? Өзің радиодан күнде сөйлейсің ғой деймін. Осы күні апам радио тыңдағыш болып алды. Диктор сөйлесе де: «Біздің Сатыбалды ма деймін» деп елеңдеп отырғаны сол. Бұрынғыдай хатыңды сарыла тоспаймыз – радионың құлағын бұрап қалсақ болды, тіпті бірге отырғандай болады екенсің.

	– Оһ-ох-о! Ағам келіпті. Оһ-ох-о!..

	Есік алшақ ашылды. Ұлбосын ішке ентелей жүгірген бойда мені мойнымнан орап, құшақтай алды.

	– Тəтем неге келмеді? – деп, сосын жеңгесін сұрады.

	– Тəтең демалысында келеді ғой. Ал қазір саған əдемі жемпір беріп жіберген. Бар, соны кие ғой, – дедім бір түрлі даусым дірілдеп.

	– Иə, оны Жондағы ағаң беріп жіберді деді ғой жаңа апам, – деді қарындасым.

	Мен енді қарындасымды қайтып сендірерімді білмей, бірауық үнсіз қалдым. Сонсоң:

	– Жоқ. Оны тəтең əдейі беріп жіберген Алматыдан, айналайын! – деп бетінен сүйдім.

	– Тəтең келгенде не əкеп берсін, бұл жерден таба алмай жүрген керек заттарыңның бəрін қағазға жазып менен беріп жібер, мақұл ма?

	– Оһ-о, оны тəтем беріп жіберген... Өзі келгенде тағы да əкеледі...

	Ұлбосын бөлмеден жүгіре шықты.

	Орынша апам да ақыры шыдамаса керек. Арада екі күн өткенде, Қазылық екі доңғалақты мотоциклімен əкеліп салды. Орынша апам келгенде, үшеуміз үш жерде шошайып-шошайып отыр едік. Келініне бір-бір жалт қарасты да, қайнағасы да, абысыны да сол отырған орындарынан тапжылмады. Тек мен ғана ұшып тұрып, шешемнің қолын алып амандастым. Абысынының тымырая қалғанынан-ақ өзінің келісін жақтырмағанын білді. Білсе де аз үнсіздіктен соң шұқылап менің жай-жапсарымды сұрады.

	– Қайда тұрып жатырсыңдар? Көрпе-төсекті не қылдыңдар? – деді Орынша апам. – Көзінің астымен абысынына қарап қойды. Ол болса тырсылдап келініне оң иығын беріп, қалай ұрыс шығарудың ретін таппай отыр еді.

	– Пəтерде тұрамыз. Осы жерден алып кеткен көрпелер бар, – дедім. Дерін десем де, екі шешемді бірдей аяп кеттім.

	«Құрысын, бекер-ақ келген екенмін... Екі оттың ортасында қалып...»

	– Оқуға түскен жылғы жалғыз көрпе ме?

	Бұны айтқан тағы да Орынша апам. Жауап бермеске лаж жоқ.

	– Басқасы енді болады ғой, – дедім төмен қарап міңгірлеп.

	– Келін босанған соң балаларыңды өздерің баға аласыңдар ма?

	– Бақпай, бүгінгі жастар бəлені бағар, – деп, осы мезет шыдай алмай өкпе тұстан Тəжігүл апам сөзге араласты.

	Мен мүдірдім. «Жауабыңды тездет...» дейді бір ойым.

	«Үйден шық та кете бер, сонда екі шешең тəтті аузының дəмін кетірмейді» дейді екінші ойым.

	– Соған, сол... апам барса, уақытша алып кетейін деп келіп едім. Оған апам үйден шыға алмайтын түрі бар, – дедім ақыры күмілжіп.

	– Қайдан барады, бəрі еріккен-ау, ə? – деді Сенбі көкем күн ұзақ бұлардың сөзін бағып отырып.

	– Кердеңдеп, есігіне кісі салғысы келгенше, өзі келмей ме? – деді тағы Тəжігүл апам.

	– Өзі сабағынан шыға алмады, əйтпесе...

	Бұл үйден Орынша апам да жұлынып, ашуға мініп шыққанын аңғардым. Орта жолда біраз жылап та алады. «Осыларға бала беріп, балам тасып бара жатыр ма еді-ай? О баста осындай боларын білсем, бала түгілі баланың тырнағын да көрсетпес еді ғой. Ой, сұмдық! Ең болмаса: «Он екіде бір нұсқасы жоқ, сендер қалай үй болып отырсыңдар ол жақта?» – деп бір ауыз сұраған адамнан айналмайсың ба. Бұл екеуінде ол да жоқ. Қайтып қана ішің жылиды?» – дейді. Үйіне келген соң да өн бойын зілмауыр ойлар басып, еңсесін көтертпеді. Бұл ары тарт, бері тарттың түбі неге соқты дейсіңдер ғой. Айтайын.

	Үш күннен кейін үркердей ауылда:

	– Əбден адам қылғанда қайнағасына берген баласын Орынша қайтып алып қойыпты, – деп;

	– Сен оны айтасың, қайтып алмақ түгілі еншісін бөліп беріп, баласымен ілесе кетіпті, – деп;

	– Бұл рас əңгіме көрінеді. Мен Қазылықтың қатынының өз аузынан естідім. Енді сол баласының қолында тұрады білем. Баласы дөкей жұмыста көрінеді. Соны дөкей үй етпекші, – деп;

	– Алда байғұстар-ай! Сенбі мен Тəжігүлге қиын тиген екен-ау, ə?! – деп;

	– Əй, «өзіңнен тумай ұл болмас» деген тап рас, – десіп, желді күнгі өрттей гу-гу тараған сөздер бірден-бірге есіп жетіп жатты. Шынында осы жолы мен бұл үйден мүлдем ат құлағын кесісіп шығып едім. Кейін əкем қатты опынып, іші удай ашып, өмірі бетіне келмеген келінінің ашынғанын інісі – Бүтіншіден көріпті. Оны қойып, жалғыз əпкем Майраның өліміне де: «Сен себепкерсің», – деп, Бүтінші көкеме қатты сілкініпті. Осыны естігенде сай-сүйегім сырқырап, өткен күннің елестерін көз алдымнан өткіздім...

	Кешкі салқынмен ағам екеуміз өзен жағасына қармақ салып отыр едік. Ауа райы аяқ астынан кілт бұзылды. Батыс жақ түнеріп, жел екпіні жалаңаш денемізді желпіп өтті. Жылы жел. Шөп бастары теңселе толқиды. Қырдағы ебелек пен қаңбақ ойға қарай безіп барады. Өзен жағасындағы жыңғыл бастары да «зың-зың» теңселіп, ішін тарта қалды. Иірімдегі қармақтың қалтқысы жел көтерілген сайын жарыла, жұлқа тартып мазасы кетті. Жаңбыр сіркіреді. Жылы жаңбыр. Денеге тырс-тырс жұмсақ тиеді. Біз ауылға жеткенше, жаңбыр селдетіп, төгіп жіберді. Даланы қою қараңғылық биледі. ЬІмырт үйіріле жел күшейіп, үйді солқылдатып, түңліктің бос байланған бау жағын желпілдетіп туырлыққа ұрғылап, сабалап үйді көтеріп əкетіп барады.

	– Əй, енді қашан?

	Қазылық бақан əкелді. Апам үйдің жел жағын ала тіреп, жел бауды түсіріп, бір-біріне байластырды да, жарты қап ұнды арасына əкеліп қойып, бастырып тастады. Əкемнің ағасы Бүтінші көкем төрде түксиіп, сөйлеп отырған.

	– Бүтінші! Бүтінші!.. Əй, неғып омалып қалдың? Бармысың... Тірімісің... Мына моланы жел əкетті ғой, – деген əйелінің қарлыққан, өктем даусынан кейін барып орнынан созалаң көтерілді. Əйелі тыста үсті-үстіне сөйлеп, əлі алқымға алып жүр.

	– Үйдің жел жағына қағатын қазық істе дегенім қашан? Ең аяғы осы үйде қауқар болар бақан да жоқ. Бұл үйден жесір қатынның үйі артық. Əлден уақытта Қыжым кемпірді ертіп, Бүтінші көкем үйге қайтып келді.

	– Менің не істеп жүргенімді Бүтінші айтқанда, – деді Қыжым кемпір түйіліп, ренжіп отырған апама қарап. – Өзіміз он үшімізде-ақ оң жаққа келін боп түскенбіз. Оңаша отау тіккенбіз. Осы уақытқа дейін өлгеміз жоқ. Алда тататын қанша дəм-тұзымыз бар, əлі.

	– Қой, бұл əшейін гəп. Мына Орыншаның өзі де емексітіп қойған. Əйтпесе Майрада не кінə бар. Жапсарбай да Қыжымның төредей ұлы. Алақандарына салып оны да аялап отыр. Екі балаң болса жас, бір мезгіл қол ұшын берер еді. Болса да жақын жер. Қатынағанға да, былай.., – деді Бүтінші көкем.

	– Иə, менің баламнан артық енді кімге бермек ойың бар?

	Бізден жасырасың ба? Айт, кəне, – деді кемпір.

	– Ойбай, құдай! Кімге беруші едім. Ешкімге де бермеймін. Əлі уыз, жас қой. Өзі ауруынан да айыға қойған жоқ. Биылша байқастап, қоя тұрайық десем...

	Апам одан əрі сөйлей алмады. Қыстығып, кемсеңдеп, өксіп-өксіп, даусын шығарып жылады. Бойымызды үрей билеген, бізде үн жоқ.

	Таң атты.

	Ағам екеуміз қара есекке мінгесіп алып, өріске беттеген отар соңынан кеттік. Осылай əрекідік апамның орнына малға баратынымыз бар-ды.

	Көктемнен қоныс аудармай отырған ауыл маңы да жалаңаштанып, өріс күннен-күнге ұзап, түріліп кеткен. Көптен жауын көрмей құлазып жатқан жер де, шөп те мал тұяғымен үгітіліп, шаңы шығып жатқан-тын. Өткен түндегі жаңбыр біраз шаң басты болған екен. Ертеңгіліктегі қоңыр салқын леп күн көтеріле қайтадан аңызақ аптапқа айналды. Аспан реңсіз ашылған. Жай мұнартады. Қыр, жоталар лезде-ақ тамызықтанып тұтанып тұрса, еңіске енді-енді от қызуы жеткендей. Отар шырқау өріске тұмсық тірей тоқтады. Басын жерден алар емес. «Пырт-пырт, тырс-тырс». Есекті қой арасына жіберіп, дөң үстінде отырмыз. Тұс-тұста үйір-үйір жылқы, отар-отар қой қара құрымдай қаптап жатыр. Бізге қарай бір атты қойшы келеді. Екеуміз сырттай болжалдап, əр қойшының атын бір айтып отырғанда өзі де тақала түсті. Жапсарбай екен.

	– Ой, балалар халдерің қалай? – деді келе.

	– Жақсы.

	– Тəуір.

	– Апаларыңды демалдырған екенсіңдер ғой бүгін.

	– Сөйттік.

	– Ал, əңгіме айтыңдар, уақыт қысқарсын.

	Біз бір-бірімізге қарап жымыңдап, іштей түсініскендей боламыз.

	– Биыл сен совхозда оқитын шығарсың, – дейді ағама.

	– Иə, совхозда оқимын.

	– Майра ше?

	– Майра да.

	– Екеуің бірдей қайда жатасыңдар? Онда бері, совхоз орталығына келетін болдыңдар ғой. Үй бар ма екен өзі. Майра ауырып жүр деп еді. Қалай тəуір болып кетті ме?

	– Тəуір болып кетті.

	– Мал сойып, жас сорпа беріп, терлеттіңдер ме?

	– Терлеттік.

	– Анада сойған қозының еті бітіп қалды емес пе? «Енді соятын мал жоқ» деп жүр ғой апам.

	Ағам маған қарап көзін алартып, «тыныш» деді.

	– Мына алдарыңдағы сегіз жүз қойдың біреуін союға қимайсыңдар ма?

	– Бұл қазынанікі ғой.

	– Қазынанікі болса қайтеді? Қорықсаңдар мен-ақ берейін. Бірақ тістеріңнен шықпасын. Кейін өкіметке бір есебін бере жатармын. Біз бір-бірімізге қарадық. Ол басқа сөзге келген жоқ.

	– Қазір күн қыза отарды отарға тақаймын. Сосын бір семізін таңдап, қақпайлап малдарыңа қосып жібереміз, – деді.

	Жапсарбай айтқандай-ақ, талма түсте отарын бізге жанамалап, қаптатып келді. Ол тақалған сайын, жүрегім лүпілдеп, қуаныш құшағында қалдым. Бірақ ағам үнсіз. Онда жұмысым жоқ. Бір қарасам, Жапсарбай қолын бұлғап шақырып тұр екен.

	– Жүр, – дедім ағама.

	Ол отырған орнынан қозғалмады. Менің шыдамым жетпей барады.

	– Жүр, – дедім. Ағам үндемеді. Мен жүгіре жөнелдім.

	– Барма? Қайда барасың? Пəлесі жұғады.

	Мен тыңдағаным жоқ. Барған бойда Жапсарбайға ілесіп, екеулеп бір ту қойды тырағайлай қуып, қақпайлап əкеліп, біздің отарға қостық.

	– Екі жылғы ту қой еді, – деді Жапсарбай.

	– Екі жылғы...

	– Иə, өзінің ішінен бір шелек май түсетін шығар.

	Жапсарбайды жақсы көріп кеттім. Даусының сөйлегенде ыңырси шығатыны болмаса, дөңгелек жүзді, келбетті жігіт екен. Қызыл күрең жүзі шақырып тұр. Талмаураған түсте отарды ауылға беттеттік. Алда Аса өзені көлбей жатыр. Мынау шілде, аңызақ, шөл – бəрі соның екі қапталын алған сорға сағалап, бұлдыр-бұлдыр сағым арасына тарап жатқандай. Отарды ыстыққа қалдырмай, алдын ерте бастан қайыру керек екен. Жапсарбайға алданып қалыппыз. Енді мал ілгері жылжыр емес. Əншейінде о шеті мен бұ шеті шалқар, шашыраңқы отар топ-топ үйездеп, шөкімденіп алған. Бастарын төмен салған, арқасынан салып қалғанда ғана бір-бірін тұмсығымен итере жүріп, қалт қайта тоқтайды. Қазылық алдын саумалай топтап, біраз жер ұзатып кетсе, соңы ұбап-шұбап арқандай керіледі де, жел жаққа ойысады. Бұл кезде мен жылдамдата артын түре айдап, бетін суға бұра берем. Суға тақала, отар ағыла лап берді. Суға қанған қойлар, ну өскен ажырық пен бидайыққа бас қойды. Біз жағадағы жыңғыл арасына тығып кеткен қармағымызды алып, балық аулауға отырдық. «Охо, сазан!», – деді ағам. Өмірі қармағыма ештеңе ілікпейтін мен де: «Е-хе-е», – деп біреуін жағалауға атып ұрдым.

	Бір кезде жапыр-жұпыр жиек жағалай суға бас қойған қойлар қаптап кетті. Қой маңырап, қозы жамырап, у да шу. Атып-атып тұрдық. Шегі де, шеті де жоқ телегей-теңіз андыздаған қой. Үстінде солдат формасы бар бір жігіт айқайды салып жүгіріп келеді. Екпіні бізді ұратын сияқты.

	Үйге қарай зыта жөнелдік. Екеуміз де: «Қой қосылды», – деп, апама жылап қоя бердік. Малды сол күні-ақ ажыратып алдық. Кім білсін, қой қосылғанда ауысып кетті ме, Жапсарбай берген ту қой ұшты-күйлі жоғалып кетті.

	– Неге ғана жолайсыңдар ол сүмелектің маңына, – деп апам шыр-пыр болды.

	– Мынау ғой, жампаңдап болмай қойған, – дейді Қазылық.

	– Барма дедім сонда. Ақыры мынау енді. Не алғанда жоқ, не алмағанда жоқ, қарадай жаманатқа ие болып.

	Менің ойыма ештеңе де кіріп шығар емес. «Бір қойда тұрған не бар? – деймін іштей. – Өліп те қалмай ма? Майра да қызық. Бүтінші көкем айтқан соң болды емес пе? Енді неге жүре бермейді?! «Үй арасы тақау дейді. Үлкен айтты, əкесі болмаса да, əкесінің ағасы ғой. Рас, Жапсарбай жақсы адам! Жақсы болмаса бір қойды бере салар ма еді. Ол əлі, сұрасаң тағы да береді. Əй, ол ма, ол...». Үйде өзіміз ғана отырғанбыз. Майраның мойнындағы ал қызыл орамалын жалма-жан жұлып алып: «Айт келін-ау, айт келін», – деп, басына төгілдіріп жаба салғам. Жаба салғам да тысқа атып ұрып, масайрай күліп, бір үлкен іс тындырғандай шығып кеткенмін. Майра ызадан булығып жылап қалған. Ал, Қазылық болса, бір қылмысты кісідей өз-өзінен қысылып, сол отырған орнында дастарқанды шұқылап, көзінің астымен Майраға ұрлана қарап, тапжылмай қатып қалған. Қазылықтың не үшін осынша қуыстанғанының парқына жете алғам жоқ-ты.

	Алтын кірпікті күн ұясына қызара батып, дала қоңырланып, кең тыныстайды. Қою түннің түндігі түсірілді. Ара-кідік тұс-тұстан маң төбеттердің даусы болмаса, иен жайлауда жалғыз үй отырғандай толайым тыныштық басады. Үй іші қара көлеңке. Біз төсекке жатқанда, ондық шамның жарығымен Майра іс тігіп отырған.

	– Неғып жатырсыңдар, тұрыңдар!

	Біз шошына ояндық. Бас жағымызда Майра отыр. Қорқып тығылған көжектей денесі дір-дір етеді. Ашулы, ақ құба дөңгелек жүзі қуарып кеткен. Анандай жерде апам отыр. Үлкен бір іске мойын ұсынғандай:

	– Мен байғұстың қолында не бар дейсің. Маған өкпелеме жаным. Көзі отыр ғой, міне. Сен үшін қайнағамның да бетіне келіп, түс шайыстым. Қайтейік, өз əкеңді құртқан өз маңдайыңнан көр...

	– Мен жарға итеріп жатқаным жоқ, – деп, мына тұстан апамның сөзін бөле, Бүтінші көкем де дүңк-дүңк ете қалып еді.

	– Қой, немене, жақсылық үстінде тағы да ұрыс шығарамысыңдар? – деп əйелі шалып басып тастады. Қазылық тұрып, киініп алды. Мен де киіндім.

	– Құтыла алмай жүргендерің мен болсам, кетейін! – деп Майра елден бұрын есікті серпіп тастап, жылап тысқа атып шықты.

	– Қой, жаным, «құдай жат-жұрттыққа жаратқан соң осы да», – деп басу айтты ілесе шыкқан бірі.

	Тыстан ат дүбірі естілді. Апам орнынан үш ұмтылып тұра алмады. Сол отырған қалпы отырып қалды. Жүгіріп далаға шықтық. Қараңғы түннен ештеңе көрінер емес. Ат дүбірі ұзай берді. Қою түн құшағына сүңгіп, жүгіре бердік, жүгіре бердік...

	– Қайтыңдар əй, қайт!

	Дала жаңғырықты. Сонда да қою түн сетінер емес. Қайта тұнжырап, айды да жұтып қойды. Иттер ұлып қоя берді.

	– Кет!.. Кет-ай, өз басыңа көрінгір!

	Біреу ұлыған иттерді ұрып, қуып жүр. Майра кеткен соң үй құлазып қалды. Арада бес-алты күн өткенде, екеуміз артынан бармақшы болдық. Асадан өтіп, құдалар үйінің төбесін көріп, жүрегіміз аузымызға тығылып, баруға батпай отыра кеттік. Ұзақ отырдық. Қолымыздағы түйіншекке бір, ауылға бір қараймыз. Ойымыз Майраның төбесін көру.

	«Қалай, қайтіп жүр екен?»

	Құдалардың ауылына да келдік. Алдымыздан екі көзі алақандай, бадыраң көз бала жүгіре шығып, иттен қорып жүр. Есік алдында көзін күннен көлегейлеп, бізге сығалай карап, шүйкедей кемпір тұр. Жерошақтан тезек иісі аңқып, түтіні шалқи тарап жатыр. Майра көрінбейді. Қыжым кемпір бізді жылы қарсы алды.

	– Əй, Майра, қайда жүрсің. Бауырларың келді! – деп жатыр.

	Кешкілік бірге үлкен үйлеріне барып тамақ іштік. Бізсіз де үлкен баласының ыбырсыған бала-шағасы көп екен. Отырған-отырған жерінде толған торсықтай бұлтиып-бұлтиып ұйықтап қалған балаларын, керегеге іргелете салған жаппай төсекке əкеліп, бірін шешіндіріп, бірін шешіндірмей тастап жатыр. Орнымыздан көтеріліп, Майралардың отауына барғалы ығыса беріп едік:

	– Əй, «құдалар» қайда барасыңдар? Ана тұстан жатыңдар, – деп, Қыжым кемпір төсектің бір шетін нұсқап еді.

	– Жоқ, оларға отауға салып койды, – деді бірі.

	– Отауға?! Сонша əспеттеуін.... Е, мейілдерің ендеше. Күн ұзақ үйде қысылып отырғанбыз. Үй сыртына шығып, бой жазып алғаннан соң бір-бірімізге: «Қалай екен?» дегендей барлай қараймыз. Біз отауға келсек, Жапсарбай есік алдында тұр екен. Аш белінен қапсыра құшақтап алды.

	– Тəк, мынау қайтеді-ей!.. – Ол теңселіп барып, бойын қайта түзеп алды. – Анадағы бізге берген қойыңызды жоғалтып алғанбыз. Өз отарыңызға келіп қосылған жоқ па?

	– Тс-с-с!.. – Жапсарбай жалма-жан естіп қоймады ма дегендей ағасының үй жағына жалт қарады.

	– Тістеріңнен шығарма дегенім қайда?

	– Жо-оқ, берген қойыңыз жоғалып кетті деймін.

	– Қой енді.

	– Апам сəлем айтқан. Сіз неге апаңызды сұрамайсыз. Ауыл арасы осындай жақында біздің үйге Майра екеуіңіз келмейсіздер ме?

	Ол күмілжіп ештеңе айта алмады. Бар болғаны: «Ұйықтаңдар енді», – дейді. Келдік те жатып қалдық. Ұядай ғана төрт қанат үйдің оң жағына екеумізге төсек салып қойған екен. Түндік жабусыз. Төбеден ай жарығы түсіп түр. Əлден уақытта Жапсарбай келді. Шымылдықтың аяқ жағына кеп аялдады. Тысыр-тысыр қайысын сықырлатып, бірдеңелерді ағытып шешкендей болды.

	– Не істеп жатыр, – дедім Қазылыққа сыбырлап.

	– Тыныш, – деп ол бүйірімнен түртіп қалды. Əлден уақытта Майра ар жағынан екі ұзын ағаш сияқты бірдеңе алып берді. Байқап қарасам балдақ. Қазылықты түртіп қалдым.

	– Балдақ.

	Ол да көріп жатыр екен. Бұл жолы үндеген жоқ. Екеуін екі қолтығына қойып, артқа қарай ырғып түсті. Ұзын-ұзын екі жұп аяқ жарыса шыға келді. Бір аяғы жерге жетпей тұр. Жүрегім зу ете қалды. Өз көзіме өзім сенбей, кірпік қақпай қарадым да қалдым. «Тізеден төмен, тобықтан жоғары жерден...»

	– Қазылық, Қазылық.

	Кенет əлгі шешіп қойғаны бір жағына сырғып барып құлап түсті. Енді екі иығындағы екі балдағына бар салмағын салып, алға қарай ырғып түсті. Ырғып түсті де, бір қолымен керегеден ұстап, еңкейіп, əлгі құлаған затты көтеріп, орнықтырып қойды.

	– Протез ғой, – деді Қазылық сыбырлап. – Білесің бе, бұл былтыр қоян қуып жүріп аттан жығылған. Сонда аяғы сынды деп еді ғой. Сынған аяғы бітпей, Жамбылға алып кетті деп еді ғой. Сонда кескен екен. Енді білдім. Мана аяғына бірдеңе түсіп, сонан ақсап басып жүрген шығар деп едім.

	– Бұрын білмейтін бе едің?

	– Қайдан білесің. Мен көргенде өмірі аттан түспейтін. Бұрын ақсағанын байқағанмен елемегенбіз де. Өзі де өлерліктей, ойсыраған ақсақ емес қой.

	– Апам біле ме?

	– Қайдам? Майраны тіріде берер ме еді. Білмегені ғой...

	– Сонда Майра да білмеген-ау. Екеуміз де үнсіз қалдық. Қазылықты қайдам, мен өзім протез тұрған жаққа енді қайтып қарауға батпай жатырмын. Сенер-сенбесімді де білмеймін. «Сонда Жапсарбай жездем ақсақ болғаны-ау!

	Ақсақ... Мүмкін емес. Қайта бір анықтап қарасам ба екен. Мүмкін... қазір тура орнымнан тұрып барып көрсем... Байқап қалса ұят-ау!» Қазылықты ақырын байқап қарасам, ол да ояу, екі көзі протезді тесіп жатыр екен. Мен де қарадым. Ай сəулесі де қасақана «көріңдер, көріп алыңдар анықтап» дегендей-ақ шаңырақтың ашық қалған көзінен дəл соған түсіп жылжыр емес. «Протездің дəл өзі...»

	– Түндік жабылмапты-ау.

	Майраның даусы. «Ойпырмай, Майраның да екі көзі ана құрсаулы протезге түсіп жатыр ма екен? Сосын оны ай жарығымен біз байқап қалар ма екен деп уайымдап қалды ма? Жапсарбай да осындай екен ғой. Ол бəрін-бəрін жасырған-ау, ə... Ол сонда...

	– ...Тұр-ей, қайтамыз.

	Оянып кеттім. Оянған бойда түндегі «құдіретке» қарадым. Жылан жалағандай, орнында ештеңе жоқ. Қалың қабағы түксиіп үйге Жапсарбай кіріп келеді. Екеуміз де аңырып отырып қалдық. Ол кереге басындағы ілулі тұрған жүгенді алды да, қайта шығып кетті. Жон арқасынан тағы да төрт көзімізді түгел қадап қалдық. Өкшесін қисайтып, ақсап басып барады. «Ақсақ екен». Майра кешегі біз əкелген түйіншекті ашпастан, сол қалпында қоя салған-тын. Кетерде:

	– Айтыңдар апама. Тапқаны болса екеуіңе берсін. Бұдан былай маған берем дегенді қойсын, – деп түйіншекті қайыра берген. Осы кез Қыжым кемпір келді. Қолында бой-бойымен машинаға жүгіртіп-жүгіртіп алған екі сəтен көйлегі бар. Екеуін екеуміздің қолымызға ұстатып:

	– Орыншаның сəлемдемесін бізге көрсетпестен-ақ, қайтып əкеткендерің не? Кəне, ашайықшы, не берді екен, – деп түйіншекті аша беріп еді:

	– Не болушы еді, – деп Майра енесінің қолынан алып кетті. Қыжым кемпір аңырап тұрып-тұрып:

	– Көргені жоқ қой, – деді. Сол сəт менің жүрегім сыздап қоя берді. Ағама карасам, екі көзінің шарасы жасқа толып тұр екен. Маған байқатпаған болып, сүртіп-сүртіп алды. Майра да жылап тұр.

	– Қой əрі, қайдағыны бастап... Кемпір түйіліп барып, қайта жазылды.

	– Сəлем айт құда-құдағиларға. Қыздары ақын. Үкідей үлпілдетіп бағып отырмыз. Құдайға шүкір, ішіп-жем мол ғой, əйтеуір... Кемпірдің сөзінің соңын тыңдатпай Майра екеуміздің қолымыздан жетектеп, жолға қарай алып шыға берді. Былай шыға бере:

	– Айналайын, бұл жылағанымызды апама айтпаңдар.

	«Жақсы екен» деп айтыңдар. Мақұл ма? – дейді.

	– Мақұл.

	– Мейлі.

	Майра қала берді. Біз ұзай бердік. Кемпірдің даусы əлі естіліп тұрды.

	– Балам аман болсын...

	Созсаң қол, жайсаң кұшақ жетпейтін дарқан дала төсінде қырдың шөбі жауын суымен шайылып, бусанып, ашытқан нандай бұрқырап, сары ала жаз самалмен толқынданып, құлынның жалындай күлтеленеді де жатады. Тек осы жерден ғана екі қапталын көкорай шалғынға малынтып, Аса өзені белдеулеп белден бір сызып кеткендей. Ауылдан ұзап шықтық. Үн-түнсіз жүріп келеміз. Мен əбден сартап болған жалғыз аяқ сүрлеу жолдың үстіндемін. Ағам қалың шалғынды кешіп келеді. Əпкемнің: «Айналайын, бұл жылағанымды апама айтпаңдар. Жақсы екен деп айтыңдар», – деген сөзі есіме түсіп, көңілім босады.

	– Ей, – деді ағам. – Осыдан үйге барған соң осының бəрін айтатын болсаң, мойныңды жұлып аламын.

	– Айтпаймын... Айтып... Қайта өзім... Даусым шығып кетті. Ағыл-тегіл көзімнен жас қалай шыққанын білмеймін. Бода-бода болдым.

	– Қой енді, – деді ағам. – Көзіңді көп уқалама, қызарып, ісіп кетеді.

	Жол-жөнекей Асаға түсіп, жуынып-шайынып, мұнтаздай болып үйге бардық. Бұл жаз біздер үшін қызықсыз өтті. Бар қызық думанымызды Майра алып кеткендей бей-жай халде қалдық. Майраны ұзатқаннан кейін де талай нұрлы күн шапағына оралған, талай айлы түндер де өтті. Майра үйде, ортамызда жүргендегідей қайдан болсын. Майра барда тамылжыған айлы түндер туар еді. Мидай жазиралы жазықты түн құшағына алар еді. Қотан шетіндегі төсекте түнгі күзетте ай жарығымен ұршығын иіріп апам отырар еді. Ұршығын иіре отырып, баяулата ұйқы ашар əнге салар еді.



	...Ауылымды сұрасаң, Белтұрғанда

	Қараша үйім солқылдар жел тұрғанда...

	Айт-а-а-ой-и!..



	Сол қараша үйде апам салған ұйқы ашар əнін тыңдап біз үшеуміз жатар едік. Қазылық екеуміз бір-бірімізді қытықтап, ішегіміз түйілгенше күлер едік. «Апама айтамын, ұйықтаңдар енді. Ертең ерте тұра алмай қаласыңдар ғой, көкетай», – деп Майра жалынар еді. Біз одан сайын өршіп түсер едік. Сосын апам келер еді. Онда өтіріктен көз жұмып, «пыс-пыс» ұйықтаған боп дыбыс шығарар едік. Апам Майра екеуі күбір-күбір басқа бір əңгімелер айтар еді. Біз сол жатқан қалпы қайтып козғалмай ұйқыға кетіп, күн шыға апам оятып тұрар еді.

	«Есектеріңді ерттеп қойдым, тез-тез тамақ ішіп алыңдар», – дер еді ғой, дер еді...

	Қозы айрықтан кейін, күз түсе орталыққа көшіп кеттік.

	Қазылық совхоз басындағы интернатқа жатты.

	– Күн болса суытып кетті. Майраның кеудесінен суық өтіп, тоңып жүр ме? Түнде түсіме кіріп жүр. Жылы кеудеше істеп едім, апарып берші! – деді апам.

	Қуанып кеттім.

	– Қашан апарайын?

	– Ертең пермелерге ілестіріп жіберемін. Жол-жөнекей сені түсіріп кетеді.

	Мен ерте ояндым. Ауыл əлі бойкүйезденіп, бейхабар, самарқау жатыр. Ат қора жақтан ат арба салдырлай шығып, перменікіне тұмсық тірей тоқтады. Едəуір кідірді. Қаңтарулы аттар ауыздықтарын қарш-қарш шайнап, тыпыршып, ойнап тұр. Арбаға перме келіп отырар-отырмастан заулатып ала жөнелді. Түске қарата мені төртінші фермадан жолай түсіріп, өздері совхоз орталығына кете барды.

	Майра үйінде жоқ екен. Отынға кетіпті. Менімен ешкімнің жұмысы болған жоқ. Далаға келгендей үйге сыймадым да, кемпірдің жол сілтеген жағына қарай ақырын жүре бердім. Бір төбеден астым, екі төбеден астым. Айдала. Жым-жырт. Биік бір төбеге шығып жағалай тың тыңдап, көз жүгіртіп айнала төңірекке қараймын. Көзім бұлдырайды. Мына құба жондардай, мына сұр даладай көңілім құлазиды. Əлден уақытта оң жақ қолтықтан бір қарайған көрінді.

	«Майра ғой, Майра...» Дəл өзі. Дəу арқа отынды арқалап алыпты. Ойға қарай құлдырап жүгіріп келемін. Мені көрді білем, арқасындағы отын жерге сырғып түсті. Айдалада, екі жапырақ дене, екі бауыр айқасып қалдық.

	Аз-кем отырған соң, Майра орнынан ырғалып-ырғалып тұрып, отынды көтеріп жүре берді. Тығыз етіп, тепкілеп буылған теріскен Майраның жон арқасына жабысып, енді қайта түспейтіндей теңкиіп барады. Мен соңында, шұбатылған жіп ұшын ұстап келемін.

	– Апам арасына түйенің жүнін салып, кеудеше істеп беріп жіберді, – деймін.

	– Ə, жақсы болды ғой, – деп екі көзі танадай жарқырап, маған егіле қарайды.

	Ай маңдайынан мөлтілдеп шыққан тер екі самайын қуалап барып, жіп ұстаған қолына тамшылап ширықтырып жіберсе керек. Құмды жерде жүру қандай қиын еді. Əр аттаған сайын адымы кішірейіп, төмен қарай тартып, жұтып бара жатқандай. Өр еңсесі де түсіп кетіпті. Мен айтамын:

	– Демалсайшы, – деп.

	– Машинамен неге түсірмейді, – деп.

	– Отынға енді келме, – деп. Ол айтады:

	– Енді келмеймін, – деп.

	– Жəй, келе салып едім бүгін, – деп.

	Үйге келсем, əпкеме əкелген кеудешемді үлкен қайын сіңілісі Кəмеш киіп алыпты. Екі көзім тесіп барады. Шай үстінде:

	– Міне, мынау менің əкелгенім, – дедім.

	– Кəмешке құйып қойғандай екен. Майра оны қайтеді.

	Кисе осы үйде де бар осындай киім, – дейді кемпір.

	– Бар болса оны Кəмеш-ақ кисін. Апамның арнап істеген кеудешесін өзіне бер.

	– Сатыбалды, қой деймін. Осы үйде болған соң кезектесіп кие береміз ғой – деп еді Майра.

	Кемпір одан сайын өршіп түсті.

	– Кезектесіп те кимейді. Кəмештің өзі-ақ киеді.

	– Апама айтамын, Қазылыққа хат жазамын, – деп ашуға булығып жыладым.

	Үстімізге Жапсарбай келді. Жапсарбайды көргенде апам келіп қалғандай жүрегім лүпілдеп кетті.

	– Сатыбалды-ей, неге жылап отырсың, – деді ол.

	– Майраға əкелген кеудешемді, Кəмеш киіп алып, бермейді, – дедім.

	Жапсарбай Кəмешке қарады, Кəмеш кемпірге қарады. Кемпір Жапсарбайға қарады. Жапсарбай маған қарады. Мен Майраға қарадым. Майра жерге қарады. Енді байқадым. Майраның назары пəс, жүдеу екен. Жөтеліп отыр. Үстіндегі киімі де жұтаң, жұпыны. Аяғында керзі етік.

	Түс ауа тағы отынға баруға дайындалды.

	– Отынға енді бармаймын дегенің қайда? – дедім Майраға. Қыжым кемпір естіп қалды да:

	– Неге бармайды, барады... Əй, өздерің жауығып алыпсыңдар-ей, бізге. «Отынға барма...» Бармақ түгілі осы үйдің күлімен шығып, отымен кіреді. Əй, Майра, түске дейін əкелгенің осы бір-ақ уыс па?! Митың-митың, ісің бір өнбейді-ау. Тепкілеп-тепкілеп, дəуарқаетіпбумайсыңба? Бар, əйда, – деп кемпір Майраға ұрсып берді.

	Жапсарбай үн-түнсіз төр алдында шалқасынан түсіп жатыр. Екі бетінің ұшынан қан тамғандай, қызыл күреңденіп алған. Биыл «аурулымын» деп малдан да босапты.

	Отынға Майраға ілесіп мен де бардым. Бес-алты түп теріскенді шапқан соң Майра алқынып қалды. Ентіге дем алады. Қолындағы кетпенін сұрасам: «Аяғыңды шауып аласың», – деп бермейді. Сонда да болмай кетпенді алуын алғанмен мен де теріскенді шаба алмадым.

	– Айттым ғой, – деді Майра.

	Отырған орнынан сүйретіле көтеріліп, кетпенді қайта қолына ұстады. Майраның да қайтып бір түп отын шабуға шамасы келмей, тұрып қалды.

	– Сатыбалды, көзім қарауытып барады, – деді. – Тез, бол келші, басымды сүйеші.

	– Майра, бұлай азап көргенше, жүр үйге, – дедім əпкеме.

	– Ой, Сатыбалды-ай, естіген елден ұят емес пе?

	Дүйсенбінің қызы үйіне қайтып келіпті демей ме?

	– Қайтып келіпті десе, айтпаймыз ба?....

	Майраға ашуым келіп кетті. Өзім болсам, бір күн де тұрмас едім.

	– Жоқ, жүресің үйге! Тура қазір былай қарай тіке тартып кетсек, ауылға баратын жолды қиып түспейміз бе? Жол-жөнекей бірдеңке кездесер, – деп қолынан сүйрелеп, алға қарай жетелеп тарта жөнелдім.

	– Расың ба, ойының ба, Сатыбалды-ау! Қой енді! – деп Майра кейін қарай жұлқынып, қолымнан шығып кетті.

	– Жүрмейсің ғой, ə... Жүрмейсің ғой, ə...

	– Қой Сатыбалды, айналайын, ақылың бар ғой өзіңнің...

	– Жоқ, жүрмейсің ғой, ə... Ал, ендеше мен кеттім.

	Мен алды-артыма қарамай жүгіре бердім, жүгіре бердім. Бара-бара: «Сатыбалды! Сатыбалды», – деген Майраның жалынышты, үрейлі даусын да естігенім жоқ.

	Мен алды-артыма қарамай жүгіре бердім.

	Үлкен арналы жолды қиып түскенде барып, артыма бұрылып қарадым. Манағы құба жондар көлбейді. Құла дүз мұнартады. Түйе өркеш асу-асу шағыл құмдар батар күнге малынып, сары алтындай балқып, толқып жатқандай...

	Арса-арса көмпіс болған ескі жолмен жалғыз салт атты сау желіп, салдыртып келеді.

	Меңіреу дала төскейі, кіл бір өңкей ылди, еңіс, еңіс-алқымды, асу-адыр, бел-бедерлі, бұрылыс бұралаңы көп жолаушы – қайда тірелері маған беймəлім. Қазір Майра байғұстың қай қыр астында мені іздеп шырылдап, жылап-еңіреп жүргені маған беймəлім. Бұдан бұрын əпкемнің Қыжым кемпірдің тізе батырғанына көніп алғаны да беймəлім еді.

	Жапсарбай ше?..

	Артымнан тепеңдей басқан ат тұяғының тасыры тақалып кеп қалды. Қайта бұрылып қарағаным жоқ. Ойым аттылыны өткізіп жіберу.

	– Ей, бала, қайда барасың? – деді салт аттылы қатарласа беріп.

	– Екінші фермаға.

	– Кімнің баласысың?

	Менің екі көзімнің айналасына дөңгеленіп жас кеп, кеудемді əкеге деген сағыныш сазы билеп кетті.

	– Орыншаның.

	– Орыншаның... Қай баласысың?..

	– Кіші баласымын.

	– Əй, əй! Əкеңе тартпай туғансың-ау! Əкеңнің атын айт!

	– Бəрібір сіз танымайсыз. Ол жоқ.

	– Дүйсенбіні ме? Ойбұй, жігіттің нағыз бозымы еді ғой. Сендер соның өзі болмасаңдар да көзісіндер ғой. Жалтақ болма, шырағым. Жапсарбайдағы əпкеңе барып па ең?

	– Иə...

	– Əй, Жапсарбай-ай. Қазымыр кемпірден бір елі аса алмаған мəңгүрт, жас баланы да өстіп жалғыз жібереді екен-ау! Қорқып қалар демегені ғой, сабаздың. Енді қайттым, мен Ақкесенеге бара жатыр едім. Қой болмас, – деп ол атынан қарғып түсті де, тартпасын босатып, ат көрпешесін ерден алып, түгел жазып жіберді. Сосын:

	– Сен Дүйсенбінің емес, Сенбінің баласы емес пе едің? – дегені.

	«Оны қайдан біледі екен... Қап, ұят болды-ау! Сонау Сарысуда жүрген көкеме дейін біледі ғой өзі...»

	– Өзіңнің атың кім? – деді ол тағы да менің ойымды бөліп.

	– Сатыбалды.

	– Ал, Сатыбалды кел, жол бұрыс, жол бұрыс та болса, мінгестіріп апарып тастайын.

	Мен сонда ғана бұл кісінің түріне бажайлап қарадым. Үлкен, еңгезердей, шоқша сақалды, қара кісі екен. Бусанып, терлеп қалған ат екпіні манағыдай емес, бəсеңси түсті. Көп асулар бұйрат-бұйрат жыңғыл, шеңгелді белдермен жалғасып, жүрген сайын қара жол шұбатыла береді.

	– Шешең бақуат па? Көрмегелі де көп болды. Жанына желеу болып отырған жалғыз қызын асығып-үсігіп ұзатты да, тынды ма? Бірақ ол байғұсты да кінəлауға болмайды. Ана қайнағасының істеген əрекеті ғой. Ай, заман-ай! Қыздарың жақсы болып бойжеткен екен, біздің балаға бер деп сұрай барғанымда: «О нең, жап-жас баланың атына кір түсіріп», – деп еді. Айтарын айтсам да соңынан ұялыс тауып, қайтып сөйлеуге тілім байланып кетіп едім. Сөйтсем, жаманның жамандығы екен ғой. Біле білсе: «Кешегі жаманшылықта да Дүйсенбімен бірге жүрген адам еді, сүйек жаңғыртқанға жарар-ау», – деп ойлар еді ғой. «Əкең өлсе де, əкеңді көрген өлмесін» деген шырағым, мен əкеңді көрген шалмын, – деп, əңгіме айтып келеді.

	Ат ауыздығымен алысып, тепеңдеп, ойнақшып бара жатқан соң жол езуіне шықтық. Арттан əп-сəтте бір машина ойлы-қырлы жолда тоңқалаңдап жанымыздан өте шықты. Шал атты тебініп қалды да:

	– Мықтан, менен ұстап отыр, – деді.

	Лезде-ақ машинаның алдын орай басып озып, қол көтеріп тоқтатты.

	– Қайда барасың? – деді шоферға.

	– Екінші фермаға.

	– Қарағым, онда мына баланы ала кет. Мен де өз жөніме кетейін, – деді.

	Шал машинамен жарыса, атын тебіне шоқытып:

	– Шешеңе сəлем айт, – деп ат тізгінін бұрды.

	Атын айтқандай болып еді, машина екпінімен жел гулеп естірткен жоқ.

	Сол жылы қыс қатты болды. Майраның артынан қайтып барғаным жоқ. Қыстың жуан ортасында:

	– Не айтасың, Майра ауырып қалыпты, – деген суық хабар дүңк ете қалды. Сол сол-ақ екен, апамда дегбір қалмады. Келгеннен де, кеткеннен де Майраны табыстап, халін біліп келуді өтінеді. Қолда асау бие бар. Шөп салып жүргенімде оң жамбасымнан теуіп қалып, апам Майраға бара алмады. Биенің тұяғы тиген жер кесенің аумағындай болып талаурап, жуан қара саным гүп болып ісіп кетті. Көрші ауылдағы сынықшы шал келіп көріп: «Сүйегі аман, жай еті езілген, жазылып кетеді», – деп көңіл жұбатып кетті.

	Бұл асау биені Жапсарбайлар қазына бағасымен совхоздан шығарып алған екен. Майраның төсек-орнын апарғанда Жапсарбайдың өзі əдейілеп, ілесе келіп, биені қораға байлап берген.

	– Асау биенің керегі жоқ, балалар болса жас, өзім баға алмаймын. Өкпелегенім емес, алып кет, – деген апам. – Майрадан қалың мал алғандай-ақ өз басы аман болса, аман жүрсе, маған сол олжа. Қыжым құдағиға айтып қой, мен айтсам, ұрыс болып кете ме, Майражанға оң көзімен қарап жүрсін. Өзің болсаң да отынын бұтап, суын əкеле салмайсың ба?

	Жапсарбай төмен қарап, сонда ұнжырғасы түсіп, жүріп кеткен. Фермада басы артық бір адам жоқ. Бəрі қыстың əлегімен құмдағы отарларға жəрдемге кеткен. «Жапсарбай да құмға кетіпті» деп сырттай естідік. Көктем шықты. Көктем шыққанмен бас-аяғы созылып, мал құмнан құлай алмады. Малды түгел сонда төлдететін болды.

	«Майра тəуір болып, Жапсарбай құмдағы сақпанға үйімен көшіп барыпты» деп тағы сырттай естідік. Апама да «жылдағыдай қайнағаңа сақпанға барасың» деп, перме бір жағынан қолқа салсын. Жөпелдемеде биені қоса қоятын жақын жерде жылқышы да болмай, жайына жібере салды.

	Жер лайсаң. Қар суына белшеден батып, жас баланың еңбегіндей былқылдап жатқан. Апам мені көрші үйге қалдырып, өзі сақпанға кеткен.



	Бірде мектептен шығып бара жатыр едім, қорықшы айқайлап тоқтатты.

	– Сендердің торы биелерің, сорға түсіп, батпақтап, шыға алмай жатыр. Шамасы батпаққа батқанына үш-төрт күннің беделі болып қалған-ау. Іші қабысып, бұралып қалыпты. Жетіңдер тездетіп, – деді.

	– Қай жерде?

	– Сарқыраманың бас жағында топ шеңгел бар емес пе еді? Тап сол жерде.

	– Сіз де жүріп шығарысаңызшы?!

	– Қайдан, сені мен менің шамамыз келмейді. Кемінде бес-алты жігіт керек...

	Ауылды адақтап шықтым. Елдің бəрі жұмыста, қолы бос, үйде отырған бір адамды таппадым. Енді жүгіріп қорықшыны іздедім, жым-жылас ол да бір жағына шығып кетіпті.

	Биеге жалғыз өзім келдім. Мені көргенде бие сонадайдан оқыранып жіберді. Айналасына əбден малтығып, айдап тастаған. Қазылып кетіпті. Қорықшының ізі жатыр. Төңіректеп бір айналып өтіпті. Биенің танауынан буы бұрқырап, алқымнан орып жібергендей кеңсірігі «сыр-сыр» етеді. Қыстай бағуы келіскен, күйлі бие əбден ұрынып, арам тер болған. Құйрығынан ұстап арлы-берлі тартсам былқ етпейді. Жай ыңыранады, ыңырсиды. Дембіл-дембіл

	«қорқ-қорқ» төрт аяғын кезек-кезек балшықтан суырып, алға ұмтылады. Басынан сипап, қос қолдап енді жалынан ұстап көтердім. Жылжымайды. Ауыл жаққа қараймын, ешкім көрінбейді. Бар күшімді салып, құйрығынан қайта көтердім. Бие тапырақтап, ышқына алға ұмтылды-ай кеп... Екі көзінен бырт-бырт жас ағып, көз шарасы шатынап, айналып шығып барады.

	Күн батқанын байқамай қалыппын, қас қарайып кетіпті. Келген ізіммен елегізіп, елеңдеп ауылға бет алдым. Бие аударылып-төңкеріліп, сағыздай созылған сордың ішінде қала берді. Мен ұзай бердім. Бір кезде шыңғыра кісінеген жан даусы шықты. Үсті-үстіне қоймастан кісінеді. Үйге келіп, төсекке қисая кеттім. Шым-шытырық оймен жатып ұйықтап кеткен екенмін... (Түс көріппін).

	«...Табиғат бөденедей бытыраған көдені, изенді, жусанды, жүзгенді, сексеуілді бел-белестерге қадап, ара-арасына кеберсіген қызыл құм сеуіп кете бергендей...

	Түн. Мойынқұмның иірім, тұңғиық түні. Қара суық аспандағы ала бұлтпен тұтасып алған. «Үп» еткен жел де жоқ. Көптен айнала төңірек жым-жырт-ты. Енді ана тұстан маңыраған жас қозы үні құлаққа келеді. Төл үніне тағы бір бөгде дыбыс үндескендей еді. Оған қосыла қора шетіндегі оқшаулау тігілген қараша үйден жылаған жас баланың даусы шықты. Майра оянды. Қара көлеңкеленіп сықсиып, өлеусіреп тұрған фонарьдың білтесін көтеріп еді, Жапсарбай үйде екен. Жандарына келіп қисайған бойы ұйықтап кетіпті. Ештеңе білер емес. «Қашан келді екен. Бірді-екілі қоздаған қойдың қозысы қатып қалды ма, əлде қайтті?..» Майра Жапсарбайға аяушылықпен қарады. Ұзақты күнге тынбай сабылып, одан күзетке килігіп сүріне құлап, жеткен жерін аңғарғандай бөпесін жұбатып, қайта ұйықтатты да, тез-тез киініп тысқа шықты.

	Даланы меңіреу тыныштық басқан. Аспанды бұлт жапқан. Төбеден түйіліп тұр. Əлден уақытта бойын үрей билегендей денесі тітіркеніп, түршікті. Жас қозы маңырады. Майра қораның ішін арлы-берлі аралап таба алмай-ақ қойды. Қозы үні қайтып шықпады. Пышақ кескендей жым-жылас жоғалды. Майра осы бетінде қораның аузында қозының маңырауын аңдып отырып қалды. Ойы ойран-асыр: «Қасқыр алып кетсе, қой үркіп дүрлігер еді. Əлде құлағым қағыс естіді ме, сонда...» Кенет ту сыртынан əлсіз ғана «мə-ə» деген дыбыс қайта естілді. Майра селк ете түсті. Маңыраған анық қозы. Дереу денесін жинап, жүрегін тоқтатып құлағын тосты. Тылсым тыныштық қайта меңдеді. Жалма-жан фонарын жоғары көтеріп, дыбыс шыққан жаққа жарығын түсіріп, барлай қараса, табан астында жұдырықтай ғана қозы тұмсығымен жер тіреп, дір-дір бүрісіп жатыр. Кенет аяқ астынан:

	– Қайда кеттің, əй... – деп, Қыжым кемпір айқайлайды.

	Майра бұрылған жоқ, түн түнегінің ортасын ойып, тас қараңғыға сүңгіп кетті.

	– Қайда-а-а!..

	– Мына жас қозыны жылы жерге апарамын!

	– Апарсаң, ол жақта жұмысың не? Бері кел, мұнда емес пе, мұнда...

	– Ж-о-қ, ол жақта біз екеумізге жылы орын жоқ. Майра сол қалпы қою түнге сіңіп кетті.

	– Ойбай, Жапсарбай қайдасың? Айтып едім ғой, бұл бізге опа бермейді деп...

	Кемпір екі қолын бүйіріне таянып, ал кеп жыла, ал кеп жыла. Торы бие кісінеді. Жем жеген жеріне қайтып келіпті.

	«Мо-мох», деп жанына бара бергенімде тарс еткізіп тағы теуіп-ақ жібергені. Тұяғы дарыған жоқ. «Ары кет енді, ары кет...» Айқайлап Қазылық жүгіріп келеді. Қолында мылтығы бар. «Қыстай əуре-сарсаңға салғанымен тұрмай, біреумізді өлтіріп тынар бұл. Өлтірмей тұрып атып тастайын кет, бұны», – деп, Қазылық биеге қарап мылтығын кезей берді. Екі араға Қыжым кемпір сап ете қалды. Қазылыққа қарсы қарап, жүгіріп келеді. «Биені атқанша мені ат, мені ат...», – деп екіленіп алған. «Сені де атамын», – дейді Қазылық.

	«Жастығымды алып келейін, атшы кəне, атшы. Өскен екенсің, жеткен екенсің. Мені ат та өзің көктей үзілші...», – дейді кемпір. Мылтық тарс-тұрс атылды. Көк түтіннен ештеңе көрінер емес.

	– Қазы-л-ық! Қазы-л-ық!..

	Шошып ояндым. Қасымда Қазылық жатыр. Менің шошынған даусымнан ол да оянып кетті. Қабағы салыңқы. Майраның үйіне барған екен. Майра ауырып, төсек тартып мүлдем жатып қалыпты. Бұрынғыдай емес, күннен-күнге төмендеп, ағаштай қатып-семіп қалған дейді. Соған хабарға келіпті.

	Далада ақ жаңбыр сабалап тұр.

	Апың-күпің тұра салып, үш адамды ертіп биеге келсек, арам өліп қалыпты. Қазылық құмдағы апама барып, Майраға сол жағынан тіке кетті.

	Майра сандырақтап жатыр екен: «Апам, апам келді ме? Кешегі Қазылық қайда? Интернатына қайтып кетті ме? Сатыш, жаным... Сатыбалды...» Алдына барып: «Майра, ə, Майражан», – десе, апамды танымапты. Бар болғаны:

	«Қазылық келіп еді ғой, Қазылық келмеді ғой», – дейтін көрінеді. Əлден уақытта барып, бетіне үңіліп отырған апамды шырамытып: «Апамсың ба, апа!» – депті. «Мен ғой жаным. Апаң алдыңда келіп отыр», – дейді апам. «Қалай, амансыңдар ма? Ертерек неге келмедіңіз. Сатыбалдының оқуы қалай? Кеше Қазылық келіп еді. Осылар елеп, ескермеді ғой деймін. Сосын өкпелеп, кетіп қалды ғой деймін. Көрінбейді», – дейді. «Неге, Қазылық осында отыр. Қайтейін. Менің жеткенім осы болды». Қазылық: «Майра, мен қасыңда отырмын ғой», – дейді... «Келші, тақалшы, бетіңді тосшы!» Бірақ, Майра Қазылықтың бетін қанша сүйейін деп талпынса да, ерні-ерніне жұғыспайды. Өксіп-өксіп жылайды. Қанша жыласа да көзінен жас шықпайды.

	«Апа, ай туды ма?» «Туды, жаным». «Таң жаңа ғана атқан жоқ па еді. Айыңыз не!» «Иə, жаңа ғана атқан. Əшейін...»

	«Мен сізден, күн көзі ашық па деп сұрадым ғой». «Ашық, ашық...» «Далаға, далаға шығарыңызшы!» «Далада не бар? Күн желкемдеу екен. Суық тиіп қалар. Кішкене шекең жіпсіп жатыр еді». «Ой-й, ап-п-ай!.. Енді несіне аялайсыз. Кеш қой... Кеш...»

	Əлі өкінемін. Сонда далаға неге шығармады екен. Мынау жарық дүниені, шұғыла төккен күнді неге көрсетпеді екен. Сонда ол төрт керегенің ішінде, торда қамалып жатқандай болды ғой. Ақырғы тынысымен, ақырғы ғұмырымен, ақырғы, соңғы сəттердегі мұқалған күшімен мынау зеңгір аспанды, мынау шалқар жазық даланы, мынау біз жүретін, көсіліп жатқан арналы жолға соңғы рет қарағысы келді ғой.

	«Ой-й, ап-п-ай!..» «Қап-қап!..»

	– Қыжым-ау, сен де ұл өсіріп, қыз өсіріп отырсың ғой. Бұл қай қылығың? Ең болмаса совхоз басындағы ауруханаға жеткізіп, көрсетсең қайтеді? – дейді апам. – Көлік тауып бер, əй, Жапсарбай!

	– Көліктабыладығой. Бүгінтүнде Таластыңүлкенкөпірін тасыған су алып, бұзып кетіпті. Екі ортада қатынас үзіліпті, – дейді ол.

	– Енді, қайттік? Енді қайтсек – ə...

	Майра қалғып кетеді. Танадай көзі əлсін-əлі жұмыла береді.

	– Майра!..

	– Май-ра!..

	– Май-р-а-а!..

	Майра қайтып көзін ашқан жоқ. Ол мəңгілікке көз жұмды. Артында зарлаған үн қалды. Ол үн апамның үні еді. Қазылықтың үні еді. Менің үнім еді. Содан кейін де зырлап біраз күндер өтті. Көктем өтіп, жаз шықты. Құмдағы малдың соңы төлдеп бітер-бітпестен елдің алды үдере жайлауға көшті. Шопандар ауылы жылдағы өз-өз орындарына келіп қонды. Біз де былтырғы Майраны ұзатқан жерге келіп отырдық. Майраның қырқын бердік. Қыжым кемпірдің ауылы да Асаның арғы бетіндегі өз орындарына кеп отырған. Екі ауыл да əлі бір-біріне тырс етіп қатынаған жоқ. Асаның арнасынан асыға тасыған суы шіреп, жағалауын алып, өткел бермей жайылып кеткен.

	Шілде түсе ғана суы тартылып, сабасына түсіп, ажырық, құрақ пен көк қасқа бидайық екі қапталына тізеден шыққан. Түтіп жатқан нөпір мал аяғына қанша таптаса да шыдап берерлік сонша қалың өскен. Майра қаза болғалы Жапсарбайды да, Қыжым кемпірді де көргем жоқ-ты. Асаның бұрынғы ауыз суға жарамайтын кермек суын тасқын шайып, қар суы мол араласып биыл ішуге жарап тұрған.

	Екі дүңгірді түйеге теңдеп алып, Асаға келіп су құйып алып жатқам. Арғы беттен дауыс шықты.

	– Бір бала су алып жатыр ғой.

	Селк ете қалдым. Таныс. Қыжым кемпірдің даусы.

	– Сатыбалды екен.

	– Сатыбалдың кім? Əлгі Орыншаның баласы ма?

	– Сол...

	«Сол...» Жапсарбайдың сөзі. Жүгіріп барып жыңғыл арасына қойып кеттім.

	– Əй, жаңағыны жер жұтып кетті ме!?

	– Кімді?

	– Кімді несі?..

	– Е-е, Сатыбалдыны ма?

	– Арғы бетке өткізіп сал, қазір мені. Біраз əңгімелесіп қайтайын.

	– Қайда, Бүтіншінің ауылына ма?

	– Жоға, Сансызбайларға... Бүтіншіні сағынып қалды дейсің бе?

	Екеуі де үнсіз қалды.

	– Жоқ, Сансызбайды сағынып барады дейсің бе? – дейді тағы да Қыжым кемпір.

	– Барып қызын сұрасам ба деп едім. Анада Байқоңырдың баласының тойында емеурін білдіргенімде, ашып ештеңе айтқан жоқ. Айтпаса да көмейі бос, менің ішім шиша емес пе, оны да байқап қалғанмын.

	– Ой, олар шетінен қасқыр емес пе?! Тіріде жанына жолатар ма?!

	– О, шірік! Қызын саған бермесін, менің малыма берсін.

	Кешегі Майраға бермеген малды осыған төкпейміз бе?

	– Мал... Сол мал ол əулетте де жеткілікті ғой.

	– Ал, олар қасқыр. Ал, олар құдай... Ал, саған қызын бермейді, қатынсыз қаласың! – дейді кемпір енді ашуға мініп.

	– Бұл дүниеден ұрпақсыз өтесің. Өкпемді қолыма ұстап сені ойға да, қырға да жетектеп жүрген мен. Ертең мен өлгеннен кейін ана ағаң екеуің əлі екі ауыл қонасың. Менің көзім тіріде бас құрап қалмасаң, ағаң саған қатын алып бермес...

	Сен шірік, өз бетіңмен түтін де түтете алмайсың. Жолың жатқан қырсық. Қатын алдың, өлді. Атпай-шаппай аяғың сынды... Енді нең ңалды.

	Кемпір бұрқан-талқан, шəт-шəлекей сөйлеп жүріп екі дүңгірді лезде-ақ суға толтырды.

	Мен жыңғылды қалқалап жылап отырмын. Мана Жапсарбайларды көргеннен көмейім босап, екі көзіме жас үйіріліп, ағыла бергем. Осы жұртқа қонғалы апам мүлдем қартайып, мүжіліп кеткен. «Былтырғы үйдің орны ана жер еді. Айналайын Майраның жүрген жері ғой...» деп, əр нəрсені бір себеп етіп, көп жылайды. Жапсарбайлардың ауыл жағына аңырайып ұзақ-ұзақ қарайды. Майраның бұ дүниеде жоқ екенін ұмытып, сол ауылда жүргендей, солай қарай аңсары ауады да, отырады. Ал, сол адамдар мынау ғой...

	Мен жылап отырмын. Жылап отырып, Анау керімсал шалқар аспанға үңілемін. Меңсіз. Əлгідегі кемпірлер су алған жағаға үңілемін. Жым-жырт. Айқыш-ұйқыш іздер ғана жатыр. Олардың көңілдері сонау аспандай биік. Бірақ, дəл сондай меңсіз бе, дəл сондай бүтін бе? Егер заматта аспанды бұлт жапса, күн күркіреп, дауыл көтерілсе, мынау иен жайлауда тігілген киіз үйлердің бəрінің бірдей уығы солқылдап, шаңырағы шайқалар ма еді? Егер жылдағыдай Асаның суы ащы болғанда дəл осылай елдің бəрі бірдей күмпілдеген тұщы суға кенелер ме еді! Егер адам өмірінде де жомарт табиғаттай көктемі, жазы, күзі, қысы болса, осы табиғаттың мезгіл əуендерімен сəйкес келе ме? Мысалы, менің көңілім дəл қазір құлазыған күз, ана Жапсарбай мен Қыжым кемпірдің көңілі ше? Ол екеуін көріп Майраны көргендей боп, мен жылап отырмын. Итше ырылдасып бұлар жүр. Мені тезегіне де тəрік етпек емес.

	...Мен Сарысуда көп тұрақтай алғаным жоқ. Сенбі көкемдер үнемі малда жүрді де, оқытатын жер таппай, жасым оқу жасынан асып бара жатқан соң, шарасыз қайтып өз үйіріме əкеп қосқан еді. Сөйтіп, Сенбінің нəмінде болғаныммен осында оқуымды оқып, сумкамды сүйретіп жүре бергенмін. Жыл аяғы біткенде барып шырттай киініп қайтамын. Əлгі Сенбі көкемнің менен «ештеңемді аяғаным жоқ» деуі осыдан еді. Қаратауға қайтып көшіп келген соң барып «өз үйіме» ауысып алдым. Кейіннен Ұлболсынды қолдарына алып, бұл семьяның ажары енді кірген еді. Бие байлап, саба-саба қымызды күмпілдетіп пісіп, бүкіл үш үйлі жанның бала-шағасы, келін-кепшігі біздің үйден айналып шықпайтын. Қымыз кісінің шақыртқысы емес пе, үйден үнемі келімді-кетімді адамдар да үзілмейтін.

	Сенбі көкем Сарысудан қалай көшіп келді, солай Қаратауда отырған екі үйдің де орталары толып, берекесі кіріп жүре берген. Аққойлы институт бітіріп келді, Қазылық техникумді аяқтап, институтқа сырттан түсті, екеуі де ауылдан қызметке ілігіп, үйленді. Күнде той, күнде жиын, бұрын көп келе бермейтін тұрмыстағы екі əпкеміз де осында, олардың соңына ерген екі жездеміз де осында...

	Кешікпей өмірге қос-қос нəресте келді, ең алғаш Қазылықтың келіншегі ұл туды, онан Аққойлының келіншегі босанып қыз туды... Келесі жылы осы уақыттан сəл асырып екі келін өмірге тағы екі перзент əкелді... Көптен жас иіс көрмей, əбден шөліркеп қалған екі шал, үш кемпірдің өшкені жанып, өлгені тірілгендей болды. Бұл бұл ма, неше жылдан бері хат-хабарсыз кеткен соң, ол да Дүйсенбінің барған жерінде жатқан шығар деп өлдіге жорып, əбден көңіл суып кеткенде бізге үш атадан қосылатын Нұрғылыш ағамыздан дүңк етіп хабар шықты. Іле екі ұл, екі қызымен жеңгемді қасына ертіп өзі келіп те қалды. «Осы уақытқа дейін қайда жүрсің?», – дейді екі шал інілеріне жылап көрісіп. «Е-е, оны сұрап қайтесіңдер, əуелі құдай, сосын мына татардың қызы жанымды алып қалған, он шақты жыл есім кірелі-шығалы жаттым, содан өзіме-өзім келіп, жұмысқа да жарадым. Бұл уақытта балалардың басы құралып қалған, күндіз-түні тер төгіп, еңбек еттім. Қол ұшын беретін туысқан келіндеріңде де жоқ болды», – дейді, татарша-қазақша араластырып, тұздықтай сөйлеп ол, «Хат жазуға болмады ма?» – дейді қайындарын ортаға алып, үш жеңгесі. «Соған қол тиді ме», – дейді шүлдірлеп Нұрғылыш қайнысы. Бір жағы қуыстанып та отыр, кінəнің көбі өзінде екенін іші сезеді. «Енді жібермейміз, осында қаласың», – дейді Сенбі көкем. «Мұнда мен қалай үй болам?» – дейді ағамыз, «Үй боласың, саспа...», – дейді Бүтінші көкем.

	«Ештеңе керек емес, китергə», – дейді үрпиіп жеңгеміз. Балалары болса, состиып-состиып ол тұр, айнала төңіректің бəріне жатырқай қарайды.

	Келген күнгідей емес ағамыздың да, жеңгеміздің де, балаларының да біртіндеп көзі үйренейін деді. Əскерге осы жерден аттанса да, арадан біраз жылды жіберіп алғанның əсерінен туған жер салтын, əдет-ғұрпын ұмытқан, бұрынғы елпілдеп тұратын ақ жарқын мінездің орнын күйгелектік жеңіп, жалғыздық екі иығынан қос қолдап басып, əбден еңсесін көтертпей тастапты. Өзі шала сауатты болған соң, кеңсе қызметі тисін бе, жастай бейнетпен белдесіп, кағылез денесін жерге ұрып-ұрып алғандай шымыр, тарамыс тартып, бұралған сым арқандай икемге көнетін емес.

	Ағайын боп ақылдасып, Нұрғылышты орталарынан шығарғысы келмеді, өз алдына бір үй боп отырсынға сайды. Сөйтіп, ауыл шетінен тағы бір отау үйдің мұржасынан ертелі-кеш түтін сыздықтап көтеріліп тұратын болды. Айналдырған бір айдың ішінде төрінде сіресіп текемет пен көрпе-жастық жиналып, есігінің алдына бұзаулы сиыр байланып, қорасынан он-он бес уақ тұяқ ерді. Аяқ-табақ, кесе-шəйнек те сыңғырлап өз орнын тапты. Əдепкіде бəріне үрке қарап жүрген жеңгеміздің көңілі тоғайып, еті үйренейін деді. Əсте-əсте «Татарстанға кетемінді» де сирексіте бастады. Кешікпей ол жақтағы кəкір-шүкір дүние-мүлкін де жеткізіп алды. Екеуі екі жерден ойып тұрып жұмысқа орналасты. Бір күні ағамыз əбден ішіп келіп Сенбі көкемнің алдында еңірегенде етегі толып отыра қалды. Көкемде үрей жоқ. «Оу, батыр-ау, жайшылық па?» – дейді сасқалақтап. Ағамыз: «Жайшылық, жайшылық болмай... Осындай мамырстан жерде, асқар таудай ағаларым мен алтындай інілерімнің ортасында жүріп мені кім ұрғандай-ау, – дейді. – Бəрінен де келіндеріңіздің алдында шоқтығымды бір көтеріп, мерейімді өсіріп, төбемді көкке жеткіздіңіздер-ау, – дейді. – Осы уақытқа дейін мені кім күтіп тұр дейсің, қайда жүрсем екі қолға бір күрек қой деп, туған жерден, ағайыннан безген, өздеріңізді ұмытқан мен арамза екенмін-ау, – дейді... – Əй, мен албасты, мен албасты», – дейді. Тарам-тарам бетін жуған көз жасын көкем белбеуінің ұшымен сүртіп еді, інісі: «Бұл туысқан дегенді қойсайшы, шіркін!» – деп одан сайын жыласын кеп. Оған Жарқынай мен Орынша апам қосылсын. «Жə, саған қаңғымалап кет деген біреу бар ма, «адасқанның айыбы жоқ, қайтіп үйірін тапқан соң» деген, кеш те болса, есіңе түсіп, бізді іздеп келгеніңе рақмет! – дейді, Тəжігүл апам қайнысына басу айтып. – Екі ортада біз де қайынды, келінді боп қалдық», – дейді тағы да.

	Кейде мереке қарсаңында, басымыз түгел қосылып қалғанда, газет-журналдағы достық əзілге еліктеп, мен де өзіміз туралы өлең шығаратыным болатын.



	Тор айғыр үйірдегі жарап тұрған,

	Кекілін самал желпіп тарап тұрған.

	Мініп ап Сенбекең шыға келсе,

	Тамам жұрт ту сыртынан қарап тұрған,



	– деймін Сенбі көкеме.



	Мынау біздің Нұрғылыш

	Мұқалмаған бір қылыш,

	Қазақ па, əлде татар ма

	Дегізбей жүрген қатарда,



	– деймін Нұрғылыш ағама.

	Бəрі қыран-топан күлкінің астында қалады. Сосын мен оңашаланып алып махаббат лирикасына ауысамын. Қайбір лирика дейсің, бəрі сол жазу-сызуға құштарлықтан туындайтынын кейін білдім ғой. «Соңғы хат» деген өлеңімді көрейік...



	Жүректі соққан мұздаттың,

	Сезімді қайда ұрлаттың,

	Өзіме деген көңілдің,

	Көз жасын қалай құрғаттың.

	Кездессек деп тіл қаттым,

	Тіліңді безеп үн қаттың.

	Өзіңе деген көңілдің

	Пернесін басып жырлаттым.

	Көңіліңде не бар, бүкпе ой,





Соңғы хат осы, нүкте ғой.

	Асықтау кетсем, масаңмын

	Өмірім менің күнде той...



	Кейін менен ақын шықпасын білдім де өлең жазуды мүлдем қойып, оның орнын репортаж, суреттемемен ауыстырдым.

	Хош! Сырғып уақыт өте берді. Басқа-бас, жанға-жан қосылып үркердей ғана болып отырған ағайынды үш-төрт үйдің іргесі кеңейе түсті. Бұрынғы сабаудай-сабаудай бас-аяғы оннан аспайтын үш үйлі жанның басы толығып, қара домалақтардың саны да өсе берді. Мен бұл кезде оныншыны түгесіп, инвентаризаторлар даярлайтын алты айлық курсты бітіріп, сауда саласында жұмыс істеп жүргенмін. Бірақ бұл өзіме қол емесін білдім, білгенмен қайда барасың, ойым КазГУ-дің журналистика факультетіне түсу.

	Сөйтіп өмірімізге өшпес із салған баяғы Қыжым кемпір мен Жапсарбайдың Майраға жасаған зорлығын жазып, кітап етіп шығарып, халыққа əңгімелекпін. Бірақ бұл ойымды үйдегілер де, түздегілер де (Орынша апамды айтамын) ұната қоймады. «Оқудан оқудың не артықшылығы бар, осы істеп жүрген салаң бойынша соның оқуына сырттан түсіп ал да, бізге бір келін түсіріп бер... Көріп отырсың, осы үйден басқаның бəрінде жас иіс бар, қашанғы əркімнің баласына бір жармасамыз да жүреміз», – деді Тəжігүл апам. Оны Орынша апам бірден қуаттады. Мен үнсіз құтылдым. Ойым екі үйге арнап салып жатқан там бітсе, жоспарлағанымыздай екі жағына ағалы-інілі екі шалды кіргізіп қойсақ, маған тіреліп тұрған дəнеңе де жоқ сияқты. Екі шал да əлі тың, екеуі де көздерін малмен ашқан, содан бір-ақ пенсияға шыққан, бақуат. Совхоз басшыларына да беделді, алдарында тақ тұрады. Оның үстіне менің əкемнің Алтын жұлдызының жарығы тағы қосымша дегендей, əйтеуір біреу емес, екі институтқа түсіп оқысам да дəл маған қарап тұрған күндері жоқ. Апамның онда-мұнда жұмсап отырған қолды-аяқты Ұлболсыны жəне бар, тіпті əзір «келін жұмсамадым» деп шаршайтын да реті жоқ еді.

	Күзге қарата көптен күткен төбесі шиферланған, ақ шағаладай үйге кіріп алдық. Аққойлының да қолы ұзарып, екі шалдың басын бір жерге қосып, əке-шешесінің қолына үлкен қызы – Аманкүлді қойып, өздері совхоз орталығына ауысып алды. Бөлімшедегі жеті жылдыққа мұғалім болғаннан гөрі, орталықтағы он жылдық мектепке мұғалім болғаны жақсы емес пе, əрине. Оның үстіне Қазылық осы бөлімшеде зоотехник, одан əкелерінің сұрайтыны тек малдарына жем-шөп қана. Болса-болмаса онысына екі бастан қарайласады. Енді, маған қалған тірлік бар ма? Өзімше жоқ деп таптым. Осы қысты бір өткеріп тастап, жазға салым оқуға «шүу» қарақұйрық деп тайып тұрмақпын, оған іштей дайындалып та жүрдім.

	Неге екенін кім білсін, менің бір байқайтыным, осы үйге кіргелі екі əкем бір-біріне қырын қарайтын сияқты, екі шешем де бұрынғыдай əмпей-жəмпей емес. Аққойлының мінезі күрт өзгерді, бұрынғы бауырмалдығының бірі жоқ, үйге келсе де сынай қарап, суыта сөйлеп, жүзінен ызғар шашып отырады. Екі сөзінің бірінде: «Əй, Сенбин журналист болам деуші едің, саудаға тұмсығыңды тығып алып, шыққың келмей қалды ма енді. Шамасы бай бидайға тұмсықты тыққансың ғой. Əлден дүниенің иісі мұрныңа келсе, кейін нағыз қап тесер атжалманның нақ өзі боларсың... Менікі жай бос сөз ғой... Жоқ, шынымен оқуға баратын болдың ба?» – деген сияқты болып келе береді. Мен аң-таңмын, маған бұрын мұндай бұлтақтатып сөйлемейтін. Қазылыққа да үнемі тілінің бізін қадап отырады. Аққойлының үйіндегі ақ жарқын жеңгеміз де салмақтанып қалды.

	Бəрінен де Бүтінші көкемді айтсаңшы, бұрынғы елдің бəріне бірдей көңілі сап басылды. Өзінің нəміндегі мал мен ағасының малы қашаннан милығып, араласып жүретін де, оны ертелі-кеш түгендеген де əр қайсысы өздерінікін төбеге ұрып дəл тани қоятын. «Ақ құйрық тоқты, көзіме түспеді» немесе «қасқа туша қайда?» деп, біріне-бірі сауал тастап жəне бір көз жүгіртіп алып, жоғын көрші-қолаңның малынан іздестіріп, сол заматында тауып əкелетін. Қойдың кезегін көбіне Бүтінші көкем бағатын. «Сенікі-менікі» деп көп санаспай, ет таусылған күні кезекпенен бір малын атып ұрып, екі үйлі жан кезек сыйласып жататын. Соңғы кезде осы кісі қызығарлық дəстүрдің шырқы бұзылайын деді. Бұрынғыдай емес, Бүтінші көкем қолын тартып қалды. Қолын тартқызған баласы екені ақиқат, əрине... Сенбі бір малды жарқыратып сойып тастады, екі үйлі жан тұмсық тықты, ендігі кезек інісінікі еді. Бірақ ол бұрынғыдай: «Сенбі, қозы сояйын ба, жоқ қой сояйын ба?» – деп тұрмады, бүгежектеп төменшіктей берді. Ауылдық жерде дүкенде ет болмайтыны, болған күнде оны байырғы тұрғындардың алып пайдаланбайтыны екі бастан белгілі жайт. Сенбі көкем тықыршып екі күн етсіз отырды да, үшінші күні кезексіз жəне бір қойын жығып тастады. Екі үйлі жан қызыл көрген қарғадай шүйіліп, қауқылдасып, қарқ-қарқ күлісіп, табақ-табақ етті ортаға алды-ай кеп. Біздің үйдің бұл қойының еті де сап бітті. Екі семья бір қазанға шүйілген соң шақ келтіре ме. Арадан ай өтпей Сенбекеңнің жəне екі-үш қозы-лағы пышаққа ілікті...

	...Сенбі көкем қырда жатқан жылқыларын жиі байқастап, айғыр қуып жіберген бірлі-екілі еркек жабағы болса, өз алдына жүрген саяққа қосып, қашан үйірге ілескенше қайырып салып, қоғамдап жүргені сол.

	Өткен сəрсенбіде де қырдағы жылқыларын түгендеуге кеткен-тін. Бүгін содан шаршап оралған беті.

	– Оу, мұндағы жұртты қыдырып, ел аралап тойып келгендей отырсың ғой өзің. Неге қазан көтермейсің? – деді көкем апамның шайын місе тұтпай.

	– Кешке мал соймасаң, ет жоқ, – деді апам, жылт еткен бір сырды бүгіп қалып. «Бұл жолы былықтырмайын, пəлесінен аулақ».

	Менің көкемнің тағы бір ерекшелігі: үй шаруасына икемсіз еді. Жапан түзде қой бағып отырған кездің өзінде, кейде үйде апам жоқ боп қалған жағдайда да өз алдына қазан көтеріп, шай ішіп көрмеді десем ағат емес. Əйтеуір есебін тауып алты қырдың астында отырса да, көрші ауылға барып тамақтанып жүреді жəне олардың жақтырған-жақтырмағанына, шақырған-шақырмағанына қарамайтын еді. Сырын білетіндер көкемнің алдында тақ тұрып, адалын алдына қоятын. Жаңа қонысқа жұрт аударып қонам дегеннен-ақ Тəжігүл апамның төбе шашы тік тұратын. Ең ауыр шақ осы кезең, жүкті əкелісіп жаңа жұртқа тастаған соң, көкемнің енді қайтып ол үймен жұмысы болмайды. Бірде өріс күйттеп, суат таңдап жүріп алады, ал апам болса керегені керіп, бау-шуды түгендеп, бақанын сайлап, енді шаңырақ көтеретін тірі жан таппай, көкемді тағатсыздана тосып қала береді. «Осы жерде Бөрібасар екеумізден басқа ешкім жоқ екенін неге білмейді?» – деп қамыққанда, ызадан даусы шығып кетеді. Осы мезгіл Бөрібасар ит те болса жатқан орнынан атып тұрып, қыңсылап, құйрығын бұлғаңдатып, апама сүйкене келіп, арс-арс етіп көкем жүрген жаққа үреді. Көкем «Бөрібасар тегін үрмеуші еді, бір тұстан ит-құс тиді ме отарға», – деп қорқып қалады. Жаңа қоныста тұнып тұрған отқа тұмсық тіреген отардан шашау шыққаны байқалмайды. Кенет отардың бір шеті дыр етіп, үркіп басылады, жалт қараса, сол тұстан шыға келген Бөрібасар екен. Көкеме арсалаңдап үріп, құйрығын бұлғаңдатып, жаңа жұртқа қарай жорта жөнеледі. «Осы антұрған не дейді», – деп соңына ілеседі. Сонадайдан үйдің əлі тігілмегенін көріп: «Осы уақытқа дейін шошқа тағалады ма екен?» – деп тіксініп келсе, апам алдынан өре түрегеледі. Көкем сонда барып бұл маңда өзіне бөлек шаңырақ көтеретін тірі пенденің жоқ екенін есіне алады. «Бəйбіше, менің тарс есімнен шығып... бейбіше», – деп, өзі-өз болып, апамның алдында сонда қатты қысылады. Əйтеуір «бəйбішелеп» құтылады.

	– Саған да өкімет жарқыратып орден беріп жүр-ау, – деп апам көкемді тақымына толтырмай, қазанда бұрқырап қайнап жатқан еттің сорпасын сапыра береді.

	Айта берсе, Сенбі көкемнің мұндай істері жетерлік. Өзі айтқандай қара қойын өткізіп, етек-жеңін сілкіп, пенсияға шығып, ақ тамға кірген соң өзі қатарлы шалдардың істеген тірліктерін көреді, қызығады. Олар жаз шығысымен ертелеп тұрады, белге шалғы орақты байлап, қыдиып бір-бір есекке мініп шөп оруға шығады екен. Тұңғыш рет өмірі істемеген кəсібіне көшіп, əуелі бір қозылы қойға ытқып тұрған есек сатып алады.

	– Мұның не, белдеуіңде арқырап айғырың, қос-қос атың тұрғанда қайдағы арам қатқырға жүгіргенің, – дейді ұнатпай інісі.

	– Тұра тұр, – дейді ағасы інісіне, – тұра тұр-р, жұрттың бəрі есек мінгенде менің ат мінгенім жараспас... Сен онанда маған бір қол орақ, бір шалғы орақ тауып бер...

	Ағасына қарағанда, інісінің мұндай жұмысқа қолының епсегі бар, екі шалғы орақты шыңдап, қайрағымен қосып қолына ұстатады. Ертеңіне бір кəрлен кесе қымызды тастап алып, екі кəрлен кесесін бидонға құйып, ат дорбаға салып, ердің басына іледі. Сосын шешемізге: «Менің төбем көрінгеннен самауырынға от сала бер», – деп қатты табыстайды.

	Сенбі-екең айнала төңіректі шолғындап, əлгі шөп орғыш шалдарды іздейді, бірі де көрінбейді. «Бұларды жер жұтқан ба? Жоқ əлде, бүгін шықпай қалды ма екен» деген күпті көңілмен келе жатып жолдың езуіне қайырыла салады. Қарсы алдынан мұрты бұзылмаған телегей теңіздей толқын көк қасқа бидайық пен майда құрақ көз тартады. «Осыдан тəуір жер қайда бар дейсің?» деген оймен есегін тұсап қойып, шалғы орақты қолға алады ғой. Ғұмырында ұстап көрмегені енді есіне түскендей, жайқалған шөпке қалай саларын білмей, əйтеуір құр далбаймен шалғыны төмен жіберіп қалғанда, ұшы жерге гірш ете түседі. Суырып алып қайта салғанда, қатты күштен сабы опырылып қалады. «Қап! Ой, əттегене-е! Тұра-тұр-р!..» Енді қол орақпен оруға кіріседі. Алғашқыда тым тəуір орған сияқты еді, келе-келе сегіз көзі сыздап, белі тұтасып игізбей-ақ қойғаны. Орғаны да үй орнындай ғана жер. Өзін-өзі зорлап тағы еңкейе бергенде, белі кілт етті, сонда да оны елең етпей шөпке қолының жете бергені сол еді. Көк желкесінен:

	– Бұл не деген сұмдық, көзбе-көз ұрлап жатқан, – деген дауыс саңқ етеді. Белі кирелектеп зорға илігіп қарайды. Таниды. Қорықшы Əзірбай екен.

	– Бұл не деген сұмдық деймін... Бұл шабындық... Совхоздың...

	– Ой, сен де... Елдің бəрі орып жатқан шөп емес пе? Не оттап, не əкіреңдейсің, – дейді біздің əкей күйіп кетіп, оған сынған шалғының сабы, қол тигізбей сыздап тұрған сегіз көзінің ашуы қосылып.

	– Əй, тура қазір əкті жазып директордың өзіне апарып бермей тұрғанда табаныңды жалтырат. Жалтыратпайды екенсің, əкті... Елдің бəрі сен құсап шабындықты орып жатқан жоқ. Олар шалғы орақ түсе алмайтын сай табанынан шеңгел мен жыңғылдың ара-арасын орып алып жүр. Ал, сен...

	– Ой, əктіңмен қосып... – деп қорықшыға ашумен аларып қарайды. – Əкті... Кылт етсең əкті... Осы уақытқа дейін үстімнен біреу басы артық сөз айтып көрмеп еді, енді сен келіп əкіреңдейсің... Жүр сол директіріңе.

	Екі шалғыны екі жерге қалдырып, көкем есегіне төңкеріліп мініп, қорықшыға тепеңдей ілесіп, ашумен кете барады. Совхозға шығатын жол біздің үйдің іргесінен өтетін. Күн ұзақ жолға қарап байқастап жүрген апам, шалының үйге соқпастан салып ұрып өте шыққанына таң-тамаша қалады.

	– Тетелес-ау, біздің шалды қара, қасындағы атты кісімен кəдімгідей қатты сөзге келіп, керіскендей... Өйткені, дауыстары тым сампылдап, жүрістері суыт, əйтпесе, үйге қайырылып жөнін айтып кетпей ме... – дейді.

	Тетелесі көзін жыртып ашқаннан осы ауылда емес пе, көз ұшында кетіп бара жатқан бір атты, бір есекті екі адамға ту сыртынан қарап жіберіп:

	– Қасындағысы Əзірбай жынды ғой, – деп жазбай таниды. – Сенбі-екең бірдеңені бүлдірген ғой. Енді қайда кетіп барады екен, а... Сол жындымен жынды болып, ə...

	– Əзірбайың кім? – дейді апам. – Не істейтін адам?

	– Осы совхоздың қырық жылдан бергі қорықшысы. Оның ақ дегені алғыс, қара дегені қарғыс... Бағы жанып тұрған шал, директордың оң көзі, соны жеңем деп барады ғой біздің Сенбі-екең... Көрерміз... Талай аузымен құс тістеген осы совхоздың беделді кісілері де онымен айтыса-айтыса жеңіліп, қойған...

	– Ойпырмай, ə... Келмей жатып бет жыртысып, бұл жердің директорын Сарысудағыдай ойлап жүр ме екен, мына шал-л-л!..

	Түс ауа Сенбі-екең қайтып келді. Сəскеде қойылған самаурын кернейі қисайып есіктің алдында əлі тұрған.

	– Ах тфа-ф-а! – деп түкірінгенінен танып, апам далаға жүгіріп шығады. Шалы күлімдеп, көңілді келеді, өзіне-өзі ырза болғанда осындай мінез танытатыны белгілі еді. Қайтып үйге кіріп кетеді, шай есіне түсіп, жүгіріп барып самаурынның түбін шұқып, күлін үрлеп, шоқ салып тыз еткізеді. Бір тұстан інісі жетеді. Бұл кезде Сенбі-екең төрдің алдында шалқасынан жатып, шоқша сақалын тарамалап Сарысуда жүріп баққан қара қойын ойлап кеткен. «Шіркін, не қыласың, əлде де сонда жүре бермей... Тым ерте пенсияға шыққан екем де... Пенсияның керегі жоқ, кейін жұмысқа əбден жарамай қалғанда шай пұлдық берсеңдер берерсіңдер, бермесеңдер қоярсыңдар деуім екен... Не ңыласың... Бір білместік бастан өтті, кетті... Енді ойласам, қолымнан қара қой баққаннан басқа түк келмейді екен. Сол қара қойдың арқасында екен менің шалжиып жатқаным... Əлгінде бейтаныс болса да директор жақсы қарсы алды, өзі орнынан ұшып тұрып сəлем берді, оны ана.. Əзірбай ма, Əзірейлі ме ұнатпай қалды... Əбден тік жүріп үйреніп қалған адамға мұндай ұсақ-түйек іс қол емес екен, оны бұрын кім білген?..»

	– Оу, қайдан қайттың?

	– Қайдан кайтқаны қалай, шөп орып...

	– Əзірбай алдына салып айдап бара жатыр еді ғой. Жауап орнына көкем күледі.

	– «Жылағанды сұрама, күлгенді сұра» деген, иə...

	Інісі де, кемпірі де сенер-сенбесін білмей, алғашқыда үнсіз қалды.

	– Екі машина шөп үйге түсетін болды.

	– Ана есекті енді сен мін, мен шөп орып болдым, – дейді Сенбі-екең інісіне. Манағы өзінің орашолақ ісі ойына түсіп, тағы да еріксіз жымияды.

	– Өзің көңілдісің ғой, – дейді кемпірі.

	– Қораны жөнге келтіріп қояйын ба? – дейді інісі.

	– Қазір шай ішкен соң, қораны екеулеп жөндеп тастайық.

	«Екі-үш күннің көлемінде екі машина шөп жібертем жəне жылда беріп тұрамын», – деді ғой директордың өзі, сөзіне жетсе...

	– Директордың өзі айтса, орындайды ғой, – деп қопаң етіп басылды інісі. Мұнысы көңілі жайланғандағы дағдысы еді.

	...Қазанға ет салып жатқанда:

	– Мыналардың да үлесін сал, – деп ескерткен көкем.

	Апам ашып жауап бермеген. Ет пісіп түсіріп жатқанда:

	– Шақырсын ба? – деді көкем. Апамнан жауап болмады. Мен қозғалақтап ыңғайсыздандым да Бүтінші көкемді шақыруға батпадым. Ұлбосын шақырмақшы болып ыңғайланып еді, апам оны: «Тəйт, отыр», – деп басып тастады.

	Төмен қарап шұқшиып төртеуміз нəн табақ етті оңашалап енді алға ала бергенде, есік сықыр етіп ашылды. Неге екені белгісіз апам селк еткендей болды. Аманкүл екен, табалдырықтан аттап, ішке енген қалпы состиып тұрып қалды.

	– Кел, келе ғой, – деді көкем. Аманкүл Ұлбосын екеуміздің ортамыздан орын алды.

	Мен сол сəт ағалы-інілі екі үйдің арасындағы кикілжіңді жүрегім сыздай отырып сезінгем-ді. «Айтпақшы, сол кикілжің калай басталып еді?» – деп ойладым, сары қымызды сіміре түсіп. Тағы да ойға шомдым.

	Аққойлы мен Қазылық он жылдықты бір жылы бітірді. Қазылық үйге қарайлап оқуға барғысы келмеп еді, оған апамның өзі көнбеді. «Саған қарап отырған күн жоқ, катарыңнан қалма», – деп рұқсатын берген соң, алысқа ұзамай Жамбыл қаласындағы зоотехникалык-мал дəрігерлік техникумына ғана түсіп, бас-аяғы екі жылдың ішінде ауылға зоотехник болып оралды. Баласының бұл ісін апам да теріс көрмеді, келе жұмысқа ілікті, осы Бозарық бөлімшесіне жіберді, содан əлі табан аудармай келеді ғой. Ал Аққойлы болса ойланбастан бірден пединститутқа түсті, оны бітірген соң аспирантураға қалғысы келді. Оған ата-анасы қарсы болып, төбе шаштары тік тұрды.

	– Көзіміздің алдында қалқайып мұғалім боп жүрсең, бізге жетеді. Кəрі қойдың жасындай жасымыз бар, қолымызды жылы суға малып отырғымыз келеді, – деген.

	– Оған қам жемеңіздер, мен отырмын ғой... Ата-анасын арқалап жүріп баққан ешкімді көргенім жоқ. Əйтеуір, қатарынан қалдырмай, жағдайын жасаса болды да. Сатыбалды да қолқанат болып қалды. Енді бір-екі жылда Сары-судан Сенбі көкемдер де келгелі жатыр, бəріміздің басымыз тоқайласып, жұрт сияқты қайғыға да, қуанышқа да ортақ болып, ауыз бірлікпен ортадан от жақсақ, лаулатып жақсақ... – деген Қазылық сол күнге ертерек жеткенше асыққандай (Ол кезде Нұрғылыш ешкімнің ойында жоқ).

	Аққойлы аспирантурасын түгесіп, келіншегін алып елге оралды. Аспирантурасынан еш нəтиже шығара алмаған сияқты. Онда-мұнда барып қызмет істеймін демеді, бұрыннан ата-анасының көздеген мұғалімдігіне кірісіп кетті.

	Жаз шығып, елдің арқа-басы кеңіген кезде шопандармен бірге мал мамандары да жайлауға көшіп келеді. Еспе жайлауына жайғасып алған соң, Акқойлы қасына өзімен бірге мұғалім боп істейтін оншақты жора-жолдасын семьяларымен ертіп бір машина болып келетін еді. Қазылық оларды құшақ жайып қарсы алып, алдарына адалын тосатын. Содан елден бұрын Қазылықтың өзі қызып алып:



	Ауызыңды ашсаң көрінер маржан тісің,

	Не демейді сыртыңнан дұшпан кісің?!

	Десе десін сыртыңнан дұшпан кісің

	Білінбей ме досыңа еткен ісің.

	Қарағым-ай, қырға шығып жолыңа қарадым-ай!



	– деп əнге басатын. Сосын:

	– Менің əрі бауырым, əрі құрдасым, біздің əулеттен шыққан оқымыстымыз. Əлі бəріміздің даңқымызды асыратын даосы, абыройғажеткізетіндеосы. Айналдым əншейін! – деп тұрып екі бетінен алма-кезек сүйетін. Сонда Аққойлы:

	«Қой, қой енді», – деп миығынан күліп, тартынбастан бетін төсеп тұра беретін. Қонақтары қайтуға ыңғай беріп орнынан өре түрегелгенде, қоярда қоймай жəне отырғызып, еселей күтетін, ақыры қимай қоштасатын.

	Апамның былқылдатып бағып отырған бір-екі марқа қозысын сирағынан буып, көтеріп əкеліп, жүргелі тұрған машиналарына лақтырып тастай салатын.

	– А-а, Аққойлы келе алмай қалған басқа жора-жолдастарың бар шығар, мынаны ала кет, – деп шегелейтін.

	– Ол рас қой. Туысыңнан сарқыт əкелдің бе деп келетін жолдастары толып жатыр, – деп жеңгеміз бұл сөзді тірілтетін.

	Машина лезде-ақ бел асып жоғалатын, үйінің бар ырысы, берекесі солармен бірге кеткендей Қазылық өз-өзінен жетімсіреп, құлазып талай қалған.

	Кейін келе-келе оны көріп-бұны көріп, Қазылық бұрынғы ақ көңілділіктен кілт арылды. Оның орнына салмақтылық, арыдан ойлап бас пайдасына қарай жығылу сияқты мінездер бойына мысқалдап жұқты. Бұрынғыдай: «Жаным Аққойлының үстінде шықсын», – деп оған өбектемейді. Қыр асқанша соңдарынан телміріп, жетімсіреп қарап тұрмайды. Міне, Жарқынай апамның бұзылып: «Менің жалғызымның алдында бас ұрып, бағынышты жүрмейді, бұдан қайта озып бара ма деймін өзі», – деп тулайтыны осыдан еді.

	Оның үстіне бұрынғы екі лақты ешкісі ғана бар Орыншаның жылдан-жыл озған сайын қорасы қойға толып, сиырдың да, жылқының да, тіпті түйенің де тұқымын тауып алып өсіріп отыр. Қаз-үйрек, түйеқүс, тауық дегенің де осыларда. «Қазылық мал тапқыш, шалымды жігіт болды» деген сөз Жарқынай апамның аузынан шықпайды.

	«Біздің Аққойлының балаларына сойыс неге беріп тұрмайды, ол болса там сорып, бала оқытып миы ашып жүр, бұл болса астында мотоцикл, артына шешесін мінгестіріп алып желпілдеп жүргені. Он шақты ірі қарасы бар, соны көтере алмай жүр ғой... Енді ана кішісі бұдан да өткен кісəпірдың нақ өзі болады. Бəленің бəрін біліп тұрып, тырс етіп сөйлемегенінен қорқам», – деп мені де іштей түйреп қоятынын кейін білдім.

	Ал, Нұрғылышты ұнатпауының, көрсе жыны қозып, ұстаса кететінінің де мəнісі бар. Ойы – «бұл жаман да бізбен теңесіп алды. Бізден басқасының бəрі жетім-жесір еді, бəрінің мұрындарынан есек құрт түседі қазір».

	Иə, Нұрғылыш ағамның қалтасы жұқарып келгенмен еңбектен жаралған адам емес пе. Əбден бойын үйретіп, ел мен жердің мінезін танып алған соң, бір игілікті іске қол ұрды. Ары ойлап, бері ойлап, өзіне осы істі қолайлы деп тапты. Байқап қараса, совхоз тек малмен айналысады екен. Егіншілігіңді, диқаншылығыңды жергілікті халың сезбейді де, иісі мұрнына да келмейді. Ептеген адамдардың ауыл шетінен көктемде салатын бақшасы бар екен, оның өзі уақытша ғана, күзде қазан болады. Нұрекең де келер көктем бақшаға қол ұрады. Жерін сиыр тесіп өтпейтіндей етіп қоршап, жыртқызып, тырмалатады, қалғанын майда қадаммен жүріп, жұмыстан қалт еткенде шұқылап, топырағын тегістеп, тыңайтқыш тасып (айтпақшы Сенбі көкемнің қозылы қойға сатып алған ытқып тұрған есегі осы Нұрғылыш ағамның еншісіне тиген, бұрынғы бұрынғы ма, бұл есектің құны аспанға ұшқан қазір. Басында өмілдірігі сылдырлаған қайыс жүген, қырғыз ер, құйысқанның өзі əлекей-шүлекейлі, бұл ер-тұрман əбзелін ағам өз қолынан жасап алған) төгеді... Сосын өзімен құрылыста бірге істейтін екі татар досын қасына ертіп алып, бір тұсына қауын қарбыз; екінші тұсына асқабақ, күнбағыс; үшінші тұсына картоп егіп тастайды. Келесі жексенбіде əлгі екі досының бақшалығына барып асар жасайды, одан арам шөбін шабатын, картоптың түбін көметін кезде де үш дос жұбын жазбайды жəне үшеуінен артылатын жұмыс та қалмайды. Алғашқы кезде Нұрекеңнің бұл жүрісін ұнатпай Тəжігүл апамның кекеткені де бар.

	– Татар десе бүйрегің бүлк ете түседі-ау... Туысыңды тауып алып, көзайым болдың ба? – деп.

	– Е-е-е, жеңге, саспа! Жаман қайныңды күзде көр, басқалармен дос болайын десем, шорту... біреуі жер шұқуды білмейді, ондайлармен қалай товарищ боларға... – деп қарқылдап күлетін де, өмілдірігі төгілген ытқып тұрған есегіне отырып, екі аяғын үзеңгіге салмай, əдейі салақтатып жіберіп бақшасына қарай кете баратын. Ту сыртынан қарап тұрған жеңгесінің: «Ананы қарашы, дайын үзеңгіге аяғын салмай бара жатқанын, нағыз шоқынды ғой», – дейтінін біледі, оған іштей мəз болып, өзінің де жеңгелеріне олқылы-телқылы сөз айтқысы кеп тұрады.

	Нұрғылыш ағамның күткен жомарт күзі де келді.

	– Бақшамызды игере алмай жатырмыз, помагайт та етейін демейсің, – деген соң, бір күні Бүтінші көкемнің есегіне мініп бардым... Бір көріп алған адам одан қайтып шығатын емес-ау!.. Қауын, қарбызы, асқабақ, күнбағысы да, картоп та ерен бітіпті. Жеңгеміз шартақты құрған, қауынды тіліп тастапты. Асқабақты тау ғып үйіпті, күнбағыс болса бастарын көтере алмай, қазақы қойдың құйрығындай төңкеріліп ол тұр. Шетінен кесіп, кептіріп те жатыр... Картопты ертең қазатын көрінеді. «Қанша алсаң да өзің келіп қазып ал», – деді жеңгем. Екі қап қауын-қарбызды есекке теңдеп алып үйге келдім.

	– Ал, Нұрғылыш ағамның бақшасынан əкелген қауыннан дəм ауыз тиіңдер, – дедім, екі үйлі жанды түгел шақырып. Қауын мен қарбызды жарып, еселеп алдарына қойдым. Екі көкемнің де, екі апамның да көздері атыздай болды.

	– Көкежан, осы шынымен-ақ солардың еккені ме? – деп;

	– Салғанымызбен сиыр жеп қояды, сосын күдер үзіп қойғанбыз деуші еді ғой жұрттар... Мұныкіне сиыр түспейтін болғаны ма? – деп;

	– Əй, мынауың диқан екен, тіпті тіл үйіреді ғой, – десіп, екі қап қауынды сол жерде-ақ тауыстық, қапты сілкіп алдым.

	– Ертең ерінбей-ақ барып картобынан алып кел, шылғи ет пен шайдан да адам шығады екен, – деп өтінген екі апам. Өтініштерін орындадым. Екі үйге үш қаптан алты қап картоп əкелдім.

	– Бəрін сен əкепсің, өздеріне қалдырдың ба? – деп қалды Сенбі көкем, інісін аяғандай.

	– Сенбесеңіз барып көріңіз, тура қырық қап алды, – дедім.

	Үйдегілер картопты қуырып та үлгерген екен, жеп отырып ауыздарын ашып, көздерін жұмды.

	– Енді оның бəрін қайтеді, көп болса айналдырған алты жан қыстай жиырма қабын жеді дейік, – дейді Жарқынай апам.

	– Сатады, – дедім мен. Бəрі маған ежірейе қарады.

	– Сатады! Ол ит енді саудагер болайын деген екен ғой! –

	деп қалды Бүтінші көкем.

	– Сіздер де қой сатып, сиыр сатып, не сатып алып жүрсіздер ғой, – дедім мен.

	– Е-е, біз сатсақ, сатып алсақ, ақы адал малымыз, сілекейін сыдырып, аузын үріп, қолымызбен өсіргенбіз, – деді үлкен көкем.

	– Е-е, оның да тер төгіп, өз қолымен өсірген картобы, шемішкесі ғой, – дедім. Екі көкем де бір түрлі бұрын-соңды ойына келмеген нəрсе болғаннан соң ба, дағдарып, отырып қалды.

	Осымен Нұрғылыш ағам төңірегіндегі əңгіме тамам болған.

	Ал шын мəнісінде Нұрғылыш ағам картобын базарға апарып сатқан жоқ. Ел өз-өзінен құлақтанып, əсіресе шопандар, жайлаудан күздеуге қайтқанда бір-бір қозысын тастап, тік көтеріп алып кетіп жүрді. Бірақ шемішкеге ешкім үздіге қойған жоқ, сосын жеңгеміз ұялмай-ақ стақанын бірінші жылы он тиыннан сатып-ақ тауысқан. Кейіннен қалаға барғанында көк базардағы шемішкенің бір стаканы жиырма тиыннан екенін көріп өкініп-ақ қалды. Содан былай Мыңаралдағы сатылатын бір стакан шемішкенің нарқы да жиырма тиын болған.

	Арада бас-аяғы үш-төрт жыл өткенде Нұрғылыш ағам тұрмыстанып, іштеніп, алдыңғы қатарлы семьялардың бірі болып шыға келді. Əлгі малды боп, өздерінше кеуде көтерген боп жүретін көп ағайынның балалары бұл үйдің тұсынан өте бере қыңқылдайтынды көбейтті... Əсіресе, күзге салым жер тепкілеп, аяғын бір баспай қалады, сосын шешесі амалсыздан албарының тұсынан басын қылқитып қарайды. Албарының іші толған қауын-қарбыз, асқабақ, қап-қап картоп... көзі қызығады. «Қараң қалғыр, біздің үйдегі де еркекпін деп, өз аяғымен жайып жүрген малға семіріп, мақтанады-ау...»

	– Құдағи, жай ма? – дейді ағам еріксіз мырс етіп.

	– Ə-ə, мына бір жүгермек осы үйдің тұсынан өте бергенде көк түйнек келгендей тыпырлады да қалды, бір ит түйнегіңнен біреуін... пұлға берсең де...

	– Жо-жо-қ, құдағи, ақшаңыз керек емес... Бізде ит түйнек болмайды, міне, басыпалды, – деп, үлкен қауынды қолына ұстата салады.

	Анау еңкейіп баласына беріп, баласының жүрегі жарыла қуанып, табандап бір орнында тұрып алмай жүріп кеткеннен соң, рақмет айтуды да есінен шығарады. Ағам басын шайқап: «Осынша жалқау болар ма, жер деген мынау – туырылып жатқан, соқасымен сайланып тұрған трактор анау – екі айналса жарап жатыр, сыртын қорша да еге бер, білмесе білгеннен сұрасын... Үй басы кемпір-шалсыз емес, баланың басы оннан кем емес, естияр біреуін басына отырғызып қойса, қалған балалары əлгіндей кейіп сатпас еді-ау... Мен бұл ауылды əбден түсіндім... Жан қинап жұмыс істемесе де тамақтары тоқ, сосын қолы бос адам ойына келгенін істемей ме... Бірін-бірі табалау, күндеу, қызғану, алалау – бəр-бəрі осы жұмыссыздықтың салдары. Жанын несіне қинасын есіктерінің алды қой, ешкі, жылқы, сиыр... Бетінің суын бес төгіп, директорға он кіріп жүріп, бір машинə шөп жаздырып алады, барған бөлімшесіндегі шаруашылық меңгерушісінің миын уқан-суқан ғып, оны екі есе етіп қорасына түсіреді. Жұмыстарының ең ауыры, қолдарын қысқартып, жүйкесін тоздыратын да осы шөп, шөпті тауып алған соң басқаға пысқырып та қарамайды. Тіпті екі ағайындылардың өзі бір-бірін енді қайта көрместей, өздерінше тұмсық көтеріп, кеуде керіп бəсекеге түскен, дүние жарыстырған, мал салыстырған, ең аяғы əйелдерінің қайсысы ұлды көп тапты, міне, бұл да мəртебе! Ал, ол балалардың ертеңгі күнін ойлап жатқан олар жоқ, əйтеуір, не болса да өзінің көзі тірісінде ешкімнен бір елі төмен жүрмеуі үшін мал табу керек, баланы емес, əуелі сол малдың төлін аяқтандырып санатқа қосуы керек... Сол малды бұтарлап сойып жеп, сатып ақшасына балаларын шырттай киіндіріп, өздері жарқырап көзге түсетіндері анда-санда ғана да, ал дені ішпей-жемей жинап, күнде төбеге ұрып түгендеумен-ақ жүріп шашын ағартады. Қатты қыс болған жылдары қырып та алады, сосын ізге із қосып, орнын толтырам дей-дей, діңкелеп жығылғанын білмейді.

	Осы мал үшін ағайын-туғандар, көрші-қолаңдар, тіпті совхоз басшыларына дейін бір-бірімен алакөз жүреді.

	Басқаны былай қойғанда, менің екі ағамның да аралары шиеленісіп барады. О баста ана бір есіктен кіретін үй жоспарсыз салынған... Оның үстіне қартайғанда мал адамның көзіне бітеді деген рас-ау!.. Үлкендерді солай десек, кейінгі жастар олардан да асып, малсақ болып бара жатқандай... Көзін тапқан адамға мал тегін ақша екені рас.

	Бəрінен де екі інім – Аққойлы мен Қазылыққа таңмын. Соңғы кездері екеуінің де іштей бір ойлары бар сияқты. Аяқтарының бастарына қарап түнереді де жүреді. Мен бірдеңені сезсем, осыларды жегідей жеп бара жатқан ана Сенбінің малы. Жасы жеткен кісілер қашанғы жүрер дейсің, сонда артындағы қалған малды Сатыбалды басып қала ма деген күдік. Маған бірде Қазылықтың: «Сатыбалды бала ғой, май бидайды қалай жерін түсінбейді, əлі... «Оқуға барам, оқуға барам» дейді, кітап кеміргеннен гөрі ауылдағы дайын майлы сүйектің бір басын аузына салып сор-е-еп жатпай ма, баламысың», – дегені ұнаған жоқ. Осыны айтып отырған Қазылықтың өзі бала, осы уақытқа дейін əкенің малы – балаға мал болғанын көргенім жоқ. Бұлар əлі қатты қателеседі... Өлмесек оны да көрерміз...»

	Нұрғылыш ағам байқағанды мен де сезінетінмін.

	Бірақ өз бетіммен жарып ештеңе істей алмағанмен, сырт көзден намыстанып, қорланып жүруші едім. Ақыры отыра қалып, жастар газетіне моральдық тақырыпта мақала жаздым. Əлі есімде, тақырыбын «Осы ма еді, ағайын?» деп қойғанмын. Кешікпей пікір талас болып шықты. Мақала түгелдей өз өміріміз туралы еді, оқыған адам бірден жазбай танығанмен, фамилиямды өзгертіп жазып жібергенмін.

	Шығар мақала шығып кетті. Енді қуыстанып, өз-өзімнен пұшайман болайын. Ең əуелі Сенбі көкемнен қорықтым, менің жазғанымды біліп қойса: «Өз артыңды өзің ашып, сенің бұл не қылғаның?» десе, қара жердің жарығы болса кіріп кетермін тегі... Бір тұстан Аққойлы келсе алқымға алып... Қазылық та қарап қалмас... «Қап! Ақымақ басым-ай, онсыз да «алтау ала болып, ауыздағы кеткелі тұрғанда» мына ойланбай істегенім төтенше болатын болды-ау», – деп күндіз күлкі, түнде ұйқыдан айрылдым.

	Газет ауылға келгелі де оншақты күннен асып кетті, бір адам тырс етіп тіс жармады. Алғашқы қорыққанның бəрі далада қалды, енді ауыл адамдарының газет оқымайтынына, оқыса да өз ортасындағы осындай келеңсіз жайттар күнделікті бола беретін үйреншікті істері сияқты болып кеткен бе деп қалдым. Селт еткен бір пенде болмады ғой... Сол пікір талас газет бетін жарты жылға дейін «шулатып» тынды. Ал, біздің ауылдан бір оқырман үн қоспады. Мен бір күні төрт көзіміз түгел отырғанда, Аққойлы мен Қазылықтың көзінше осы мақаланы əдейі дауыстап оқыдым. Бірақ бірдеңе дер ме екен деп едім, тырс етпеді. Тек Қазылық қолымдағы газетті алып өзі көз жүгіртіп шықты, фамилиясына қарап отырып: «Жақсы жазылған екен», – деді. Одан Аққойлы алып газеттің бетін бір сүзіп шықты...

	– Пікір талас екен ғой... Ойдан құрастырып жазған! – деді.

	Екі шал, екі кемпірде үн жоқ, томаға-тұйық отырды да «Намаздыгер, намазшам боп қапты», – деп өз жөндерімен кетті.

	Сонда мен бірінші рет ағайынды екі үйдің арасындағы ала ауыздық осы Аққойлы ағайымның тоғышарлығынан ба деп, тіксінгем-ді. Қымыз ішіп болып, далаға шықтым. Бала кезімнен-ақ кекілімді сипаған самал жел тұла бойымды желпіп өтті. Анадайда екі қабатты еңселі үй түр. Қалдабергеннің үйі. Соны көріп тағы да ойға шомдым...

	Газет-журналға деген бала кездегі құштарлығымды көз алдыма əкелдім. Онда мұндай ол шеті ат шаптырым іргелі елді мекен емес, үркердей ғана бір жерге шоғырланған шегене бас ауыл еді. Ортамызда жалғыз почташы болатын, ол соғыстан бір аяғын сылтып басып оралған еді.

	Үлкен сəскеден терезеден тысқа қараймын да тұрамын. Сондағы аңдитыным сол почташы. Бір кезде көзім бұлдырағандай болады. Анықтап, тіктеп қарасам, кішкене қол таяғымен кем аяғын демей сылтып басып, терезенің тұсынан почташы өтіп бара жатады. «Ох, почта келді!» Ал ол болса жан-жағына, алыс көкжиекке жиі-жиі қарайды.

	«Жан-жағына жалтақтағаны қазіргі келген почтаны жеткізіп алуға көлік іздегені ғой. Алыс көкжиекке көз тіккені əлгінде ғана көз ұшына шыбындай болып іліккен почта самолетінің əлсін-əлі зорайып, келіп қалғанына асыққаны ғой». Мектепке апаратын кітаптарымды қолтығыма қыса-мыса тысқа шығамын. Почта үйімен қатарлас мектеп бар. Айналсоқтап жолда жүремін. Ар жағынан буда-буда газет-журналды қаттап, иығына асыра салған почташы да көрінеді. Сонадайдан іштей аяп, состиып қарап қаламын. Жанымнан өте бере ол тоқтайды. Маңдай терін сүртеді. Жан-жағына қарайды. Ең болмаса көлденең көк атты да кездеспейді. Сосын маған:

	– Əй, бала! Мынаның бір-екеуін алысып жүр, – дейді.

	Маған керегінің өзі де осы. Екі-үш бумасын қолтығыма қысып аламын да, томпаңдап ала жөнелемін. Осылай почтаға келеміз. Енді оның ешкіммен жұмысы болмайды. Газет-журналдарды бөліп, ұя-ұясына тастай береді. Маған керегі аудандық «Екпінді еңбек» газеті. Манадан сарыла тосқан газеттің бумасына да кезек келеді, орамын ашады. Көз жүгіртуге батпаймын. Алыстан тұрып, өкшемді көтеріп, мойнымды созып, газеттің бірінші бетіне көз тігемін. «Қамыс орылып жатыр». Жүрегім лүпілдеп кетеді. Емініп, тақала түсемін. «Қамыс орылып...» Қуанышымда шек жоқ. «Ох, мақалам шығыпты, мақалам...»

	Мектептен қоңырау соғылып жатады.

	– Əй, бала, əлі тұрсың ба? Əйда, сабағыңа бар! – дейді почташы.

	Үндемеген қалпым, іштей толқып почтадан шығып жүре беремін.

	...Почташыға жаным ашып:

	– Почта тасуға неге көлік бермейді? – деймін апама.

	– Қайдан білейін, балам-ау! Сен бос сөзді қой енді.

	– Ол кісі сіздің айтқан тілегіңізді орындай ма? Егер орындаса маған күнде-күнде, көп-көп жаңа газет-журнал сұрап алып беріп тұрыңызшы.

	– Жə, жарайды. Газеттен үй жабайын деп жүрсің бе?

	Онсыз да осы үйде газеттен көп нəрсе жоқ.

	Есік сықырлай ашылды. Тыстан таныс дауыс шықты.

	Почташының даусы ғой.

	– Жоғары шық. Кімді айтса сол келеді деген, – дейді апам.

	– Е-е, мендегі шаруаларың не? Қайда əлгі балаң? Мə, хат. «Арадан» келіпті, – дейді почташы.

	Хатты ашып оқысам:

	«Сіздің, Мыңарал жұмысшылар кооперациясына келген ұнды басқа жұртқа сатпай, өзінің көңілдестеріне, туысқандарына «бармақ басты, көз қыстымен» бөліп беретін председательдің орынбасары Қалдаберген Қаназов жолдас жайлы жазған фельетоныңызды Талас аудандық тұтынушылар одағына тексеруге жібердік.

	Сəлеммен...»

	Сол-сол-ақ екен жүрегім өрекпіп кетті. Екі бетім қызарып, қан жүгіріп өтті...

	Ал, почташының ештеңемен де жұмысы жоқ.

	– Ау, өзің «газетчик» болайын деп жүр екенсің ғой, – деді жалғыз-ақ.

	Мен сол тұнжыраған қалпым төмен қарап күңк еттім.

	– Жоқ почташы боламын.

	Бұл менің түу бастан есімнен шықпай жүрген сөз-тін. Дəл бұл жерде оның қатысы жоқ болса да, бір жағы апамнан да қорқып аузыма түскені осы болды.

	– Сөйтіп, өскен соң менің орнымды тартып аламын десеңші.

	Почташы əдетінше күліп алды.

	Есік тағы да сықырлай шалқақ ашылып жабылды. Тыстан: «самолет, почта»... деген жарықшақ дауыс үздік-үздік шықты. Ой, сондағы почташының асыққаны-ай! Үй сыртынан шығып қарап тұрмын. Самолет ауылды екі айналып, қонғалы қалықтап барады. Бер жақтан почташы асығыс ентелей жүріп, аракідік ара-арасында жүгірген болады. Жетті-ау!..

	Кешікпей аудандық тұтынушылар одағы басқармасынан менің «фельетонымның» ізімен келіп тексеріп, «куəлерім» болмағандықтан, «балалықпен» жазыла салғандықтан, тексеруші өзімнің басыма бар кінəні артып, тілхат жаздыртып алып қайтты. Оны Лақтың етегіне дейін Қалдаберген бастаған үш-төрт кісі шығарып салды. Автодүкеннің тасасына дастарқан жайып, арақты сыңғытысқанын бір бала екеуміз өкпе тұстарынан жасырынып көріп тұрдық.

	Өстіп жүріп мен почташының орнын емес, қоймашының орнын тартып алуға шақ қалдым. Бас-аяғы сауда саласында істеген екі жылдың ішінде талай былық пен шылықтың куəсі болдым. Саудаға көп оқудың керегі жоқ, ең бастысы есепке жүйрік бол, шотты көзіңді жұмып отырып салғанда да қателеспе, ол үшін қолыңды жаттықтырып ал... Сосын көңілшектік, ақ көңілділіктің орнына ұстамдылық пен майда тілің болса бітті. Айтпақшы, өтірік айта салғаннан қашпау керек, құрғақ уəде бергіш болсаң айып емес. Сөзің: «Əлі түспей жатыр», «Бастық біреуге болмай бергізіп қойды, келер жолы сөзсіз дайын болады», «Уəде, уəде...» деген сияқты болып келе берсін...

	Мен осының бəрін бірден байқап, алдын іс жүзіне қолдана бастағанымды өзім де аңғармадым, инвентаризатор – Сатыбалды Сенбин боп жүріп жаттым. Бетің бар, жүзің бар демеймін, председатель мен аға бухгалтердің шешімімен «тексер» деген магазинді шұғыл жаптыртып «шаңын» сілкіп аламын. Бір күні председатель үйіне оңашалап шақырды...

	– Мен де саудаға тым жастай араласып едім, – деп, қою қара мұртын ширатып, əңгіме тиегін əріден бастай беріп еді, анасы сөзге қонақ бермеді.

	Қартайған кісіге не дейсің, екеуміз де үнсіз тыңдап отырмыз, ананы қарттық жеңгенмен, сөзінен жаңылар емес.

	– Е-е, балапандарым менің, – деп бастады ана əңгімесін. – Сені де анаң жанын жалдап өсірген. Білемін бəрін де. Сол ананың бірі мен ғой. Бұдан қанша жыл бұрын екен, ə... Əйтеуір төрт-бес жылдың қарсаңында сол сауда төңірегінде Алмауыт та өзің сияқты есеп-қисаппен айналысып жүрген. Бір күні жылап келіп отыр. «Е, не болды?» – деймін. Бар айтатыны: «Енді саудада істемеймін». Сөйтсем, бір дүкеннің сатушысы растрат болып, соның орнына қабылда», деп, бастығына арыз жазады. Бастығы «Əкең бар ма?» дейді. «Жоқ». «Қанша малың бар?» дейді. «Жоқ».

	«Ағайын-туысқаның көп пе?» – дейді. «Жоқ». «Ендеше саған сатушылық та жоқ. Болуың мүмкін де емес», – дейді ғой бастығы.

	Ашуға жүгініп: «Қарағым, дүкеніңді менің малым істей ме, жоқ өліп қалған əкесі істей ме?» деп бастығына бардым. Ой-й, өзі де бір бет екен, беттетпейді. Ол уақытта мұндай «тлипонның» шықпаған уағы шығар деймін. Əйтеуір ауданға осы Мыңаралдан жаяу жүріп кеттім. Аудандағы бастығына араға үш күн салып зорға жеттім-ау. Мəн-жайды баяндап бердім. Жап-жас, иман жүзді жан екен. Абиыр болғанда: «Бара беріңіз, балаңызды сатушылыққа қабылдаймыз. Өзім хабарлаймын», – дегені. Шүкір, содан осы салада істеп келеді ғой.

	Ол кезде Алмауыттың бойы прилавкадан сəл-ақ асады екен. Кешегі көзге ілмейтін таныстары да, жамағайындары да Алмауыт дүкенге тұрғалы: «Өзіміздің Алмауыт», – деп қалады. Аңқылдаған, албырт көңілі ақаусыз, «Алмауытжан» деп қарыз сұрай алдына жылмиып келген кісілерді тоқтаусыз, көңілін қалдырмайды. Арқасынан қағып: «Айналайын», – деп олар кетеді. Өмірдің қыры мен сырына əбден қаныққан ана тағы да араға түседі.

	– Балам-ау, бұл дүние сұраусыз деп жүрсің бе? Ертең тексеруде ойсырап, кем шықса жастық шағың қорлықпен өтерін білемісің? – дейді.

	– Апа, қарыз сұрайды, бермей қалай тұрарсың, бір түрлі ұяламын.

	– «Қарыз күліп барып, жылап қайтады» дейді қашаннан халық, Берме... – дейді ана қатуланып.

	Бұл қарыздарын зорға жинап «үһ» деп енді дем алғанда, «ревизормын» деп сары сумкалы жігіт те жетеді. Абиыр болғанда, тексерудің қорытындысында қолмен қойғандай бəрі де дұрыс шығады. Өмір одан əрі жалғаса береді. Бұл жұмысшылар кооперациясына председатель болғанын естігенде:

	– Əлгі, Алмауыт рабкоопқа бастық болыпты ғой, – деп;

	– Е-и-й, еңбегі жанған екен де онда, – десіп, екі жылпың көршісінің көзі ойнақшып үйіне келіп:

	– Орның құтты болсын! Ой, қажетті затымызға қолымыз жететін болды-ау!.. Енді тізесі батқанға батыр, қип ете алмайды, бар асыл зат өз қолында тұрғанда, – дейді күпініп, ертеңіне бірі үйіне шақырады, оның ертеңіне екіншісі...

	Алмауыттың үйінен кеш шықтым, қаншама əңгіме-дүкен құрсақ та, бастығымның ойы басқада екенін сезгенмін, қазір де ашып ештеңе айта алмай күмілжіп келеді. Қою түн құшағында тұра тұрғанымды ұнататын сыңай танытады. «Не айтқалы тұр?»

	– Біздің апамның ертегісін тыңдадың ғой... Əлі тұғырдан тайғысы келмейді, – деді. – Еркіне жіберсең, əлі де біраз жерге сілтейтін түрі бар, көкірегінде бəрі сайрап тұр ғой.

	– Ал, Алмеке, мен... рұқсат болса...

	– Тұра тұрсайшы, шымылдығың желбіреп тұрғандай... Айтпақшы Түгіскендегі үлкен магазиннен тапқан былығың туралы аудан құлақтанып қалыпты, – деді ол мұртын ширата түсіп. – «Азуын айға білеген, қырық жылдан бері дүкен ұстап отырған «мықтылардың» мысын басқан, ол кім?» – дейді председатель, мен өзіңді біраз мақтап едім, «ондай кадрді өсіру керек, оқуға жіберіп ал» – дейді. Барасың ба?..

	– Барамын, – дедім бірден. Көкейімнен журналист болу кетпей жүрген басым, басқа оқу санамда да жоқ. Сөйтсем, сауда институты екен, одан бірден теткіп қалдым.

	– Осы рабкооптағы жақсы көретін ең сенімді қызметкерім өзіңсің, өзіңе ғана сенемін... – деді бастығым.

	– Ертең Қалдабергеннің қоймасын аяқ астынан жауып, тексеруге отырсаң деймін... Сатушыларды шырылдатып алдап соғып, беті шылп етпей қарап тұра береді. Оны өзіңнің де ішің сезеді, сосын тексеруден кенде болып жүрген жоқ, не пəлесінің барын қайдам, жымын білдірмей сытылып шыға келеді. Осыған енді өзіңді қайрап... қайрап емес, өзіңнің тиісті жұмысың ғой.

	– Жарайды, – дедім. – Мұны бірақ екеумізден бөлек бір адам сезбесін, мен оған қарсы емеспін.

	– Тағы бір ескертерім, бірдеңеге ұрынып қалып жүр ме... Ол əккі қасқыр, айласыз емес. Не сезесің, неге көнбейді, оны маған заматында жеткізіп тұр.

	Осыған келістік те, екеуміз екі жаққа тарастық. Ертеңіне сағат онда қойманың аузына пломба түсті.

	Сəскеде «Қалдаберген ауруханаға түсіп қалыпты» деп естідік. Сол жатқаннан ол он күнге дейін шықпады. Сатушылар қоймадан зат ала алмай, алды қаладан өздері барып əкеле бастады. Тура он бір күн дегенде Қалдаберген ауруханадан шығып келді де, қолындағы бір уыс кілтті бастықтың алдына атып ұрды.

	– Адам тап, қоймада істемеймін, бір жолата өткізем... –

	дейді. Бұл бастық күткен сөз емес екен.

	Əркім-əркімге айтып қолқа салып көріп еді, бəрі ат тондарын алып қашып, жоламады.

	– Мен білдім, рабкооптағы істейтіндердің дені осыған жақын, бəрін үгіттеп қойған ғой. Бұған ерегіскенде сен өзің қабылдап алсайшы, сосын ретіне қарай көрерміз, – деп, енді бастық түк таппай көзі қарауытқан соң маған ауыз салды. Бұл да мен күткен іс емес еді, сасайын дедім. Бір күн ойлануға рұқсат сұрап, үй ішіммен ақылдассам, ашып жауап бермейді. Тек Тəжігүл апам: «Тұрсаң тұршы, үнді шайына қолымыз азар жетуші еді, əдіра...» – деді. «Батыр-ау, Қалдаберген қайда?» деді Бүтінше көкем. «Қойма соның маңдайына ғана жазылған ба екен?» дедім мен.

	Əңгіме піспей, ойым қожырап үйден шықтым. Кешқұрым киноға кірмек едім қарсы алдымнан Қалдаберген шықты да қолымнан тартып, ертелі-кеш ашылатын магазинге қарай ала жөнелді.

	– Тексерсең де ертең тексерерсің, бүгін шампан ішуге болады, – дейді күлген болып. Тартыншақтанғаныма қарайтын емес, қаусыра құшақтап, арқамнан қағып-қағып қояды. – Біздің Мəлкіайдаржанмен бірге оқығансың, ол болса əскерге кетті, əй, сені қалай алмай жүр осы, əкеңнің ауданды сатып алатын дəулеті жоқ сияқты еді.

	Магазиннің ішіне кірген соң, түкпір жағына өтіп кеттік, бізге қабақ шытқан сатушы жоқ, біреуіміз қоймашы, екіншіміз инвентаризатор болған соң неге ренжісін, қайта алдымызда құрақ ұшып қызмет көрсетті. Болса-болмаса ақшасын Қалдекең төлейтіні белгілі, оған əбден еті үйренген ғой, алаңсыз саудасын жасай берді.

	Екі шампанның аузы ашылған соң, Қалдекеңнің де көңілі орнына түскендей тыңнан сөз бастады.

	– Мен сені көзіңді жыртып ашқаннан білемін, əкелерің қой аузынан шөп алмайтын жуас жандар, қайта сендер – балалары пысық шықтыңдар. Ана екі ағаң да еті тірі, ақысын ешкімге жібермейді, – деп, үшінші шампанның тығынын ағытты. Мен:

	– «Болдым, енді ішпеймін», – деп едім тыңдамады.

	Стакандарға быж-быж үстеп құйып:

	– Сенің де ісіңе өз басым ризамын, адамның бір сөзді болғанына не жетсін! Осы алған бетіңнен қайтпа, рабкоопты жөнге салып қалдың... Болсада, менің осы рабкооппен бірге жасасып келе жатқанымды білесің. Мен Алмауыттан да бұрын саудаға келгенмін, əуелі менің əкем Қаназ да магазин ұстаған өле-өлгенінше... Мына басым күнге күйіп ағарған жоқ, сауда ағартты. Енді қанша өмір қалды, шүкір, əзір есебімнен жаңылған емеспін, – деп бір қойды. «Шатылған жерім осы шығар... Қайдан ғана келе қойдым».

	– Сені маған Алмауыт айдап салып отыр, оны сезесің бе, жоқ балалық қылып, ілгеріде де бір... – Қалдаберген ойына əлдене түскендей күліп алды. – Ілгеріде де бір мектепте жүріп менің үстімнен жорналға жазып жіберіп едің ғой, кəнеки содан қаңғып кеткенім... Осы жолы да сондай кеп, мен бастыққа ерегісіп, өстіп... Өзіңнің оқуға баратындай ойың бар ма деп қалып едім, – деп қойды.

	«Бітті, осы жерде қылқындыра салса да ешкім білмес, тегі... Сатушы болса өзінің жамағайын інісі...»

	– Осы жаздан қалмай оқуға кетемін... байлап қойса да тұрмаймын, – дедім, бір жағы қорқып та тұрмын.

	– Осы жазың болды емес пе?!

	– Енді, соған...

	– Жоқ мені құртып беріп кет деп пе еді, Алмауыт... Құртады, əкесінің қақ басы... Алдымен өзі құрыр... құртармын... құртармын...

	– Жо-жоқ неге, енді...

	– Əй, сенің əкелерің біреуге зияны тимеген кісілер еді, сен қайдан шығып жүрсің? Жоқ əркімнің айтағына далақтап жүрсің бе? Өзіңнің оқуға кететінің анық қой.

	– Анық, сол өзіңіз қол байлау... сол...

	– Мə, онда, жолың болады екен, ақыры Алмауытқа бұйырары ақиқат, одан да келешегі бар сен-ақ алшы... Ақыры шығасыға шыққалы тұрған, бұйырмаған ақша...

	Ол қайтып сөзге келместен, газетке оралған түйіншекті төс қалтама жытыртып жіберді.

	– Бесеу... Бес жыл оқуыңа жетеді... Неғыласың, алды-артыңа қарамай ертең айдап қал, есептен қайтып келіп-ақ шықпайсың ба? Саған қарап тұрған түк те жоқ. Құр əшейін, сенің тазалығыңды ол пайдаланып, сыртыңнан біздерді үркітіп, бергенімізді қағып салып жүр. Ештеңе беріп көрді ме өзіңе...

	– Кім? Алмауыт па? Жоқ... Беріп... неге береді?!

	– Айттым ғой, баласың деп, – деді де, шампанды сіміріп салды. Сосын тағы да ескертті.

	– Ақша алғаныңды тісіңнен шығарма. Мен сені аяп беріп тұрмын, осы бесеуді Алмауытқа апарсам, мұртынан күліп жіберер еді, оның барлық жоспары осы ғана, мені түсіру... Ол менің соңыма түсіп, талай рет-ақ құйрығымды жерге үш тигізді, сонда да ерегісіп алдым, ылғи зəр қапқызып жүрмін, тағы да уысына түсіре алмай санын соғып қалсын... Əйда, жолың болсын!... Есіңе сақта, бұл ақша сенің маңдайыңа сыймауы мүмкін, ал қалтаңа сиятынын ұмытпа, – деп алды-артыма қаратпай, магазиннен жетектеп шығып кетті. Киноға да кіргізбей, үйдің жанына дейін əкеп салды. Іші-бауырыма кіріп жол-жөнекей талай əңгіменің басын қайырды.

	– Хош!..

	...Шырт ұйқыдан шошып ояндым. Таң саз беріп келеді екен. Шампан шөлдетіп, ернім кезеріп, таңдайым кеуіп жатыр екенмін. Жалма-жан суға бас қойдым. Сосын ұйқым келсейші... Кенет орнымнан атып тұрдым, костюмімді қайда ілгенім есімде жоқ. Жеті түннің ішінде қорбаңдап күндегі костюмімді ілетін тұсты қолыммен сипалай бастадым.

	– Бұл кім ей? – Көкемнің даусы, алғашқында селк ете түскенмін. – Қайсың бұл?

	Қайтып барып орныма жаттым, тіл қатпадым... «Бесеу деді ғой... Бес жылыңа жетеді... Есіңе сақта, бұл ақша сенің маңдайыңа сыймауы мүмкін, ал қалтаңа сиятынын ұмытпа! Неге қалтама сыйған ақша, маңдайыма сыймайды-ы?..»

	Неге екені белгісіз, қалтамдағы бесеуді бес тиындай ғана көріп, ешқандай ойсыз, қуанышсыз, не күдіксіз бір бейжай күйде жатып, көзім ілініп кетті.

	Ырду-дырду, ызы-қиқы беймəлім дүниенің ішінде жүрмін. Костюмімнің төс қалтасын басып алған екенмін, біреу ту сыртымнан келіп, иығымнан қағып-қағып қалады. Жалт қарасам – Алмауыт, түсі суық, қабағы түксиіп кеткен, мұртының екі шалғайы ұзарып, жерге түсетін болған соң, екі ұшын байластырып, оны мойнына екі-үш орап қойыпты. Маған бірдемелерді айтады келіп, айтады келіп... Не оған түсініп жатқан мен жоқ, шамасы қытайша сөйлеп тұр-ау деймін... Əлден соң: «Мынауыңыз қалай, мұртыңызды мойныңызға орап алғаныңыз?» – деймін. Осы кезде барып оның тілі түсінікті шығады. «Бұл мұрт емес, өзің жөндеп қара, шынжыр, түрменің қара шынжыры... Қалдаберген салып кетті», – дейді жылап. Осы кез екі көзі қып-қызыл болып, жас орнына қызыл қан ағады... Мен «түрме», «Қалдаберген» деген сөздерді ести салысымен қорыққанымнан төс қалтамдағы «бесеуді» Алмауыттың қолына ұстата саламын... Əлгінде ғана қан аққан көзінен жас тамшылап, қара шынжырдай көрінген ұзын мұрты лезде-ақ өз қалыбына түседі. Бұрынғыдан гөрі ақшулан тартады, тағы да оған өзі: «Е-е, мұртымыз, осымен ағарды ғой, өстіп жердің жыртығын жамаймыз деп жүріп, біз де қара жердің қойнына кіреміз, басқа қайда барамыз», – дейді. Көңілді, миығынан жымиып, мұртын ширатады. Бір тұстан Аққойлы, екінші тұстан Қазылық сап етіп келеді. Алмауыт ізім-ғайым көзден ғайып болады. Екі ағамның да құлағына бірдеңе шалынған-ау, келе екеуі бірдей таласа-тармаса төрде ілулі тұрған костюмыма қол созады. «Тимеңдер, онда кісінің ақшасы!» – деп айқай салып, оянып кеттім. Таң атыпты, есімді жиып, əлгінің бəрі түсім екеніне қуандым. Атып тұрып костюмімнің қалтасын қарасам, уысым ақшаға толды. Кіл бір жүз сомдық, санап жіберіп өз көзіме өзім сенбедім. Жүз сомдықтан тұп-тура елу қағаз... Сонда бесеу ғой... яғни, бес мың! Жүрегім тас төбеме шықты, өзім қорыққанымнан қалтырап кеттім...

	Тез-тез киіндім де кеңсеге келсем, Алмауыт өзінде екен.

	«Оқуға баруыма байланысты жұмыстан босатуыңызды өтінемін» деп арызымды жазып кірсем, қарсы алдында салғыласып Қалдаберген отыр... Мені көріп, бетіме бағжаң етіп бір қарады. Түсім өрт сөндіргендей болуы керек, кетуге ыңғай берді.

	– Қалдеке! Сəл, сəл... – деп қалды бастық.

	– Мен қазір бір айналып келемін, – деп сырыла берді ол.

	– Жоқ! Тоқтаңыз! – дедім мен жалт қарап. Ол амалсыз илікті де, көзінің астымен маған тесіле қарады. Сол қабағының асты жыбыр-жыбыр етті...

	Мен бастықтың алдына арызымды, қоймашының алдына «бесеуін» қойдым да, сол жерде мəн-жайды толық түсіндіріп, баяндап бердім. Сол күні кешке дейін кеңсені басына көтерген айқайды əлі көрген де, естіген де емен...

	Араға үш күн салып жолға шықтым.

	Олардың істеріне қарамадым, сонда артыма алаңдамай қолымды бір-ақ сілтеп кетіп қалғаным ақыл болған екен, кейіннен оқуға түсіп, есептен шығуға келгенімде председательді де, қоймашыны да өз-өз орындарынан ұшыраттым.

	Өстіп əр ойдың басын бір шалып, ауыл көркіне көз салып тұрғанымда, құлағыма таныс дауыс естілді. О, құдірет, Қыжым кемпірдің дауысы!

	– Қалай балаларың келіп көзайым болдыңдар ма? – Жалт қарадым. Орынша апаммен сөйлесіп тұр екен. Менімен де жылы сəлемдесті. Үшеуміз үйге кірдік.

	– Төрге шығыңыз.

	Ақырын басып, төрге шығып отырды.

	– Е-е, ат-көлік аман келдің бе? Жүрген жеріңде не жаңалық бар?

	– Ештеңе де...

	– Бəсе...

	Тыстан арбаның салдыры естілді. Отырғандардың көңілі солай ауды.

	– Мақан екен ғой.

	– Ойпырмай, өзі де шөпті үйді-ау!

	– Е-е, арбакеш болсаң сен де сүйтерсің.

	– Не боларын қайдам. Өзіміздің əлі күнге дейін бір тал шөбіміз жоқ.

	– Оның несі уайым, балаларыңыз қолыңызда. Ертелі-кеш əйтеуір бір түсіреді де.

	– Е-е, бүгінгі баланың есіл-дерті тек далаға ауып кеткен емес пе.

	– Əлінің баласын айт, тықырлап түннен тұрып, үйінің бар ісін тындырып отырған сол.

	Əңгіме майдалап бара жатқан соң, Қыжым кемпірге:

	– Иə, қайдан жүрсіз? – дедім.

	– Естімеген екенсің ғой. Бүгін де көрші болғамыз.

	Бұрынғы қоңсыларың көшіп, соның үйін сатып алдық.

	– А-а, солай ма?..

	Енді тыстан машинаның гүрілі естілді де, əлсін-əлі жақындай түсіп, Қыжым кемпірдің үйінің алдына тақап кеп тоқтады. Отырғандар киіз үйдің түрулі іргесінен сығаласып «Газ – 69-дан» көздерін айырмайды.

	Кемпір күйгелектеніп: «Қой, барайын», – деп орнынан көтеріле бергенде, машина жүріп кетті.

	– Мына неме қайтеді? – Кемпір баяу, баппен жан-жағына бағдарлай қарап күліп алды. Қайтадан дайын шайға отырды. Сонда да үй жағына жалтақтап қарап отырған. Шай үстіне келіні келді.

	– Кім əлгі келген?

	– Директордың шофері, сойысқа бір мал алғалы келіпті.

	– Директордың?!

	– Иə... Мал өрістен келсін, – дедім.

	– І-м-м... Жапсарбайдың өзі білер. Берсеңдер беріңдер. Мүйізді қара қозыны бергіз. Тағы да басқа біріне шатастырып ауыстырып алмаңдар түге...

	Келіні нан ауыз тиді де, тізесін бүгіп шығып кетті. Дастарқан үстінде отырғандар Қыжым кемпірді қажап, «мазақтап» жатыр. Оған бой беріп жатқан ол жоқ.

	– Қой əрі, мен сияқты сексеннің бесеуіне келсеңдер, сендер де сөйтесіңдер əлі. Енді осы балалардың алдында алсын. Балалардың жаманшылығын көрсетпесін. Кеше əлгі Жапсарбайдың үлкенінен кейінгі баласы сырқаттанып қалған екен. Зəре-құтымыз қалмады. Осылардың алдында бүгін алса да, бұл құдайға ризамын.

	– Олай болса, билікті бала мен келінге беріп тып-тыныш отырмайсыз ба?

	– «Кештік өмірің болса, түстік мал жина» деген емес пе? Істегендері көңіліңе қонбайды ғой. Сосын еріксіз тұрып кетеді екенсің. Əйтеуір, бəрі осылардың қамы. Өлгенде өзіммен бірге алып кетпеймін.

	Босағаға дейін аяңдап барып, қайта бұрылды.

	– Кешке біздің үйде болыңдар. Балалар да келіп қалар. Сатыбалды, сен де кел... – деді маған. – Шақырудың реті бүгін келді...

	– Барады ғой... Əлгінде сəлем бергелі өзі-ақ барғалы отыр еді. Өзіңіз келіп қалдыңыз... – деп апам орта жолдан екі жақтың тігісін жатқызып, өтектеп қойды.

	– Е-е, біздің бала болған кезіміз, бұлардың дана болған кезі ғой. Заманы емес пе?

	Ол ақырын ғана миығынан күліп, екі қолын арқасына асып алып, бүк түсіп, шүйкедей домаланып үйден шықты.

	Жайлаудан Қазылық келді. Жолай ішіп алыпты. Қызулау екен.

	– Жаңағы неғып жүр? – деді.

	– Кімді айтасың?

	– Əлгі мыстанды.

	– Неғылғаны қалай, жүрген дə.

	– Осыдан-ақ құтқармады-ау! Өзі əзір өлетін де емес.

	– Қой, ойбай, «біреуге өлім тілегенше, өзіңе өмір тіле».

	Майраны ол ұрып өлтірген жоқ қой.

	Ағам тұнжырап отыр. Бір кезде жастыққа қисайды.

	– Кешке үйіне шақырып кетті.

	– Бармаймын.

	Сол жатқан қалпы, көзі ілініп кетті. «Бармаймын...» Маған ағамның бұл сөзі жаңғырығып қайталанып тұрған сияқты. «Ескі жараның аузы ашылған екен-ау», – деп ойладым.

	...Күн екіндіге құлапты. Мыңарал ауылының қанаты кеңге жайылып кеткен. Біздің үймен жалғас Қыжым кемпірдің үйі тұр. Жан-жағын шеңгелмен қоршап, екі үй аралығынан бір кісі азар сиып өтерліктей, тілдей есік жасап қойыпты. Ауласынан созыла көтерілген кешкі түтін, тымық ауада сенделіп қалыпты. Аяқ-табақтың сылдырағаны, балаларының бір-бірімен шекісіп жылағандары, оған Қыжым кемпірдің зекіп ұрысқан ащы даусы біртін-біртін зорайып естіліп жатыр.

	«Шапан» шабындығы тұсынан Жапсарбай шыға келді. Басы кекжиген көк атты арбаға жегіп, өзі атқа мініп алған. Арбасына жаңадан орылған көк балауса шөп тиеп алыпты. Шөп қораны жанай келіп тоқтады. Иығына асыра салған айыры бар, соңынан ілби ілескен əйел, арбаның үстіне шығып, шөпті айырлап тастай берді. Жапсарбай шөп қораны айналып барып, жиналған шөптің үстіне іштен көтеріліп, арбадан алып берген шөпті жайғастырып тұр. Қыжым кемпірдің қолында да бір айыр. Арбадан сусып түскен бір тал шөптің қыпығын қалдырмай жерге түскен-түскенінше қора ішіне іліп алып тастайды. Тұс-тұстан бүйірлеп, əп-сəтте-ақ екі доңғалақты жеңіл арбадағы шөп жеңілейіп, сатысы көрініп, кəрі арық биенің қабырғасындай ырсиып-ырсиып шыға келді.

	– Жапсарбай-ау, осымен шөбің бітті ме? – деді Қыжым кемпір.

	– Жоқ, енді бір əкелетіні қалды.

	– Ойбай-ау, біреу-міреу алып кетер ме екен?! Қайтесіңдер, барасыңдар ма?

	– Қайдам?!.

	– Қайдамы несі, барыңдар. Өз бейнеттеріңді бостан-босқа далаға тастайсыңдар ма?!

	– Мыналарды шақырған жоқ па едіңіз?

	– Шақырсақ қазанды қанжығаларыңа байлап кетпейсіңдер де. Келетіндері өздері-ақ келе берер...

	Арба салдыры даңғырлап, ойлы-қырлы жерде жай жүрсе де даңғазаланып, сыңсып барады. Ошағанды көл жақтан бір табын бұзау-торпақ айдаған салт аттының жүрісі тым суыт. Екіленіп, алдынан шашау шығармай, біздің үйдің жанынан топтап, ұзатыңқырап апарып тастап, атын тебіне желе жортып Қыжым кемпірдің есігінің алдына келіп тоқтай қалды. Бұл – қорықшы Əзірбай, бірден таныдым. «Сол қалпы, азамат!.. Өзі таза, адал кісі...»

	– Қайсың барсыңдар, далаға шығыңдар, – деді дауыстап ол. Үйден кішкентай қыз шықты.

	– Кім бар үйде?

	– Əжем.

	– Шықсын де...

	– Шыққанда қайтейін деп едің. Ал, шықтық, – деп Қыжым кемпір шықты үйден.

	– Мен қанша айтам, сендерге осы, – деді салт атты.

	– Жібермеңдер малдарынды шабындық жаққа, əйтпесе бадаға қосыңдар деп. Түтіп жеп жатқан жерінен айдап келемін, əне... Ескертілмесе бір сəрі... Апарам да қамаймын. Директор айтқан: «Игере алмай, ие бола алмаған мал болса айдап əкел, етке саламыз да қолыңа ақшасын ұстатамыз» деп.

	– Оның ішінде біздікі жоқ шығар... Ертеңгісін бадаға қосқан келін. Қашып кетіп жүрсе өзі біледі, – деп күн ұзақ үнсіз тұрған кемпірдің кеудесіне енді жан бітіп, келе жатыр еді.

	– Ой, сөзіңіз бар болсын! – деп анау, ақиыңқырап, атты жамбасқа бір салып, бұзау-торпақтарға қарай шаба жөнелді. Бара қырғидай тиіп, оңды-солды ұзын қамшысымен жон арқадан шыпылдатып, шықпыртып қуа айдап, табан жолдың шаңын аспанға шығарып барады.

	Қолына бас жібін қыса-мыса Қыжым кемпір де соңынан ілесе кетті.

	– Қайдағы жындыны қайдан тауып қояды осы қорықшылыққа, – деп сөйлеп барады.

	Қас қарайып, ел орынға отырды.

	– Қыжым үйі шақырады деп өздеріңді аш қалдыра жаздадық-ау! – деп апам күледі.

	– Бармаймын дегенім сол ғой, – дейді Қазылық.

	Тамақты ішіп-жеп, енді қол жуа бергенімізде, есікті ашып Жапсарбайдың кішкентай қызы келіп:

	– Сіздерді дəмге шақырып жатыр, – деді. Біз бір-бірімізге қарадық.

	– Қазір барады де, – деді апам. Қыз шығып кетті.

	Біз барғанда бəрі де үйлерінде екен. Терлеп-тепшіп шай ішіп, бір бұрышта Жапсарбай отыр. Аһылап-үһілеп одан бері Қыжым кемпір бір тізерлеп алған. Босағаға таман үсті-басына бірді-екілі шөп-шалам, үпелек жабысқан келіні еттің қамырын илеуде. Бірер жерде теңкиіп-теңкиіп балалары ұйқыға кетіпті. Жəне екі-үш бала, кемпір мен Жапсарбайдың ар жақ-бер жағына сыналай кірігіп, емініп кіріп кеткен.

	– Бəрінің осы үйге тығылуын, – деп Қыжым кемпір оң қолтығының астындағы жалпаң, толық сары ұлды иықтан қағып, тыраң еткізді.

	Сонда да жуан, толық сары жылаған жоқ, көзін жыпылықтатып «өлтірсең де осы жерде өлтір» дегендей түзеліп, тұрып барып орнына қайтып отырды.

	– Ей, үлкен дастарқанды əкел, мен шөптен шөлдеп келіп, балалардың шайына ортақтасып, отыра салып ем, – дейді Жапсарбай.

	– Күн ұзақ бір шайды ішкен шығар. Ертерек, уақтысымен отыратын едік, жаңағы жынды қорықшы есімізден тандырған жоқ па?! Ет те болып қалды, шайды артынан-ақ ішер. Солай емес пе Орынша? – дейді Қыжым.

	– Иə, сол дұрыс.

	Есік алдында жатқан ит үріп қоя берді. Сөйткенше болған жоқ:

	– Шығыңдар біреуің, – деді тыстан өктем бір үн.

	– Жаңағы бəле ғой, – деді Қыжым кемпір баяу. Жапсарбай шықты.

	– Əлгіндегі шөп əкелген сенбісің?

	– Қашанғыны айтып тұрсың?!

	– Осы, осыдан жарты сағаттың беделінде.

	– Жоқ.

	– Кім екені өтіп бара жатқанда көзіңе түскен жоқ па?

	– Неменеге ежіктеп сұрап тұрсың өзің?!

	– Əлгінде, намаздыгерге дейін аман, мұрты бұзылмай жатқан көпененің жол жақ шетінен арбаға тиеп, алып кетіпті. Сона бір жерге дейін ізіне түсіп келіп едім. Одан бері мал аяғынан ажырата алмай, адасып қалғаным. Осы жекеше мал да жаудай жағаласып... Бір жағынан... Шешең қайда?

	– Үйде.

	– Неғып үні өшіп қалған. Əсте, мен былай кеткенде екі баспағын əкеліп алған-ау. Осыдан ұрықсатсыз сол баздың есігін ашсын... Сосын болсын... Қап, əттес-ай! Ертең директорға не деймін, ə?.. Ой, əттеген-ай!

	– Аттан түсіңіз, дəм болып жатыр.

	– Оған рақмет! Тағы бір шетінен жау тиіп жатқан болар.

	Қай жағына жетемін. Бұл əкеңнің...

	Қорықшы дүрсілдетіп, желіп ала жөнелді. Жапсарбай мырс-мырс миығынан күліп:

	– Арбам толмаған соң, салып əкетіп едім, – дейді. – Баспақ дей ме, немене... Біздің баспақтарды қамаған-ау, сөз саптауы... Ушықпасын деп үндегенім жоқ, əдейі...

	– Е-е, дымың ішіңде болсын, баспақтар кімнің базында тұрғанын Қыжым біліп отыр, – дейді кемпір күлген болып.

	– Иə, Сатыбалды қызмет жақсы ғой. Өзі сұрауға да қол босамай жатыр, – деді Жапсарбай. Сосын Қазылыққа бұрылды. – Айтпақшы, саған айтатын бір бұйымтайым бар. Біздің, осы қазіргі жылқылардың анасы, кəрі бие бар еді. Сол өліп қалыпты деп естідім. Былтыр соғымға союға көзім қимап еді. Оным бекер-ақ болған екен. Соған веттехникпен екеуің келісіп акт жасап бер, ақшасын алайық. Туды-бітті ауыл советтің есебінде келе жатқан жалғыз бие ғой...

	– Е-е, өлсе бала-шағаның садағасы да. – деді Қыжым. Қазылық үндеген жоқ.

	– Əжемнің əдеті, бір мал өлсе бітті, бала-шағаның садағасы деп тели салады. Ал, өздігінен мал өлмесе садақа бермей-ақ жүре береді, – дейді жымыңдап Жапсарбайдың ағасының баласы.

	– Осы неме үнемі менімен жағаласып, аңдысып отырады-ай...

	Қыжым кемпір немересіне шамданып қалды.

	– Жарар, оны ертең ақылдасармыз. Болса, арақ əкел-ей, тақылдамай, – деді Жапсарбай да оны жақтырмағандай сыңай танытып.

	– Мен ішпеймін ғой, мына ағаларыңа құйып бер.

	Ол бір шөлмек арақ пен үш стаканды түйістіріп, ернеуінен шымшып ұстап алып келді де, арақты екеуіне толтырып, біреуіне бір елі ғана тамызып, оны өзіне қалдырып, екеуміздің алдымызға екі толасын қойды.

	– Ал, ішіп жіберіңдер, – деді ана тұстан Жапсарбай.

	– Ал, алыңыздар, – деді балаң жігіт.

	– Қазылық болмаса, Сатыбалды ішпейді ғой, – деді апам.

	– Ə, ішпегені жақсы сол. Ішіп алып, аузына келгенін оттап...

	Қазылық арақты тартып жіберді. Жапсарбай кілт мүдіріп, сипақтап:

	– Ертеректе бір ішіп, өлесі мас боп, содан қойғанмын.

	Құй-ей, тағы да! – деді.

	Қазылық екінші стақанды тағы көтерді.

	– Ал, енді тамақ алайық...

	Стақандарды жинап, орталанған шөлмекпен басын қосып, біріктіріп іргеге таман апарып қойып қойған. Жалпақ толық сары табан астында қыңқылдап, жілікке өкпелеп, еңіреп, дауыс шығарып үйден шыққалы бара жатып, шөлмекке ұрынып, арақты ақтарып кетті. Үй ішіндегі үлкен-кішінің назары солай түгел ауып, бір толқып басылды.

	– Үйде басқа арақ бар ма еді-ей, – деді əйеліне Жапсарбай.

	– Қайдағы арақ, мынаның өзі əлгі тракторшы Иван сексеуіл əкеп түсіргенде қалып кеткен екен. Əншейін, сонда тыға салып едім, – дейді əйелі.

	Жапсарбайдікінен шыққанда түннің қоңыр салқын лебі бетке ұрды. Бір нəрсені іші сезіп, жымыңдап күліп тұрған ақ жарқын, қылықты қыздай аспан əлемі ашық. Жұлдыздар жиі, самсап тұр.

	Апам мен Қазылық үйге кіріп кетті. Түн жамылып, жалғыз тұрмын. Үй іргесіндегі көлден бақалардың мың сан құбылта салған үндері құлақ тұндырады. Ауыл клубының маңдайшасындағы жыпырлаған электр шамдары үркердей шоғырмақтанып, оңшау көрінеді. Бұдан бөлек түн құшағында жатқан жалпақ ауылдан тосын көзге ештеңе ілікпеді. Елдің алды ұйқыға кеткен.

	– Ертең ерте тұратын еді, қайда жүр əлгі Сағын, – деген Қыжым кемпірдің даусы естілді бір тұстан.

	– Əй, мен саған жат дедім ғой, – деп ту сыртымнан жіберіп қалған бос кесек, жон арқама тиген бойда жерге үгітіліп түсті.

	– Енді, жат деген соң... жат. Т-у...

	Қыжым кемпір албарынан шығып, маған тақала түсіп кеп қалды.

	– Жат, жа-а-а-т! Көтек!.. деді кемпір. – Бұл қайсысы еді, тағы... əлгі Сағын екен десем...

	Кемпір баласы емес екеніне көзі əбден жеткен соң үйіне қарай қайта салды. Кесек қатты тиген жоқ. Топырақ жұғып, шаң боп қалған жейдемді қақтым. Өз-өзімнен күлдім. Жейдемнің кесек тиген тұсын сипай бердім... Қараптан-қарап тұрып-ақ əлгіндегі жақсы əсер ізім-қайым жоғалып, ойым əлем тапырық, ала құйын жүріп өткендей болды. Əдейі ұрып кеткендей кемпірге ызам келді. Əлгіндей емес, аспан əлемі де бір нəрсенің шетін шығарып, сырттай күлген боп, іштей сыздап, терісіне сыймай тырсылдап, өңі қашып, қуарып бəле іздеп тұрған адамдай.

	Бұл кезде əлгіндегі клубтың маңдайшасындағы үркердей шоғырланған электр жарығы да сөнген. Бұл «кино бітті» деген белгі. Енді байқадым, үйге тақау жол үстінде екеуі тұр. Аңдап карасам – Сағын, бір тұлымы желбіреген бүлдіршін қызбен шамада қоштаса алмай, қиылып тұрған сыңай танытады. Олар да мені байқап қалды ма, жолдан ығыса жағалауға қарай тез-тез басып, түн қараңғылығына сүңгіп, жасырынғандай болды. Бұл бəлки Сағын емес шығар. Маған əйтеуір көңіліме бірден дік ете қалған əсер еді. Дымқыл тартқан даңғыл жол табанынан бұрыла, екі жұп із шыққанын анық көрдім. «...Сағын... Тал бойыңа шырмауықтай оралған Қыжым кемпірдің кереғар тəлімі ой-өрісіңді қай деңгейге дейін жеткізер екен, сенің! Əйтеуір Жапсарбай ағаңның орнын басып, соның кебін киіп, жоғын жоқтап, сол шыққан төбеден көрініп жүрмесең болды да». Ертеңінде Сағынды жеке шақырып алып: «түсің игі, жаның ізгі бала екенсің. Оқуға түс, көмектесем!» – деп, біраз ақыл айттым. Сөйтіп бір үлкен азаматтық борышымды өтеп тастағандай көңілім жайланып, үйде отыр едім, есіктен Жапсарбай кірді.

	Қазылық үйде жоқ болатын.

	– Мен сізге келдім, – деді апама тіктеп. – Бес-алты күннен бері əлгі өлген биенің жемтігін іздеп, əуре болып жүріп табуын тауып едік, мына Қазылық еңбегімізді еш қылып отыр. Айтыңыз балаңызға, биеме акты жасап берсін. Өкіметтің ақшасын аяй ма? Оның бер жағында бұл биенің ауыл советтің кітабында бар екені анық. «Жасы, түсі келмейді. Өлген басқа биең, мұндай көзбояушылыққа бара алмаймын», – деп бет бақтыратын емес.

	– Қарағым, Жапсарбай-ау, оны маған несіне айтып отырсың. Қазылықтың қай жұмысына араласарлық менде қауқар, сауат бар. Қолымнан келсе, ілгеріде сол жұмысты істесем көзің көрмеді ме, айта алмаймын, – деді апам.

	– Бұл жерде сіз білмейтін түк те жоқ. Əңгіме Қазылықтың үш ауыз жазған актысына мөрін басып, қолын сүйкей салса, бітіп жатыр. Əншейін өзінің жастықтың шылауында таза болған боп, илікпей отырғаны болмаса, тігісі жаттығып кеткен іс еді. Мейлі-дағы арамға шыққан мал екен. Оны да қолдан арам қылып отырған өзіміз. «Қалауын тапса қар жанады» деген, – деп, Жапсарбай сазарып отырып-отырып үйден шықты.

	Ол кеткең соң:

	– Осы қазақ қызық, буынсыз жерге пышақ ұрады, – деді апам. – Азар болса баяғыда бізге бермей қалған жылқысының бірі де... Өздерінің бетінен қытығы кетіп қалған, түге...

	Артынша Қыжым кемпір келіп, есікті күле ашып, ішке сөйлей енді.

	– Ертеде мұндай мал мамандары үйінің маңынан өтсең, қан сасып жатушы еді. Енді қарап отырсам, сол уақтың адамы жарамды ма, жоқ əлде есебін таба білетін айлалы ма, бұл күнде соның бəрі қалды ғой. Қазір ондайдың бірін көрмейсің. Əйтпесе осы үй де сондай бір өкіметтің үйі емес пе? – деп сылқылдаған сыңай танытып, баппен, мəнерлей күледі.

	– Қазылық қайда? Өзіне айтайын деп едім. Өзіміз əлпетімізге қарамай-ақ осындай елге келген қай маман, үлкен дөкей болмасын тонның ішкі бауындай аралас-құралас боп кететінбіз деп ескертейін деп едім...

	– Қазылық кеңсе жағында да.

	– Біздің Жапсарбайдың маңдай терін он сыпырып, құрап-жинап өсіріп жүрген, қазіргі малдардың тұқым басына қағаз жазып бермегені несі. Дау-дамайсыз-ақ басы ашық бие екенін ел біледі. Осындай қолынан келіп тұрғанда жақсылығын істесін, келмейтіндей болса біз өзіміз де қыштамаймыз. Орынша-ау, сен неге ескертпейсің, біздер кешегі құдалар емес пе едік? Майра сенің де, менің де маңдайымызға сыймай кетті. Ол да болса екі арамызға тағдырдың салған аяусыз таңбасы да. Майра өліміне сенен кем қайғырғаным жоқ. Баламның алғашқы қосағы еді. Кезінде қабырғамды қайыстырып, аяздай батқан. Қайтейін, есігімнен болса да, кесірімнен болмаған болар. Майра өліп өмірімді өксітсе, Сансызбайдың қызы қағынған тұқымнан емес пе, келген бетте-ақ кердеңдей, тұнығымды шайқап, ақыры босағамды теуіп, есігімді серпіп ашып ол кетті. Майшыбектің қызы баламмен бір жыл отасты ма, отаспады ма, өз көжесін өзі істеп іше алмай, жайына сандалып ол кетті. Сенен жасыратын не бар. Бəрі алақаныңда емес пе? Құдай енді қойнын құтты қылсын, мына бір бейшара келіп есігіме тұрақтап қалды ғой. Жақсы болсын, жаман болсын, жұрттың сандалған сөзі неге керек, өз отының түтінін түтетсе, ана тапқан жаман немелері тірі болса, қатардан кем болмайтын көрінеді. Оны да біліп отырмын. Енді өткенді ежіктемей-ақ отырайық, – деді.

	Қыжым соңғы сөздерін салмақтап, өз-өзінен күйіп, тұлданып айтты. Жапсарбайдың қазіргі əйелі төртіншісі... Біреудің жолы қырсық, тұзы жеңіл болатыны асылы рас болса керек. Ел іші бұның бəрін Қыжым кемпірден көретін, соның қазымырлығынан, пейілінен дейтін.

	– Иə, əлгінде Жапсарбай да айтып кеткен. Бір биенің жолында немене өздерің, тіпті өлетінсіңдер ғой, – деді апам жақтырмаған сыңай танытып.

	– Ой, аузынан сөзі, қойнынан бөзі түсіп, сол шіркін түсіндіріп не айтты дейсің. Оның айтып мандытпағанын біліп келіп отырмын, – деді ол.

	Кемпір о ғып, бұ ғып күйбеңдеп, үйден шығуға ыңғайланып, қалт қайта тоқтады.

	– Айтпақшы, Сатыбалды-ау, ұмытып барады екем... Əлгі біздің Сағынға не дегенсің. Өзі мазамды алып болды. Қайтесің соны, одан да іші толып бара жатса ана қойдың соңында өлейін деп жүрген əкесінің қолынан бір мезгіл таяғын алсын. Ана ақсақ аяғымен отын мен шөбін тасып, түсіре алмай жүрген Жапсарбайға да қол ұшын берсе қане... Желіктірме баланы, біздің тұқымға өзі қалам ұшымен нан табу туу баста-ақ бұйырмаған. «Бұйырған кетпейді, жүгірген жетпейді» деген тап рас сөз. «Пəлен жерде алтын бар, барсаң бақыр да жоқ» деген емес пе?! Кісі бір қолды екі ете алмай жүргенде дат деп кетіп қалып, алдап-сулап жұмсап отырғанда екі қолымыз бұдан да жаман қысқарып, мүлдем кəріп болып кесіліп қалар. Иə, қайтерсің ол бəлені еліктіріп... – деді кемпір сөзінің соңын жұмсартып.

	Мен не дерімді білмей, қысылып қалдым.

	– Сағында жұмысы қанша? – деп, апам мені ақтай сөйлеп араға түсті.

	– Бəсе, деймін-ау, Сатыбалдының жұмысы қанша онда. Ол неменің өзі де талақша жабысып қалмай жүрген. Өзі бауырмалшыл-ақ, затына қарамай, көженің ыстығын айтам-ау, – деп кемпір жүре сөйлеп кетіп қалды.

	Сөзінің соңы естілген жоқ, өзінен өзі сөйлеп барады.

	Сонадайда келе жатқан Сағынға:

	– Əй, қайт былай, сенің көсегеңді көгертетін олар емес, – деді.

	Сағын елеңкіремей, арсалаңдап күлген болып еді.

	– А, есуас, неме!.. Қайт деген соң қайт, жүр деген соң жүр үйге, – деп кемпір жерден еңкейіп, көлденең жатқан жыңғыл бұтасын қолына алған бойда Сағынға қарай лақтырып, жіберіп қалды.

	Сағын үйіне қарай жалт беріп, бұрылып жүре берді.

	– Бұны ертең Еспедегі ауылға жіберейік. Қойға сап қойсын, – деген Жапсарбайдың сөзі де үй жағынан анық естілді.

	– Бұл жердегі жұмысты қайтемін, – деді Сағын.

	– Сен не істеп қарық қып жүрмін дейсің. Көппен бірге жұмсаған жерге барып келіп, санға ілігіп, санатқа қосылып қашанғы жүрмексің?.. Не тауып жатқан жөнді ақшаң жоқ.

	– Неге ақшасы жоқ, бар ғой.

	– Бар болса қайда, істегелі əлі соқыр тиын əкелген жоқсың үйге.

	Одан арғы сөздері естілмеді. Өз-өзімнен аң-таң, бей-жай күйде қалдым. Сол күннен былай, екі үй арасы шым-шытырық, əуелде күпті, дүдамал көңілде, кейіннен тым шиыршық атып, шым батып кеткендей, жым-жылас хабарсыз, қатынассыз қалғанын кейін естідім.

	Содан бір-екі күн өткен соң, Қазылық үйіне кісі шақырды. Аққойлы да болды. Ауыл жігіттері бас қосып, бір малдың етін жəукемдеді, болса-болмаса араққа ортадан орын тиеді ғой. Онан соң ертеңінде толайым Аққойлынікіне бардық. Сонда қартадан қолы босаған біреуінің айналдырғаны мен болдым.

	– Осы ғой, көлдей-көлдей мақалаларың газеттің бетін бермейді, соған қанша аласың дейді.

	Алғанымды өсірмей айтамын.

	– Сонда бір очеркің біздің бір тышқақ лаққа жетпейді екен ғой.

	Мен бір түрлі болып қаламын, бірақ елең қылып отырған ол жоқ.

	– Осы ғой, мəселен, – деп қолындағы қалыңдығы пышақ сыртындай өлең кітабын көрсетеді, – осыған қанша береді?

	– Білмеймін, мен өлең жазбаймын ғой, – деп қашыртамын.

	Бəрібір ол қоймайды. Енді кітап сөресінен белгілі бір жазушының екі томдығын суырып алып:

	– Осы ғой, мəселен, – дей бергенше оның сөзін бөлдім:

	– О-о, бұл кісілердей болғанша қай-д-а?! -дедім.

	– Жо-о-қ, қанша ақша алды екен дегенім ғой...

	– Оны өзіңіз барып сұрап алмасаңыз, мен білмедім.

	– Өй, сен қалай жазушы болам деп жүрсің, алдымен бір кітапқа қанша алатыныңды біліп алуың керек, сенің мұның жарамады...

	Мен жауап орнына күлдім.

	Нұрғылыш ағам үйге сөйлей келді, мені көрген бойда «ұрыса» жөнелді.

	– Кісі болған адам өсте ме екен?.. Келгеніңді естіп, өзі біліп сəлем беретін шығар десем... Мен өкпемді сүйретіп сендер үшін келмеп пе едім, а-а?.. Бүгін үйге кел, жеңгеңнің қолынан дəм татып кет. Ол да өкпелеп отыр, сөйт... – деп асығыс үйден шықты.

	Өз үйім, өлең төсегімде аунап-қунап тағы да біраз күндерді өткіздім. Сол күндердің ішінде мені бауырларына салып, «өз баламыз» деп өсірген Тəжігүл апам мен Сенбі көкемнен қағажу көргендікі ме, əкем Дүйсенбіні ылғи да есіме алумен болдым. Ол кісі Сенбі, Бүтінші, Нұрғылыш сияқты үш ағасының, үш жеңгесінің... айта берсеңіз, тап солар сияқты миллиондаған адамдардың бүгінгідей бақытты өмірі үшін жан қиды-ау!

	Көзіме талай рет жас іркілді. Екі шалды ымыраға шақырмай, өз алдына пысықсып жүрген Аққойлы ағама ызам келді. Бастарын бір жерге жинап, бəрін-бəрін айтқым-ақ келді-ау. Бірақ, оны тыңдап жатқан кім бар? Алматыға асықтым. «Күні таяу еді, босанып қалған жоқ па екен?» Бір аптадан соң Алматыдан Сенбі көкеме дүниеге тағы бір Сенбиннің келуімен құттықтап, телеграмма салдым.

	Телеграмма қолға тиген күні көкем мен апамда жан қалмай, көрші-қолаңдарын шақырып ағынан жарылады.

	– Ерініміз кеберзіп жүргенде ақ түйенің қарны жарылып, келін ұл тауып берді. Шүкір, сəл қатайған соң бауырыма саламын, менің де тас емшегім жібитін болды, – деп Тəжігүл апам сырын да, шынын да айтып салады. Сол күнді асыға күтеді. Көкем бір қойын сойып, «келінге қалжалық ет саламын» деп посылканың жəшігін таппай сабылады ғой...

	– Немерелі болыпсыз, бауы берік болсын, – деп, ойында түк жоқ, құттықтай келген Орынша келінін ұнатпай кіржие қалады көкем.

	«Бұлар енді өстиді, тапа бір жерге қарап отырғандай, бұлар ма? Үйі толған бала болса да, маған тəн шикі өкпеге көз «алартуын» көрдің бе?.. Қап, дүниеде осы қорлық екен, қанша емешегің үзіліп тұрса да... тумағанның түбі шикілігін... бірақ, өзімнің туған інімнің баласы болса, оның маған қандай бөтендігі бар, жəй қуаныш болған соң, құтты болсын айта келген де... Жө-н, ж-өн! Əй, менде, əйтеуір осы...»

	Сембекең сумаңдаған ой ағынынан лезде-ақ айығып, баяғы өзінің мол пішілген кейпіне келіп:

	– Қуанып қалдық, енді қолымызға алып, бізде жас иіс иіскегенді жөн көріп отырмыз, – дейді.

	– Өте орынды, табылған ақыл, – деп, келіні іштей қуанып қалады, сырттай сыр бермей, осы мезет:

	– Немене еді, баланы алыстан арбалағанша жақыннан дорбаламадыңдар ма?.. – деп, əңгімеге Жарқынай араласады. – Жаңағы. Аққойлының да, Қазылықтың да балалары осы үйге бірдей емес пе, түу, Алматыдағы тастап кеткен Сатыбалдының баласының басы алтын ба екен? Онсызда ыбырсып сыймай жатқан үйге əкеп тықпалай бергенде бірдеңке өне ме?

	Жарқынайдың бұл сөзінің төркінін түсінген абысындары тіл қатпайды.

	– Бүгін-ертең келейін деп жатқан жоқ қой, – деп, түпкі ойын білдірмейді.

	– Жоға деймін-ау, мен де жəй сол... – деп, сылап-сипап қояды келіні де.

	Осымен əңгіме тамамдалған.

	Ал, араға жыл жарым салып аяғын апыл-тапыл басып жүрген, өзінен айнымайтын торсық шеке ұл Сенбі шалдың ермегіне айналған еді.





