	Жарылқасын Нұсқабайұлы

	Құмда өскен қызғалдақ





	Повесть





	Түйе жүн түсті су жаңа «Уазик» жалпақ егістікті кесе-көлденең аралап келеді. Шофер де, оның қасында отырған отыздан енді асқан, ат жақты, ашаң жүзді, әдеміше қара торы жігіт те ой үстінде. Екеуінің де назары алда. Шофер жолға қараса, қатар отырған жігіт жол жиегіндегі жүгеріге, әріректе қараң-құраң көзге шалынып қалып жатқан адамдарға қарайды. Даланың ұшы-қиыры жоқ сияқты. Шығыстан соққан самал жел ойдым-ойдым тоғай аралығына егілген бітік жүгерінің сарғыш тарта бастаған жапырағын, күлтесін, қызғылт сары шашағын үздіксіз тербеген сәтте қалың жүгері оның көзіне қызылды-жасылды киініп, стадионға жиналған мазасыз жанкүйерлердей елестеп кетті.

	Жол жиегіне әлі комбайн жетпепті. Сонау көз ұшында қатар келе жатқан ұзын мойын комбайндар қарауытып, көл бетінде көлбей жүзген қаз-құтанға ұқсайды. Ал одан сәл әріректе көрінген қалың ағаш сол көл-дария жағасындағы биік жарлауыттай елестейді. Қарсы алдынан төңкере салған тостағандай жұп-жұмыр төбе көрінеді.

	− Сазантөбе! Қызық, жер аты да қойыла береді-ау! Бағанадан өзімен өзі болып келе жатқан жігіт баяу жымиып, шоферіне бұрылды.

	− Осы төбенің қалай Сазантөбе аталып жүргенін білмеймін. Мұнда балық өсетін не көл жоқ, көл тұрмақ бір құлақ су да жоқ.

	− Жер аты тегіннен-тегін қойылмайды ғой, Тәке. Мүмкін, ілгеріректе көл де болған шығар, − деді шофер жігіт көзін жолдан алмастан.

	− Рас-ay, бірақ соңғы бірнеше жылдың өзінде ғана қаншама өзгерді бұл өңір. Есіңде ме, Ұлбала, бұрын осы маңай мидай дала болушы еді. Күні жетсе жер екеш жер де аяқ астынан жаңғырады екен ғой...

	− Неге есімде болмасын, Тасанби аға.

	Шофердің нақ желке тұсында отырған Ұлбала мен аудандық партия комитетінің екінші секретары Тасанби Тоқбергеновтің Сырдың бергі бетіне өткелі бері тіл қатысқаны осы. Мана аудандық партия комитетінің кезекті пленумы аяқталысымен екі-үш совхозды аралауға шыққан секретарь Ұлбала Ханжігітова мен қазақ радиосынан келген тілшіні бірге ала шыққан. Артқы орындықта Ұлбаланың қатарында қалғып келе жатқан жігіт сол.

	− Тіпті, әлі есімде, осыдан бес жыл бұрын осы жерден талай рет Сырға беттеген киіктің үйірін қуғанымыз. Ал қазір киік қумақ түгілі егіннен аяғыңды алып жүре алмайсың, − деп қосарлана кетті шофер.

	Шофердің даусы қаттырақ шықты ма, осы сәтте тілші де көзін ашып, әңгімеге құлақ түрді. Мұны байқаған секретарь:

	− Қалай, ағайын, ұйқы қанды ма? − деді оған бұрылып.

	Өзінен жасы кішілеу секретарьдың әрдайым сабырмен қарайтын үлкен ойлы көздерінен мейірім сезгендей болса да бейтаныс жігіт қапелімде қысылыңқырап қалды.

	− Е, аздап қалғып кетіппін. Мына артқы орындықтан түк көрінбейді екен. Оның үстіне машина тербетіп... Сіздің фермаға келіп те қалғанбыз ба? − деді Ұлбалаға. Ұлбала үнсіз ғана басын изеді.

	Әңгіме енді қызайын деді. Үш кісі енді түгел бір әңгіменің желісіне түсті.

	− Мынау біздің ферманың егістігі. Орылмай қалған жүгері қазір жолдың біз келе жатқан бетінде ғана бар.

	Сосын Ұлбала тілшіге бұрылып:

	− Жаңа Тасанби ағай екеуіміз осы жердің біраз жыл бұрын елсіз дала болғанын әңгіме етіп келе жатыр едік. Енді міне, жайқалған бітік жүгері өскен егістікке айналды, − деді Ұлбала.

	− О, жүгері деп биыл «Арыс» совхозы еккен жүгеріні айтыңдар!

	− Иә, биыл ауданымызда тұңғыш рет югославиялық жүгері сортын сол совхоз егіпті ғой. Суды көп тілейді дейтіні рас па?

	− Онысы рас, Ұлбала. Бірақ су мәселесін де шешетін түріміз бар. Естіген шығарсыңдар, дарияның жоғарырақ тұсынан Арыс өзеніне дейін 35 километрлік канал қазылды. Биыл айтарлықтай пайдасын көре алмадық. Содан да шығар «Арыс» совхозының жүгерісі биыл судан біраз тапшылық көрді. Бірақ енді бірнеше жылдан кейін сол канал бойы да адам танымастай өзгергелі тұр.

	Біздің аудандағы егіншілік үшін ең басты нәрсе − су. Су жеткілікті болса, тәп-тәуір-ақ өнім алуға болатын сияқты.

	− Оныңыз дұрыс. Бірақ мені соңғы бір жыл беделінде басқа бір күдік күпті қылып жүр, − деп қалды Ұлбала.

	Бағанадан бөгде пікір айтпай өз айтқанын қоштап қана келе жатқан Ұлбаланың мына сөзі секретарьға соншалық тосын естілді ме қайдам, Тасанби Ұлбалаға бүкіл денесімен қалт бұрылды.

	− Иә, ол не күдік? Айт, айт! − деп бастырмалата бастады секретарь, бейне «Айтпай қалар ма екен», − деп күдіктенгендей. − Екеулеп сейілтуге тырысайық.

	− Біздің совхозымыздың 2024 гектар суармалы жері бар. Соның 1300 гектардайына шөп егеміз де қалғанына жүгері сеуіп жүрміз ғой. Аудан көлеміндегі негізгі дақылымыз да жүгері. Енді осы жүгеріні егуін егеміз, ал баптауымыз қай дәрежеде? Мені осы ойландырады. Күдігім де осыған байланысты.

	Күдік қайдан туды дейсіз ғой? Ол былай. Біз совхоз бойынша әзірше әр гектардан 35-45 центнер төңірегінде өнім алып жүрміз. Әлиев Әмет деген жүгерішіміз өзіне бекітілген жүз гектардың әр гектарынан 70 центнерден собық өткізеді. Ал совхоз орталығындағы мектептің өндірістік бригадасына 40 гектар жер берілген еді. Оқушылар сол жерге жыл сайын жүгері егіп 100-105 центнерден тұрақты өнім жинайды. Көрдіңіз бе? Совхоздың орташа көрсеткішінен аттай үш есе жоғары. Сосын мұның не кілтипаны бар деген ойға қалам. Жер жағдайы бірдей, суы ортақ. Тыңайтқыш керісінше совхоз жүгерісіне көп себіледі. Күш те, көлік те совхозда. Сонда мұның себебі не? Менің пайымдауымша себебі біреу-ақ. Ол − күтім. Су тапшы дейтініміз көбіне сылтау ғана. Орнымен жұмсай білсе басқаны қайдам, біздің жүгеріміз шөлдемеуі тиіс. Міне, менің күдігім.

	− Мынауың қызық нәрсе екен. Мұншалықты алшақтық болмауы тиіс қой. Біздің агрономдарымыз, жүгерішілеріміз кейде суды тиімді пайдаланбай ысырапқа жол берушіліктен туатын өз қырсыздығын, су жетпейдіге жаба салатынын біз де байқайтынбыз. Бірақ нақ мына сен айтқандай болар деп...

	Тасанби ойланып қалды. «Шындығында бұл ойда болатын факт екен. Тек асығыс шешім айтпағаны мақұл. Ол үшін бүкіл жүгері егетін бригадалардың, жекелеген звенолардың көрсеткішін жинап, жер-су жағдайын салыстыру керек. Кесімді пікірді содан соң айтқан жөн...» − деп ойлады секретарь іштей.

	Әлден уақытта барып Ұлбалаға бұрылды.

	− Ұлбала, бұған Сіз болып, біз болып мұқият зер салайық. Кім біледі, сенің осы күдігің ертеңгі мол өнім жолындағы қозғалысқа мұрындық болар. Онда нұр үстіне нұр. Бұл әңгімені екеуіміз қалайда аяқсыз қалдырмайық. Сен айтып отырғандай алшақтық, сәйкессіздік өзге шаруашылықтарда да бар. Ендеше бұл көп болып қолға алатын мәні зор іс.

	− Ағай, біздің ауылға жеттік, − деді Ұлбала машина айдалада өскен топ ағаштың көлеңкесіне қатар салынған қос үйге тұмсық тірегенде. − Қане, аттан түсіп, мейман болыңыз.

	− Жоқ, Ұлбала. Мына «Ақтөбеде» тығыз шаруам бар еді. Мүмкіндік тапсам қайтарда соғармын. Келіп жүрмін ғой, бізге рұқсат бер, − деп Тасанби қоштасуға қолын ұсынды. Сосын тілшіге:

	− Іздеген Ұлбалаңыздың аулы осы. Ал бізбен жүремін десеңіз оған да қарсылығымыз жоқ.

	− Рақмет, Тасеке. Жолдарыңыз болсын. Мен бүгін осы Ұлбаланың шаруашылығымен танысамын. Сосынғысын көрерміз. Бағана өзіңізге айттым ғой, бәлкім, Мамақовтың бригадасына да барып қайтармын.

	− Жақсы, іске сәт! − деді секретарь. − Қайтар жолыңызда соға кетерсіз. Ұлбала туралы дұрыстап жазу керек.

	Тілші «мен келістім» дегендей басын изеп, оң қолын жоғары көтерді. «Уазик» келген ізімен кері қайтты.

	Ұлбала мен тілші үйге кіргенде қыз әкесі Көпжан үйдегі бала-шағасымен бір табақ асты алдына жаңа алған екен. Ұлбала сөйлей кірді.

	− Неге тым-тырыс десем бастаңғы жасап жатыр екенсіздер ғой. Ac тәтті болсын.

	− Келіңдер, жоғары шығыңдар, − деп Көбекең табақтан шегіншектей берді. Екі көзі Ұлбала ертіп келген бейтаныс жігітте.

	− Дайын астың үстінен түстіңдер, мақтап жүреді екенсіңдер.

	− Дұрыс айттыңыз, қария, бұрын мақтамасақ та енді мақтауға келдік, − деп тілші де тілге келді.

	− Қонақтың қолына су құйыңдар, балалар, − деп Көпжан елпелектеп жатыр.

	− Көке, сіздер тамақтарыңызды ала беріңіздер. Бізге арнайы қазан көтерерсіздер, − деді Ұлбала әкесіне кейде әзілдесе беретін әдетімен.

	− Ол не дегенің, жарығым-ау, бәрі де болады. Тек үстінен түскен соң ауыз тиіңдер деп жатқаным, несібе ғой.

	Тілші мен Ұлбала қолын жуып, дастарқанға отырған соң Көбекең:

	− Қалай, шырақ, мал-жан аман ба? − деді танымаса да дәстүрден жаңылмай.

	− Рақмет, ақсақал, өз үй іштеріңіз...

	− Көке, бұл кісі Қазақ радиосынан келіпті. Тілші, − деп күлімдеп тұр Ұлбала.

	− Дұрыс, балам. Келгендерің жақсы. Қане, тамақ алыңдар, шаруа жайын сосын айтарсыңдар.

	Ac-су ішіп болған соң тілші жігіт қағаз-қаламын, репортерін әзірлеп Көпжанды икемдей берді.

	− Сонда мен не айтуым керек сендерге? − деді Көбекең журналиске қандай мәлімет керектігін білмекші болып.

	− Қазақ радиосының «Ұшқын» программасы арқылы Ұлбала жайлы көлемді бір очерк берсек деген ұйғарым бар. Сол тапсырмамен келдім. Сырттай сұрастырып та келемін. Ұлбаланың өмірбаяны жаңа басталыпты. Ол көп не айта қойсын. Сондықтан Ұлбала жайлы өзіңіздің айтып бергеніңіз жөн болар. Сосын Ұлбаланың өзі де толықтыра жатар...

	Көпжан ойланып қалды. Сосын әрдайымғы дағдысы бойынша насыбай шақшасын алды.

	− Жарайды, қалқам. Өзің сұрап жетелеп отыр. Мен айта берейін. Керегіңді аларсың, келістік қой?

	− Құп, Көбеке.

	* * *

	− Мен бір даңққа ие болайын, немесе шен-шекпен алайын деп қой баққаным жоқ. Көзімізді ашқалы көрген-білгеніміз осы қара қой. Бұдан басқа да тіршілік көзі бар екенін білмейді емеспіз, білеміз. Бірақ қанға сіңген кәсіп емес пе? Бір бүйрегің бұрады да тұрады екен. Оның үстіне малдан кеткенде нені кәсіп етемін деп және ойлайсың. Басы ашық мамандығымыз жоқ. Бола қойғанда да елге, жұртқа осы қой баққаннан артық пайда тигізе алмайсың. Туған топырағының нанын жеп, қамын ойлаған әр азамат өз жағдайымен қатар халқының да мүддесін көздейтін шығар-ау.

	Көбекеңнің жарықшағы жоқ сүйкімді қоңыр даусы да, бір айтқанын қайталамай баяу болса да баппен сөйлейтін әдеті, әңгімесінің мәнділігі айтып отырған жайына өзінің қаншалықты қатысы барлығын, көзқарасын оқиға өріміне орай сәл ғана жымиып, немесе қабағынан аңғартатын ұстамдылығы, жақсыны тым әсірелеп жібермей, жаманды да аса ғайбаттамай төрелікті тыңдаушысының өзіне қалдырып отыратын сыпайылығы сөзіне құлақ салған жанды енжар қалдырмайды. Тілші көпті көрген Көбекеңнің әңгімесіне ұйып, бар зейіні сол кісі баяндап отырған оқиғаның үстінде болса да екі көзі Көбекеңнің өзінде.

	Ол көселеу селдір сақалды, етекті қыр мұрынды, самайын, сақал-мұртын жұқалап қырау шалған, көзін қабағы жаба түскен бидай өңді кісі. Терең түскен әжім сызықтарының арасы ағарып көрінгеніне қарағанда жүзінің қоңырқай көрінетіні − күн қаққандікі сияқты. Жас балаша сәл имене сөйлейтіндігінен бе, жоқ денесінің ықшам, өзінің қағілез қимылдайтындығынан ба, әйтеуір, жасаң көрінеді.

	− Айта берсек ол көп тарих қой. Біздің балалық шағымыз кісі қызығарлық болған жоқ. Әкеден төрт жасында, шешеден он бірге шыққанында айрылып, тақыр жетім қалған баланың күні қай оңсын. Қазіргідей ел тоқшылық кез болса бір сәрі. «Балапан − басымен, тұрымтай − тұсымен» дегендей заман еді ғой. Оның қайсыбірін айтайын. Өздерің де хабардарсыңдар ғой ол дәуірден. Одан да мына Ұлбаланың қалай Ұлбала атанғанын айтып берейін...

	Жастайымнан тұрмыс тауқыметін тартып, жалғызілікті өскендіктен бе өзімше шаңырақ көтеріп, үй болуға ынтықтым. «Анау, Көпжанның үйі», «Көпжанның үйінің жанында», − деген сөздерді есітер күн болар ма екен деп армандайтынмын. Әйтеуір, тағдыр тілегімді берді ме, осы Ақманармен отасып, түтін түтеттік. Содан Нұрбибі деген қыз дүниеге келді. Адам да қызық қой. Болған үстіне бола берсе дейді. Бір көксегеніне қолы жетер-жетпестен-ақ екінші бір арман алдан қашады. Кім білсін, өмірдің өзі де сонысымен тұйықталып, тоқырамайтын, қайта желіктіріп жетелей түсетін қасиетімен құдіретті шығар... Кешегі қу жетім Көпжан күй талғайын деді. «Енді бір жаман неме ерсе артымнан», − дегенді шығарды. Бұл сырымды шым-шымдап Ақманарға да аңғарттым.

	− Көкесі, ол көксегенің де болар, асықпа, − дейтін Ақманар сабырлы қалпын бұзбай.

	Осы күнде ойлансам, соным шынында да асығыстық, албырттық екен-ау. Әйтпесе тұңғыш перзентімді көрер-көрмес тағдырды тақымдап «ұл бер» деуім жарасымсыз-ақ емес пе?

	Сөйтіп жүргенде Ақманардың аяғы ауырлап, ай-күні жақындай берді. Ақманарды қайдам, бұл жолы ұл болатынына менің зәредей де күмәнім жоқ сияқты. Бұл сенім дегенді қойсаңызшы! Ау, бәлкім, тағы да қыз болар дегенді ойлатпайды ғой. Әй, қайран жастық-ай! Бертін келе білдік, бәрі де сол жастықтың, алау сезімнің сиқыры екен де.

	Сонымен не болды дейсіңдер? Менде ес жоқ. Ақманар суға бар десе суға барам, отын десе отынын жеткізем. Мұрындықты түйедей елпілдеген ебелек күйге түстім. Ақманар «аспандағы Айды әпер» десе тайынар түрім жоқ. Күн ұзақ қой соңында жүрсем де бұрынғыдай қажымаймын, сергек оралам. Болашақ перзентімнен бір хабар келіп қалатындай кеш сайын үйге жетуге асығам. Бірақ, байқаймын, соңғы күндері Ақманарымда кірбің бе, күйбің бе бірдеме бар сықылды. «Ауырып жүрген шығар, ауырлап жүрген шығарға» жоритынмын да қоятынмын. Сөйтсем ол да іштей қобалжулы екен. «Көпжан осыншама үмітте жүргенде ұл болмай қалса қайтемін», − деп уайымдайтын көрінеді. Кейін айтты. Кім біледі, ана жүрегі сезген де шығар.

	Әйтеуір сарыла күткен күн де жетті. Мал әлі төлдей қоймаған ерте көктем. Таң ата мазасыздана бастаған Ақманарды көрші үйдің кісілеріне тапсырып, малды өріске айдап салдым да, өзім дәрігер шақыру үшін Жанкелге шаптым. Дүниеде қойшыны қинайтын осындай кез ғой. Зыр етіп бара қоятын не машинаң жоқ қаладағыдай. «Әлеу, дәрігер керек» дей қоятын телефоның жоқ. Бала-шағаң ауырғанда өзің шабарсың. Ал өзің сырқаттансаң ше? Жалғыз әйелің малыңа қарай ма, дәрігер шақыра ма, жоқ бала-шағасын жұбатып, сенің сорпа-суыңды әзірлей ме? Ол кезде тек ауырма, ауырмай бақ қойшым.

	Ал қазір жағдай мүлде басқаша ғой. Қойшының жоқ дегенінде мотоциклі бар. Телефон да көбейді. Дәрігер де көз жазбайды. Әрі жалғыз үй отыратын қойшы да қалмады.

	Ферма орталығы − Жанкелге келсем доқтырымыз ертеңгі шайын ішіп жатыр екен. Осылай да осылай дедім де кері шаптым. Әне-міне дегенше машина мінген дәрігер де өте шықты жанымнан. Сонда ғана «уһ» деп көңілді бір демдеп, аттың басын өрістегі малға қарай бұрдым.

	Ал, содан қане, күн өтсейші. Бір сағаты бір күндей дерсің. Жалпы, осы күнде қалалы жерде, тіпті ауылда да «Бұрынғыдай емес, күн қысқарып кеткен сияқты, түкке үлгермейміз. Таң атса − күн батады», − дегенді жиі естиміз. Бұл тұжырымға, сірә, қойшылар қауымын келістіре қою қиын-ақ болар. Қой бағудың мәні өзгергенмен, әні өзгерген жоқ. Қазіргі қойшың да: «Қойшылар қой жайғанда кеш батпайды», − дегенді теріске шығармайды. Бұған әсіресе сол күні көзім күмәнсіз жетті.

	Түс болды. Хабар жоқ. Сосын малды ауылға қарай беттеттім де, өзім хабар білейін, түскі асымды ішейін, деп үйге тарттым. Жақындап келемін. Біздің үйдің алдынан будақтаған көк түтін шығады. «Е, далаға қазан асылыпты ғой. Жақсылық болғай», − деймін күбірлеп. Бағанағы машина көрінбейді. Кетіп қалыпты. «Бұлардың маған хабар бермегені несі? Әлде Ақманарды ауруханаға алып кетті ме екен? Mен де қызықпын. Қойды жау жейді дедім бе, тіке үйге неге келмедім? Аман болса екен». Кішкенеден соң көрші үйдің әйелі сыртқа Нұрбибіні жетелеп шығып, мені көрсетті де «бара ғой» деді білем, арқасынан итерді. Нұрбибім күнделікті мен ат байлайтын қазыққа қарай ілбіп келеді. «Неге тұра жүгірмейді бұл?» − деймін тағатсыз. Мен атымды қазыққа байлап жатқанда ғана анық танығандай құлдыраңдап тұра жүгірді. Жете бере кілт тоқтады да, екі қолының сұқ саусағын аузына салған күйі тырп етпей тұрды да қалды. Мен атымды байлап болдым да, өзіне қарай жүріп, құшағымды жайдым. Томпылдаған күйі жүгіріп жетті де, жүрелеп отыра кеткен менің құшағыма қойды да кетті. Мойнымнан қатты құшақтап алыпты. Бетін басып алған, айрылар емес.

	− Нұрбибі, басыңды көтерші, балам, − дедім.

	Құлыным-ай, өзі жылап жатыр. Жүрегім бір бәленің болғанын сезді де шым ете қалды. Құшағымдағы қызыма одан әрі не деу керектігін, қалай жұбатарымды білмей көтеріп алдым да, бауырыма басып, бетінен сүйе бердім.

	− Көке, сен жыладың ба? − дегені кенет басын көтеріп бетіме қараған Бибішім.

	− Жо-жоқ! Жылағаным жоқ. Көке деген жыламайды. Сендердей кішкентай қыздар, балалар жылайды, − дедім сасып қалып. − Мынау жай көзімнің суы ғой.

	− Бөпе жылайды, − деп қосып қойды қызым. − Сосын aпa жылайды, бөпе жаман қыз, − дейді.

	− Бөпең жақсы. Өте жақсы. Оның атын білесің бе сен?

	− Доқ, бімейім. Шен айтшы, кім?

	– Оның аты – ұл, Ұлбала! Ұқтың ба? Ұлбала!

	– Көке мені түсиші. Апама айтам.

	Аяғы жерге тиер тимес үйге жүгірді. Есіктен кірмей жатып-ақ қуанышын айтып жеткізуге шыдамай «апалап» барады.

	– Апа!–деді Нұрбибі табалдырықтан қарғып түсіп.

	– Ұбала, Ұбала!

	– Не дейді мынау? Әкең келді ме, қызым?

	– Кейді, әне! Бөпенің аты Ұбала!

	– Оны кім айтты саған?

	– Көкем айтты! Дақшы бөпе, аты Ұбала деді!

	– Аузыңа май, жақсы болса жақсы болсын, құлыным. Ұлбала десе Ұлбала болсын!–деді де Ақманар бетін басып солқ-солқ жылады.

	– Әне, айттым ғой, апа жылады!

	Үш жасар Нұрбибі есіктен кірген әкесіне төрдегі төсекте жатқан апасын нұсқады.

	Дүниеге Ұлбала деген осы қызымыз солай келді. Қайтесің, қыз да перзент. Байқатпағансимын. Бірақ бұл менен гөрі Ақманарға қатты батты. Бейне менің үмітімді ақтай алмай қалған кінәлі адамдай бетіме тура қарай алсашы. Ананың қолында тұр ма ол? Соны айтып жұбатып едім, бірер жолы көз жасын сығып отырып:

	– Білемін ғой, менің де, сенің де қолыңда емес. Тек осынша үмітте жүргеніңде тағдырдың тарына қалатынына қапаланам. Тұқымыңда еркек кіндіктен қалған жалғыз өзіңсің. Серік қоссам деп арманда едім мен де...

	– Қой,–деймін Ақманарға, бірақ өзімнің де тінім босап-ақ тұр. – Әлі жаспыз ғой. Тарығатын, торығатын не жөніміз бар? Жылама, қарақалпағым, – деймін.

	Көбекең кішігірім дастарқанның үлкендігіндей майда қара ноқат гүлі бар ақ шыт орамалын алып, тершіген маңдайын, бет-аузын бір қабат сүртіп, желпініп-желпініп қойды.

	– Қарақалпағы несі, деп отырсыңдар ғой?– деді отырғандарды бір шолып. Бұл сөз де негізсіз емес.

	Бүгіндегі жастар өзі туып-өскен жерінің тарихын, ондағы жер-су, құдық аттарының сырын көп біле бермейді. Соны білгісі келіп сұрап жатқандарын да көрген емеспін. Жаңа сырттан келген мына бала: «Көбеке, Жанкел деген не сөз? Кісі аты ма?»–деп сұрап қалды. Айта кетейін.

	Осы біздің бірінші ферманың орталығы Жанкел ата мекеніміз екен. Ертеректе осы жерді қарақалпақтар мекендепті деген сөз бар. Оның қаншалықты ақиқат екендігін білмеймін. Білетінім – қарақалпақтың Жанкел деген ақыны болған. Бертінде, жерлесіміз Майлықожа ақынның тұсында осыдан жүз, жүз отыз жыл бұрын ғана өмір сүріпті.

	Сол кезде бір Ұлбике деген ақын қыз болған деседі. Әкесі шіріген бай екен. Сол Ұлбике сұлу Жанкел ақынға ғашық болады. Жанкелдің де дерті сол. Бірақ Ұлбикенің атастырып қойған адамы бар екен. Сондықтан Ұлбикенің әкесі Жанкелдің сөз салғанына қарамай: «Қаңғырған қарақалпаққа қызымды бере алмаймын», – деп қызын ұзатып жіберіпті. Содан той-жиын сайын ішінде Жанкел ақын да бар, әнші, ақын, жыраулар шаршы топтың ортасына шығып өнер көрсеткенде жаңа түскен жас келін – Ұлбике ақын ішқұса болып, тек сырттай сүйінумен отырады екен. Осындай тағы бір тойға Ұлбике қайын сіңлілерін ертіп, ауыл әйелдерімен бірге күйеуінсіз келеді. Мұны көрген Жанкел той үстінде Ұлбикенің тұсына келіп, өлең айтады. Қалжыңнан басталған өлеңнің соңы қатқылданып, Ұлбикенің шымбайына батады. Әуелде әдеп сақтап отырған Ұлбике қасақана айтылып жатқан қиянат сөзге төзбей қолына еріксіз домбыра ұстаған екен. Содан айтыс ұзаққа созылып, ақырында арманда кеткен екі жас бір-біріне мұңын шағып, шерін тарқатумен тынса керек.

	ЕртеңінеҰлбикенің күйеуін ұшыратқан жеңгелері әзілдеген болып:

	– Жүгермек-ау, қара басып түнде қайда болдың? – дейді.

	– Е, не болды сонша?! – деп ожар мінез күйеу де қоқаң ете қалады.

	– Не болушы еді, әйеліңді Жанкел ақын алып кеткеннен басқасының бәрі болды, – дейді аяр жеңгесі мүләйімсіп.

	Ал ұр да жық мінезді бай баласы бұл сөзді төркіндетіп жатпай-ақ тіке үйіне келіп, ашу үстінде Ұлбикені таяққа жығыпты.

	Таяқ тұрмақ, өзіне сөз тигізбейтін адуын апамыз төркініне хабар беріп, ел-жұртты жиып:

	– Тәніме таяқ тигізіп, жазықсыз жаралы жанымды жәбірлегені үшін оспадар күйеу айыбын тартсын, – деп талап етіпті.

	Жұрт жиылып, ақылдасып, қандай шешімге тоқтарын білмей қиналады. Сонда ақылды қыздың өзі тауыпты.

	– Мені қадірімді Жанкелден артық білер жан жоқ. Ендеше айыптың өлшемін де, мөлшерін де сол айтсын, – дейді. Сонда Жанкел ақын:



	Мыңнан озған дүлділің

	Жұртты есінен тандырып,

	Дара шығып шаппаса

	Тұлпар тұяқ не керек!

	Сұлу үнді бұлбұлын

	Әсем сазға қандырып,

	Тамылжытып айтпаса,

	Жұрт шәрбатын татпаса,

	Сұңқар дауыс не керек!

	Ақ сүңгі боп ақпаса,

	Мамырлап ұшқан үйрек-қаз.

	Топшысын қиып жатпаса

	Қыран қанат не керек!



	– деп ұзақ толғап алып, Ұлбике сынды арудың да сұңқардай самғайтын еркіндікті, кеңдікті, тұлпардай топ жарып келер доданы, бұлбұлдай әуезді ән-жыр ақтарар қызу айтысты аңсайтынын баян етеді. Ақынның жырын таразыға салып немесе аршындап өлшеуге болмайтынын, оның шын бағасын тек әркім өз жүрегімен сезініп, өзінше ғана бағалайтынын, шын асыл мен шын ақынға кесімді баға болмайтынын толғайды. Жанкел ақын жырынан қас өнерді қамауда ұстауға болмайтынын, оған қанатын еркін қағатын кеңіс, өркен жаяр өріс керектігін ұққан қариялар ақын қызын қорқаудың тырнағынан айырып, бай күйеуінен айыбы ретінде қыруар жасау, мал бөліп оңаша шығарған деседі.

	Міне, балалар Жанкелдеріңнің сыры. Тарихта нақ солай болды ма, жоқ па оны өздерің анықтай жатарсыңдар. Ал халық солай болғанын қалаған. Бәлкім, солай болған да шығар. Ұлбаланың шешесі, мына Ақманар апаларың сол Жанкел ақынның тұқымы. Кейде қарақалпақсың деп қағытатын себебім осы.

	Бірді айтып, бірге кете беретінім бар. Ұлбаланың қалай Ұлбала болғанын айтамын деп отырып кемпірімнің тарихын айтып кеткенім нем?

	Көпжан өзінің көбірек сөйлеп кеткенін сөкеттеу көрді ме, дастарқан жағалай отырғандарға бір-бір қарап қойды. Көпжанның әңгімесінің аяғын тосып отырған Ақманар килікті.

	– Кісі қартайған соң көп сөзді болады ма қайдам? Меймандар отыр деместен күн ұзақ ешкімге сөз бермегенің қай сасқаның?! Одан да сонау астанадан келген қонақ баланы тыңдайық та, көкесі-ау.

	– Е, менің бір сөзім тасып барады ғой деймісің? Балалардың өздері ғой айтып бер деп отырған, – деп Көпжан ақталып жатыр.

	– Дұрыс, көкем айтсын. Әйтпесе тек жеке басымызға қатысты нәрселер болмаса біз не білеміз? Ал, сіздер де асықпай, алаңдамай осы кісімен сөйлесе беріңіздер. Біздің бүгін совхозда бір жиналысымыз бар еді, соған жүрейік.

	Ұлбала қонақтардан рұқсат сұрады.

	– Жарайды, Ұлбала, ондай шаруаларың болса бізге қарайлама. Жоғарылы-төменді келген әр тілшінің қас-қабағына қарап отыра берсең олар саған жұмыс істетеді ме, сірә!

	Қыз әкесі Көпжанды тақымдай отырған әдеміше қара торы жігіт елден бұрын жауап қатты. Сосын бұйра қара шашын саусақтарымен салалап-салалап тарап қойды да, есіктен шығуға бет алған Ұлбаланың басынан аяғына дейін бір шолып шықты. Манағы киімін тастап, қала үлгісімен тіктіріп киген қызыл күрең костюмі күн тотықтырған сүйкімді қоңырқай жүзіне әр беріп, ажарландыра түсіпті. Өрмей қоғамдап бос тастаған қою қара шашы, төгілте киген көйлегі мен биік өкшелі туфлиі онсыз да қылдырықтай қызды бұрынғыдан да нәзік те сұңғақ көрсетіп тұр. «Адам көркі – шүберек» деген осы екен-ау деп ойлады журналист жігіт. «Мүлде кісі танымайтындай түлеп шықты ғой...»

	– Жиналыстары не жиналыс еді, Көбеке? – деді тілші Ұлбала кеткен соң.

	– Депутат дейтініңнің жұмысы көп білемін ғой. Әйтеуір тындырмайды, тындырмайды емес-ау, өзі тыным көрмейді біздің Ұлбала. Бейшара бала жұмыс-жұмыс деп жүріп өзінің де қазір құр сүлдесі қалды. Әйтеуір дені cay болса не қылар дейсің... Ақманар апай әңгімеге араласты.

	– Ой, қойшы сен де, Аманар. Депутаттығы қой жаюдан қиын деймісің. Қыз бала болған соң тек жүріс-тұрысы көптеу екен дейміз. Әйтпесе, қойшы үшін жиналыс мерекемен парапар емес пе? – деді Көпжан әзіл-шынын араластырып.

	– Жай барып қатысып қана қайтатындарға солай шығар. Ал бүгінгі жиналысы біздің Ұлбаланың айтуымен болып жатқан көрінеді. Неше күн болды жарғақ құлағы жастыққа тимей соны уайымдаумен жүр.

	– Мақұл бәйбіше, қазаныңа қара, – деді Көпжан әйеліне. Мұнысы әңгімеге енді көп киліге берме дегендей естілді. Сосын жанындағы тілшіге бұрылды.

	– Депутаттың кездесу күні, қабылдау күні дегендері болады екен ғой. Бүгінгісі сондай үлкен кездесу көрінеді. Бұрын совхозымызда ондай жиналыс болмайтын. Кездесу болғанда да бөлекшелеу. Ішінде Ұлбала бар, совхоз басшыларының совхоз тұрғындарымен сырласу кеші өтетін көрінеді. Онда совхоз шаруашылығындағы негізгі кемшіліктер көрсетіліп, оны жою жолдарын ақылдаспақшы. Совхозымыздың экономикасын, мәдениетін көтеру жайын да айтамыз дейді.

	– Е, онда келелі әңгіме болғалы жатыр десеңізші, – деді журналист.

	– Қайдам қарағым, келелі ме, жоқ желілі ме әйтеуір бір үлкен бас қосу болмақшы көрінеді.

	* * *

	«Совхоз клубының алды ығы-жығы халық. Екеу-үшеу оқшауланып әңгімелескендер. Бәрі де сәнді киінген. Бейне бір үлкен тойда отырып үзіліске жаңа шыққандай шетінен көңілді.

	Ұлбала машинасын шеткерілеу тоқтатты да, клубқа қарай беттеді. Әне, анау клубтың қарсы алдындағы жиналған топта тұрғандар Ұлбаланың келгенін байқап қалса керек, бірінен соң бірі түгел қарады. Топтың ортасына сұғына тұрған зор денелі кісі совхоз директоры Көпмағамбет Елемесов





1 Ұлбаланы көрсе де, айтып тұрған әңгімесін үзбей жалғастыра берген соң төңірегіндегілер де қозғалмады. Тек Ұлбала есік пен төрдей жақын келгенде директор топты екі жарып қарсы жүрді.

	– Ойбай жігіттер, депутатымызды қарсы алайық. «Әңгіме бұзау емізеді, бұзау таяқ жегізеді» демекші ертең «Мен келе жатқанда қарсы алмай әңгімені соғып тұра бергендерің қалай», – деп тықсырып жүрсе қиын болар.

	Директор Ұлбалаға қарсы жүрген соң жанында тұрған кісілер де үдере қозғалып, депутат қызбен жапа-тармағай қол беріп амандасты. Жасының үлкендігі ме, жоқ әлде қызметінің жоғарылығы бөгей ме әйтеуір, Ұлбала совхоз директоры Елемесовке әзіл-қалжың айта алмайды. Директорға қайтарар жауабы көмейіне тіреліп қалса да, дағдысымен іркіле берді де: «Кешігіп қалғаным жоқ па, ағай!» – деп әңгіме арнасын өзгертті.

	– Жо-жоқ, – деді директор әлі де әзілден ажырамай, –

	Сізді кешікті деуге бола ма! Аз-кем бөгеліңкіредіңіз деуге де ауыз барыңқырамайды...

	Өзгелер ду күлді. Мұндайда қарап қалмайтын Әділхан Әжбенов:

	– Көбеке, сізді жұрттың бәрімен өзімізбен сөйлескендей өктем сөйлесетін шығар деуші едік, өзіңізден жоғары кісілердің алдында масқара қорқақтайды екенсіз ғой, – деп қағытып жатыр.

	– Қане, жолдастар, ішке кірейік. Кеш болып барады. Мал бар, жан бар. Мына Әділхан сияқты күн еңкейсе есігіне нән қара құлыпты салып, ертеңге дейін алаңсыз ұйықтайтын дүкенші емеспіз.

	Директордың Әділхан деп отырғаны – палуан денелі төртпақ, жүргенде екі қолын қомдап жүретін, үлкенмен де, кішімен де әзілдесе кетуге бейім тұратын, бидай өңді, шот маңдайлы, сұлуша қыр мұрынды жас жігіт, шаруашылық есептегі 36 дүкені бар, үлкен магазиннің директоры Әділхан Әжбенов еді.

	Жиналысқа жұрт көп жиналыпты. Клуб іші лық толып, бірсыпыра адам жиекке қапталдай отыру үшін орындық іздеп кетті.

	Клубқа енген бойда совхоз басшыларымен бірге президиумнан орын алған Ұлбала ауылдастарының мына ұйымшылдығына іштей разы боп отыр. «Қай күні совхоз басшылары мен селолық советті келістіріп, құлақтандыру ілдіргенде де, жұрт жиналмай қалып жүрер ме екен, онда қайтемін, ауыл адамдарымен алғаш бас қосуға бекінгенімде ұятқа қалмасам жарар еді», – деп қатты қобалжыған. Бүгін нақ жиналыс басталар кезде келгені де сол.

	«Адам да қызық-ау, – деп ойлады Ұлбала. – Кейде жоқ жерден уайым тауып аламыз да, соның себебін іздеп сарсаң боламыз. Ақырында сол уайымымыздың негізсіздігіне көз жеткізгенде бір жағы қуанасың, бір жағынан өзіңнің соншалық күдікшілдігіңе налисың. Қойшы осы, өзімді-өзім кінәраттай бермейінші. Адам болған соң оның күдіксіз, уайым-қамсыз өмір сүруі мүмкін бе? Тек соның жадыратып жақсы аяқталғанын айтсаңшы».

	Жұрт түгел жайғасып, абыр-сабыр басылған соң келісім бойынша беташар сөз айту үшін Ұлбала орнынан тұрды.

	– Құрметті ауылдастар, совхоз еңбекшілері! Ел қамы, халық игілігі үшін басқа да салаларда еңбек етіп жүрген азаматтар! Біз бүгінгі бас қосуымызға әдеттегідей көш құлаш баяндама әзірлегеніміз жоқ. Бәлені күні жиналыс болады, соған міндетті түрде қатысыңдар, немесе сен бар, сен бар деп ешкімді тәуелді етпей әркімнің қалауына салғанымыз да сол еді. Ашық әңгіме, сырласуға шақырып отырғаннан кейін сіздерден бүгетін құпиямыз жоқ. Бұрын-соңды мұндай еркін жиын өткізбегендіктен жұрт жиналар ма екен, әлде қалай болар екен деген күдігімізде жоқ емес еді. Жоқ, сөйтсек ол күдігіміз бекер екен, төрт көздеріңіз түгел жиналыпсыздар, рақмет. Бұл пейілдеріңізді совхоз басшылығына және басқаларымызға, керек десеңіздер осы отырған көпшілік бір-біріңізге көрсеткен сенім деп атауға болатын шығар. Бұл сенім – шаруашылығымыздың келешегіне деген сенім. Оның ертеңгі мұқтажын ойлап, жоғын жоқтау десек тым қияс кетпеспіз. Әйтеуір сіздердің бүгінгі ықыластарыңыздан ортақ іске жанашырлық көрінді. Біз осыған қуанамыз. Ал енді біздің бүгінгі бас қосуымыздың барынша мәнді болып, салиқалы сөз қозғалуы да тікелей өздеріңізге байланысты. Ол үшін енді сіздердің белсенділіктеріңіз, ынталылықтарыңыз қажет.

	Содан кейінгі бір келісіп алатын жай – бүгінгі әңгіменің тақырыбын тарылтып, шектемей-ақ қойсақ деген ұсыныс бар. Шаруашылығымыздың экономикасынан бастап, халықтың тұрмыс жағдайына дейін бәрін, көкейтесті ойларыңыз болса оны да қалдырмай ортаға салайық. Сіздер сұраңыздар, біз жауап берейік, бәлкім біз білмегенді сіздер білерсіздер.

	Отырғандар әуелде дұрыс, бұрыс деп жауап қата қоймаған соң Ұлбала әлгі сұрағын тағы қайталады. Бұл жолы әр жерден «келісеміз», «дұрыс» деген дауыстар естіліп қалды.

	– Ал ендеше кеңесуді бастайық. Қане, кім сөйлейді? Немесе кімде сұрақ бар?–деп Ұлбала залдағыларға барлай қарады. Бірақ қапелімде ешкім қозғала қоймады.

	– Ұлбала, жұрт ойланғанша маған рұқсат бере тұрсаң қайтеді, – деді совхоз директоры Көпмағамбет Елемесов.

	– Жақсы, сөйлеңіз Көбеке, – деді де Ұлбала орнына жайғасты. Бүгінгі кеште қозғалатын мәселелер мен сұрақтарды жазып отыру үшін арнайы әкелген дәптерін, қаламын ыңғайлап қойды.

	– Жолдастар, – деді Көпмағамбет Елемесов орнынан тұрар-тұрмас. – Біздің бүгінгі бас қосуымыз үшін оның бастаушысы, әрі ұйымдастырушысы болған Ұлбалаға алғыс айтқым келіп отыр. Мұндай сырласудың баршамызға берері көп. Сондықтан бұл өзі келешегі бар өміршең бастама болар-ау деп үміттеніп отырмын. Тек жаңа басталған жақсы істі үзіп алмай жалғастыра білсек болар еді.

	Ал енді мен бірынші болып сөз алғанда сіздерге ақыл айтайын, немесе «өйтейік те бүйтейік» деп үгіттейін деген мақсатым жоқ. Бар ниетім – осы отырған көптің бірі ретінде ғана ойда жүрген бірер пікірімді орталарыңызға салсам деймін. Оны көпшілік қалай қабылдайды, ол да байқалар.

	Жақында мен осы совхозымыздың байырғы тұрғындарының бірі, бүгін осы араларыңызда отырған бір кісімен (есімін атамай-ақ қояйын) мектеп бітіретін балалардың, оның ішінде әсіресе қыз балалардың болашағы жайлы әңгімелесіп қалдым. Сонда ол кісі:

	– Қарағым, Көпмағамбет, жастардың еңбек еткені жақсы-ау. Бірақ барша жас түгел қойға барсын деп қалай айтасыңдар. Басқа бір кәсіп түрін неге тауып бермейсіңдер, – деп еді. Сөйтсем, сол қарияның айтқан сөзі елеулі ескерту екен. Мен осы совхозға келгелі жылма-жыл он жылдықты қаншама жас бітіреді. Бірақ солардың оннан бірі ғана еңбекке араласады, немесе оқуға кетеді, ал қалғандары, әсіресе қыздар үйде отырып қалып жүр.

	Осы күнде шаруашылықтың қай саласында да қиындықтан қорынбай білек сыбанып еңбек етіп жүрген қыз-келіншектер көп. Алғашқыда базбіреулер: «Жалпы заты әйел болған соң көтермелейді, әйтпесе соның қайсысы не тындырып жатыр дейсің» тәріздес дүдамал пікір де айтты. Рас, алғашқы жылдарда әйел жолдастарды өндіріске тарту үшін ынталандыру жұмысы жүргізілгені жалған емес. Бірақ мұны жауырды жаба тоқу, көпсіте көрсету сықылды теріс әрекетпен шатастырмаған мақұл.

	Біздің қоғамымызда талап баршаға бірдей. Енді халық шаруашылығының қай саласында да әйелдер еңбек ететін буынның босансымайтынына көз жеткізе бастадық. Өйткені, өзіне тапсырылған, тіпті тапсырылмаған іске ерекше жауапкершілікпен қарайтын әйел халқы көп шаруаға құнттылығын көрсетіп, жігіттерден оза бастады.

	Мәселен жігіттер «әй, қойшы» деп елеңкіремейтін ұсақ нәрсенің өзіне әйел заты сергек қарайды. «Не қылар дейсің» деп жігіттерше белден басу жоқ. Әсіресе табиғатында ибалы, әр нәрсеге сақтықпен қарайтын елгезек қазақ қызының психологиясы көп артықшылығын танытып жүр.

	Мысалы біздің совхозда трактор руліне отырған қыздар мен жігіттердің көрсеткішін, техниканы күтіп ұстауын салыстырып қараңызшы. Әсіресе, соңғысын салыстырып жатудың өзі әбестік сияқтанады. Механизатор қыздар кейбір жігіттеріміз секілді оспадар қимыл жасамайды. Машинаны ой-шұқырға қарамай омыраулатып, оның «жанын» жемейді. Күні бүгінге дейін қыздар жүргізген машинаның апатқа ұшырағанын көрген жоқпыз, естімедік те. Miнe, сондай адал еңбегінің арқасында Дариева Гүлзахира деген тракторшы қызымыз облыстық Советтің депутаты болды.

	Қыздардың тағы бір ұтатын жері – олардың ішімдікке жуымайтындығы. Осы күнде көп бәлекеттің басы осы ішкілік қой.

	Қыздар сондықтан да уәдеге берік, жұмысқа себепсіз шықпай қалу, немесе кешігу дегеніңіз де жоққа тән. Сондықтан мен қыздарды өндіріске тарту – қып-қызыл пайда дер едім. Қыздардың қоғамға пайдалы еңбек етпей, от басы, ошақ қасында отырып қалуына қарсымын.

	Еңбек етуден қашатын адам аз. Тек әркімнің көкейіне қонатын, атқаруына болатын кәсіп түрін тауып беру керек. Ақылға салып, аңғара білген кісіге әр ауылдан-ақ жұмыс көзі табылады. Айталық, жаз айларында, әлбетте (күз бен көктемі және енеді) бұл өңір үшін овощ өсіретін бригадалар құру шаш етектен пайда беретіні күмәнсіз. Жері құнарлы, дарияның сағасы. Ал ондай бригада құрыла қалса оның мүшелерінің қыс айларында да қарап қалмасына мен кепілмін.

	– Көбеке, көсем сөйледіңіз. Шешендігіңізге шәк келтірмейміз. Бірақ енді осындай жақсы ойды кім жүзеге асырар екен деген бір күдік тұр ғой кеудеде...

	Ал бәлем, енді құтылып көр менен дегендей Асан сәл жымиып, директордың бетіне бағдарлай қарады. Сөйтсе айтар уәжін жұптап ол да шымыр отыр екен.

	– Совхоздың жұмысшылар комитетінің председателі жұмысшылар жиналысын ашып, бұл мәселені талқыға салса, Сізді, құрметті председатель, күпті қылып отырған күдік те сейілген болар еді.

	– Нақ бүгін сондай бір жиынға келіп тұрғанымыз жоқ па? Бірақ, Көбеке идеяны сіз табасыз. Жүзеге асыратын біз боламыз ба сонда? «Шанаға мінгенді жақсы көреді екенсің, оны сүйретуден қашпа» деген сөз бар орыс ағайындарда. Идеяңызға не болыңыз, директор жолдас, – деп жұмысшылар комитетінің председателі рахаттана күлді.

	– Мәтелге дейін ағайындардан алып жаман үйренгенсіз.

	«Құйрық жегің келсе, қойыңды семірт» демеуші ме еді, қазекем?! Және шошыма, идея түйе емес ойнақтап басып кететін.

	Енді директор мәз болды. Екі басшының сөз қақпайына араласпай, бағанадан ризашылықпен тыңдап отырған жұрт ду ете қалды. Сөзден ұтылғысы келмей қайта ұмтылуға қомданған Асанға президиумдағылардың ішінен өзі де әзіл-оспақсыз отырмайтын Әділхан Әжбенов:

	– Асеке, аталы сөзге қонақ беріңіз. «Сөз тапқанға қолқа жоқ». Көбекең жеңіп отыр. «Алма піс, аузыма түс» деп отырсыз ғой. Ол жарамас. Тым болмаса осы идеяны жүзеге асырыңызшы, – деп Асанның тізгінін тартқандай болды.

	– Е, айналайын, Әділхан сөйтші!–деп директор қатар отырған жігітке ризашылығын айтты.

	– Әй, қошеметшіл қазағым-ай. Осы ғой сендердің түбіңе жететін! – деп Асан да отырғандарға қосыла күлді.

	– Жұртқа жағынып, не жаныңа зор келді. Кешіріп жіберер деймісің сені? Қайта қант-шайдан қысып томпаңдатып қойсаңшы бұларды.

	– Әркім өз тәжірибесін ортаға салады емес пе, Көбеке? Жұртты шөміштен қысу – Асекеңнің ежелгі әдісі, – деп мырс етті Әділхан.

	Отырғандар тағы да ду күлді. Бірақ Асан ба сөзге мойи қояр!

	– Жо-жоқ!–деді ол орнынан ұшып тұрып.

	– Айтсам, – деді Асан Әділханға бетін бұрып. – Шөміштен қысқанның көкесі сенде, бауырым. Басқасын былай қойғанда жазда не көгерішке, қыста картоп, пиязға жарыттың ба, сен? Сыр жағасында отырған ел деп кім айтады бізді?

	Асанның сөзі бара-бара салмақтанып, тұрмыс жағдайына ойысты.

	– Бізден қала тұрғындарының жағдайы жақсы. Өздері екпесе де дастарқанынан қысы-жазы көкөнісі үзілмейді. Бәрі тұр дүкендерінде.

	– Әй, бәрекелді Асаным! Түбі жөн білетін жігітсің-ау.

	Рұқсат етсең осы ойыңды мен жалғайын.

	Өзімен қосарлана орнынан тұрған директорға Асан бір қарады да «жалғасаң жалғашы» дегенді үнсіз аңғартып, орнына отыра кетті.

	– Жолдастар, – деді директор әрдайым ресми сөйлеп қалған дағдысымен. – Бүгінгі бас қосуымыз ресми жиналыс емес, пікірлесу, сырласу болғандықтан жігіттер аздап, еркінсіп, әзіл-қалжың айтып жатыр. Бірақ соның қай-қайсысы да ортақ істің қамы болған соң тежеу салмай жатырмыз. Ғафу өтінеміз. Ал, өздері оңаша сөйлесіп кетті деп айып етпеңіздер. Асан дұрыс айтты. Бірақ бұған тек сауда орындары ма кінәлі? Әрине, ауданның сауда қызметкерлерін де ақтамаймын. Өйткені, ауыс-түйіс жасап, облыстан сұрап дегендей азды-көпті жеміс-жидек, көкөніс әкеліп сатуға әбден болады. Солай ету де керекі Себебі жер жағдайы, әсіресе, жел – өрік, алма, алқор, шие, шабдалы секілді мәуе ағаштарының гүлін төгіп, түйінін жұлып береке таптырмай жүр. Сондықтан оларды сырттан әкеліп сату қажет. Ал помидор, қияр, сәбіз, пияз, картоп, капуста сияқты жер астында немесе жер бауырлай есетін көкөністі өзіміз неге екпейміз. Совхоздағы бірер үй есік алдына егіп жап-жақсы өнім алып жүрген жоқ па? Көкөніс бригадасы керектігі осыдан туып отыр емес пе? Әр үй өзі егіп, өзі баптаса оған қыруар еңбек керек. Бір жерде, совхозда болса қаншама жеңілдік тумай ма?!

	– Кебеке-ау, жарайды, біз совхоз болып егерміз, жеке егерміз. Егіп алдық өзімізді-өзіміз қамтамасыз еттік делік. Ал аудан орталығында, анау Темір селосы сияқты қу тақырда отырған мыңдаған халық не істейді? Ондай елді мекендерге қаладағыдай, немесе соған жуық жағдай туғызу керек. Не ағарған, не көгеріп сатылмаса сенің саудаң бар болсын! – деп Асан Әділханға қолын бірақ сілтеді.

	Бағанадан үнсіз, айтылған пікірлердің «осы дұрыс екен-ау» дегендерін түгел қағазға түсіріп алып отырған Ұлбала қағаздан басын көтеріп, төңірегіне көз салды. Бағанағы бір сәттегідей емес, жиналғандардың бірі есінеп, бірі сағатына қарағыштай бастапты. «Қой, тақырыпты өзгертпесем болмас», – деп Ұлбала орнынан көтерілді.

	Жаңа ғана күбір-күбір сөйлесіп, немесе қабырғаға ілінтен диаграммаларға үңіліп, тіпті кейбірі терезе әйнегінен сонау көшеде кетіп бара жатқан жүргіншілерге қарап жиынның ұзап бара жатқанын аңғартқан жұрт лезде тыншып, Ұлбалаға қарады. Әп-сәтте орнай қалған тыныштық жұрт ықыласының нышанындай Ұлбаланы да ширата түсті. Жоғарғы Советке депутат болып сайланғалы бері өткен соңғы 4-5 айда бір аңғарғаны ауылдастарының қай-қайсысы болсын, әсіресе топ алдына шыққанда «Осы қыздың не артықшылығы бар екен, қане, байқап көрейікші» дегендей сын көзімен қарап, айтқан әр сөзін, бар қимылын бағып қалатын болыпты.

	Міне, мына отырғандардың талайының көмейінде сондай сұрақ тұрғанын Ұлбала айттырмай-ақ танып тұр. Әсіресе, алғашқы айларда Ұлбала өзіне тіктеп қараған кісіден қымсынып, бейне өзіне емес, өзге біреуге тиесілі абырой-атақты орынсыз иемденіп алғандай жұрт көзінен қашқақтайтын. Сөйтсе, бәрі де өткінші әсер екен ғой. Taп қазір ондай сәтте именіп қысылу былай тұрсын, өзіне бөгде көздің қадалып тұрғанын сезсе қайта бойында бір өрепкіген от па, жоқ әлде «сырт көзге жуас, жұпыны көрінбейін, депутат десе айтқанындай бар екен ғой» дегізгісі келгендей ме бір ерекше сезім жетелейтінді шығарды. Кейде тіпті өзінің мұнысын оғаш көріп «Япыр-ау, менің осым тәкаппарлық дейтін кер мінез емес пе»,–деп тіксініп те қалады. Бірақ өзіне-өзі есеп беретін, күн сайын айтқан сөз, істеген қылығын ақыл таразысына сала білетін адам ондай дертке шалдықпауы тиіс деп шамалайды. Сондықтан қазір де сұқтана қараған сан көзге күлімсіреп зер салды да әңгімесін бастап кетті.

	– Қойшы деген қиялшыл халық. Әңгіме желісінен ауытқыңқырап кетсем ғафу өтінемін. Неге қиялшыл дейсіздер ғой? Жыл он екі ай жапан далада тілсіз, мұңсыз қара қойдың соңында салпақтап жалғыз жүріп көрсеңіз неге деп сұрамас едіңіз. Күн ұзақ қой соңында жүргенде бір тірі жанмен тілдесуге зар боласың ғой. Мына елді мекенге, совхоз орталығына жақын отырғанда нақ әлгіндей торыға қоймайсың. Ал жаз айларында көрші «Ақтөбе», «Овцевод» совхоздарының малшылары жайлайтын Орынбай, Босаға, Қидуан сияқты ұшқан құс, жүгірген аң болдыратын иесіз қызыл құмда жүргенде ше? Айлап десем өтірік дерсіздер, апталап адам көрмейтін кездері болады ғой. Сондайда көз ұшында көрінген қара, немесе машинаның шаңы қойшы үшін қандай оқиға, қаншалық қуаныш екенін сезсеңіздер ғой!

	Мен сіздерге мынадай бір әңгіме айтып берейін. Бірде біз совхоз мамандарымен бірге жаздық жайылым көру үшін қырға барып, қайтарда мына Қарақ тауының солтүстік өкпе тұсынан түстік. Құм, құмшауытты көп аралап әбден ысқаяқ болған шофер жігіт «Уазигін» қаздаңдатып, бұйрат-бұйратты қуалап, кідірмей жүріп келеді. Кенет шофердің қасында отырған бас маман (атын айтпай-ақ қояйын) машинаның сол жақ өкпе тұсына қарай қолын шошайтып:

	– Әй, ананы қараңдар! Біреу атын борбайлап шауып келеді, – дегені.

	Бәріміз де терезеден үңіле қалдық. Әлгі атты камзолы ма, жоқ шапаны ма бір киімін басынан жоғары көтере бұлғап шауып келеді екен. Шофер жігіт: «Нақ қазір тоқтасам батып қалармын, құмнан шыға тоқтайық», – деді де, ілгерілей берді. Машинаның кідіре қоймағанын көрген әлгі атты бізді көрмедіге жорыды білем, келесі бір шоқы құмды айналып алдымызды орағыта шапты. Малшы екенін машинадағылар түгел біліп келеді. Бұл маңда қойшыдан өзге тірі жан таппайсыз. «Бала-шағасы аман болса жарар еді», – деді менімен қатар отырған ферма меңгерушісі Жақып Сердалиев.

	– Сондай бір тосын жағдайға ұшыраған болар, – деді шофер де алғашқы пікірді қоштап. Сөйткенше болған жоқ астындағы қаракер атын танаулатып әлгі адам да жетіп келді. Отыздарға енді іліккен шымыр денелі жас жігіт екен.

	– Ассалаумағалейкум! – деді өзі де атымен жарысып келгендей ентігін баса алмай.

	Сәлемі жарқын, жүзі жайдары екенін көрген соң біздің кісілер де тартынбай амандасты.

	– Әй, әйелің ұл тапқандай далбақтап шапқаның не? Кім боласың? Қай совхоздансың? – деді машинадағылар сұрақты үстін-үстін жаудырып.

	Біздің кім екенімізді, қайдан келе жатқанымызды, енді қайда бара жатқанымызды сұрағалы келген жігіт сол сұрақ түгел өзіне қойылғанда қапелімде не дерін білмей қалды ма, әуелде ыржыңдап күле берді. Содан соң ғана бір машина толы адамның өзінен жауап күтіп тұрғаны ойына енді түскендей асығыс жауап бере бастады.

	Шындығында да көрші совхоздың қойшысы екен.

	– Сонша жерден атын борбайлатып, шекпенін бұлғап шауып келгендегісі – біздің кім екендігімізді білу. Ұры дей ме екен?!

	Бас маман басын бір шайқап:

	– Осы күнгінің қойшылары еліріп, бірдеме іздеп жүреді, – деді. Абырой болғанда оны ешкім қолдамады да әңгіме сонымен доғарылды. Ал мен сол жас қойшының қылығын түк те сөкет көргенім жоқ. Себебі бізбен жүздесіп, тілдескен бірер минуты оның бір аптасына әңгіме болады десем артық емес. Ең бастысы ол күнде көретін бала-шағасынан бөтен, бөгде біреулермен тілдесу бақытына тап болды. Енді оны үйіндегілерге, ұшыраса қалса екінші бір қойшыға сыр ғып айтады! Күнделікті көпшіліктің арасында жүріп, көкезу болғанша әңгімелесетіндер ғой сөз қадірін білмейтіндер. Қойшының психологиясын космосқа жалғыз ұшқан космонавтың күйімен ғана салыстыруға болар. Екеуінде де жалғыздық; көрсем, білсем деген құштарлық басым. Айттым ғой, қойшы деген қиялшыл халық деп. Оған менің бүгінгі әңгімемнің өзі-ақ дәлел болар... Менің бұл әңгімені не үшін айтып отырғанымды түсіндіңіздер ме?

	Ұлбала кім не дер екен деп отырғандарды бір шолып шықты. – Ендеше себебін өзім айтайын. Қойшыны қажытатын да, шаршататын да, оны тарықтырып кейде тіпті қамықтыратын да – жалғыздық. Қойшыны қиындығыңызбен немесе қысыңызбен, яки аптап ыстығыңызбен үркіте алмайсыз. Ол – қойшының ғұмырлық серігі. Қойшы табиғаттың құйтырқысына әбден бейімделген. Оны жеңіп те жүр. Қойшының жігерін жасытып, тауын шағатын – сол жалғыздық. Сондықтан оны есебін тауып жалғызсыратпау керек. Мейлі автолавка барғызасың ба, кино, артист жібересің бе, әлде мал мамандарың, немесе дәрігер бара ма, әйтеуір қойшыны оқшау қалдырмау керек. Сонда ол өзін де іздеушілер бар екенін, өзінің қоғамдық, маңызды іс тындырып жүргенін, яғни жұртқа қажеттігін айқын сезінер еді. Ал бұл үлкен демеу. Ынталандырушы күш. Осындай алданыш, жаңалық қойшының семьясына да керек. Жапан түзде жалғыз үй көшкен қойшының әйелі айлап, жылдап жалғыз отырса «Орталыққа елге барайық. Қой жаймаған адам өліп жатыр ма? Екі қолға бір жұмыс табылар. Апталап, айлап адам көрмеген соң балалар да тағы боп өсер», – деп жылама-сына кім кепіл?! Таңның атысы, күннің батысы қой соңында жүріп, қалжырап қайтқан қойшыңыз келе әлгідей әңгіме естісе сонан кейінгі халі, көңіл-күйі қандай боларын мен айтпай-ақ шамалап отырған шығарсыздар. Бұл сөзімді бекер десе айтсын осында отырған шопандар.

	– Дұрыс! Е, айналайын, құп айттын! – десіп қалды залдағылар.

	– Олай болса қойшының қамын ойлаймыз, оларға жағдай туғызамыз дейтін болсаңыздар осыдан бастаңыздар.

	Залдың әр жерінен сарт-сұрт алақан соғылды.

	– Міне, жолдастар проблема деген осы. Былай ойлаған кісіге түк қиындығы жоқ оп-оңай іс. Ал мұның қойшы үшін қандай маңызы бар десеңіздерші.

	Комсомол жастар бригадасын құрамыз деген сөз де естіліп жүр. Егер нақ солай бола қалса жаңағы мен айтқан мәселе ең бір өзекті мәселеге айналады.

	Ал енді менің пікірімше, бүгінгі мәжілісіміз бүкпесіз ашық әңгімеге айналатын түрі бар. Бас қосудағы бар мақсатымыз да сол еді. Совхоз партия ұйымы, жұмысшылар комитеті мен совхоз дирекциясы, селолық Советіміз бен комсомол ұйымы ерекше мән беріп отырған және баршаңыз белсене қатысқан бұл жиында айтылған сын, талап-тілектер, ұсыныстар қимылсыз, ұмыт қалмайды.

	– Әп бәрекелді, балам! Осылай тұжырымды сөйлегенге не жетсін. Несие сөздің керегі жоқ, болатынын болады деп, болмайтынын болмайды деп айтқаннан дұрысы жоқ!

	Ұлбала бұл дауыстың иесін қарамай-ақ танып тұр. Социалистік Еңбек Ері Сақ Өтетілеуов қарт қазір құрметті пенсияда отырса да мал қамы, шаруа жайына байланысты әңгімеден тыс қалмайды. Бүгін де мына сұхбатқа арнайы келіп отыр.

	– Көкөніс өсіруші бригада құруға болады ғой деп ойлаймын. Оның пайдалы боларына ешкімнің шүбәсі жоқ шығар. Ендеше бұл мәселе де көп ұзамай шешімін табады деп сенулеріңізге болады.

	Ал енді бағанадан бергі әңгіме егін жөнінде болып жатыр. Негізгі кәсібіміз мал шаруашылығы емес пе? Ендеше малшы жағдайын, мал жайын бір сәт те көзден таса, көңілден ұмыт қалдыра алмаймыз. Осында отырған жолдастардың бірнешеуі совхоздың төл алу, елтірі сату, жүн қырқу, ет өткізу сияқты негізгі көрсеткіштерін білетінін, сонда да мұны совхоз басшыларының өз аузынан естігісі келетінін қағазға жазып жіберіпті.

	– Орынды тілек!

	– Директор сөйлесін! – деген дауыстар шықты әр жерден.

	– Ұлбала қарағым, байқап отырмын мына жұрт Көпмағамбетті сөйлетпей қоятын емес. Онысы дұрыс та шығар. Ал менің айтайын дегенім – директор ақыры сөйлейтін болса бізге совхоз дирекциясының алдағы негізгі мақсаты, көздеп отырған нысанасы жөнінде де айтып бергенін қалар едік. Рұқсатсыз сөйлеп кеткеніме кешірім өтінемін.

	Бұл Ұлбала еңбек ететін бірінші ферманың меңгерушісі – Жақып Сердалиев. Өз ісін жетік білетін, ауылдастарына сыйлы, сөзге сараңдау мінезді кісі. – Құп айттыңыз, Жақа. Рақмет. Көпмағамбет Елемесов орнынан көтерілді. Әлгі сөздерді Сердалиевке бағыштай айтты да, сосын көпшілікке бұрылды. – Жақаң жақсы айтып отыр, қарақан басының күйін күйттеп, әрі кетсе фермасының мүддесін ғана көздеп қоймай бүкіл шаруашылықтың келешегін ойлау, оның қамын жей сөйлеу әркімнің өресі жете бермейтін әңгіме. Жақаңның және осында отырған басқа да азаматтардың совхоз тағдырына жанашырлық танытып отырған шын ықыласына қуанып тұрмын. Егер соңғы екі-үш жылда совхоз экономикасының беті бері қарады дейтін болсақ, ол да сіздердің, бүкіл совхоз еңбекшілерінің жұмыла еткен еңбегінің жемісі. Осы ынта, осы құлшыныс сақталса «Шәуілдір» совхозының тасы өрге домалай беретініне күдік жоқ. Бір ғана мысал айтайын. 1977 жылы совхоз әр жүз саулықтан 84 қозы алғаны естеріңізде болар. Келер жылы 89-дан айналды. Ал биыл 126 қозыдан бердік! Бірақ табыс шегі бұл ғана емес шығар.

	Мұны Сердалиевтің фермасындағы Жолдасбек Мамақов көрсетіп отырған жоқ па? Былтыр ол үш мыңнан астам саулықтың әр жүзінен 140-тан төл алса, биыл 160-тан айналдырды, төртінші фермадағы Қадырбердиев Бейсенбай ше?! Неше жылдан бері 150-160-тан төмендеген жоқ қой! Және 793 бас қойдан бірде бір бас шығын берген емес. Ал нақ осындай көрсеткішке өзге шопандарымыз қол жеткізер күн де алыс емес, жолдастар. Мені көтермелеп сөйлеп тұр демеңіздер бұл күні ертең-ақ шындыққа айналар сөз. Бұған күмәндануға болмайды.

	Директорымыз тек процент қуады, оған жоспар орындалса болғаны деп қалмауларыңызды қалар едім. Егер біздің шаруашылығымызды үлкен бір жанды организм деп қарайтын болсақ, оның да әуелі қарнын тойдырып, әлдендіріп алуымыз керек. Яғни, совхоз экономикасын көтеруіміз шарт. Қалған мәдени-әлеуметтік проблемаларды сосын шешеміз. Біз қазір совхоз экономикасын көтеру қамындамыз.

	Ол үшін нақ қазір не істеуге тиіспіз? Төлді кебейтуіміз керек. Мал өсіретін шаруашылық үшін негізгі көрсеткіш – төл. Ет те, елтірі де, жүн де төл өсіміне тәуелді. Қазақстандағы қой басын 50 миллионға жеткіземіз дейтін ұранның табан тірер діңгегі де осы.

	Бірақ бұл жерде тағы бір ойланатын жай бар. Мал басын молайтудың бірден-бір жолы – «СЖК» препаратын қолдану деген алдамшы ойдың жетегінде кетіп жүрмейік. Олай дейтінім – ғылым мен практиканы ұштастыра білетін шаруажай адам таразының екі басын тең ұстайды.

	– Көбеке, менде бір сауал бар! – деді осы кезде залда отырғандардың бірі.

	– Иә, кім ол? – дегенше-ақ жасы елулер шамасындағы шашын тықырлап алдырған, қысық көздеу, толық қара кісі орнынан көтеріле берді.

	– Біз малшы да, мал маманы да болмағанымызбен осы шаруашылықтың отымен кіріп, күлімен шығуға бармыз, – деп жан-жағын бір шолды гараж меңгерушісі Амалбек Сарымсақов. – Бұрын біздің мал мамандарымыз «СЖК, СЖК» деп шыж-быж болып, соның жолында жүретін еді. Ал соңғы жылдары, турасын айтсақ, сіз келгелі бері осы «СЖК» анау айтқандай пайдалы емес екен дегенді естіп жүрміз. Міне, қазір сіздің сөз саптауыңыздан да осыны аңғарғандаймыз. Сіз совхоз директоры, мал маманы ғана емес, ғалымсыз. Ендеше бізге осы бір көмескілеу жайдың бетін ашып берсеңіз деп едім.

	– Амалбектікі дұрыс!

	– Бұл енді машина-тракторды былай қойып, қой қашыруды зерттеп кетпесе неғылсын! – деген дауыс шықты. Құрдастарының бірі болса керек.

	Директор жиналғандардың тынышталуын өтінді.

	– Жолдастар, – деді гу-гу басылыңқырағанда. – Әбекеңнің сұрағында еш оғаштық жоқ. Қайта шаруашылықтың өзіне көмескілеу тұсын білсем деген ынтасы үшін Әбекеңе алғыстан басқа айтарымыз бар ма! Егер өзге ұсыныс болмаса бұл сұраққа қысқаша жауап берейін.

	Біз келешекте бұл препаратты көп қолдана бермейміз. Оны ғылым да, тәжірибе де жөн көрмейді. Себебі бір саулықтың тым көп қозы табуы да жақсы емес. Ондайда елтірінің, жалпы мал тұқымының сапасы кетеді. Ал біздің басты міндетіміз – асыл тұқымды мал өсіріп сату. Мысал келтірейік. 1976 жылы совхоз мемлекетке өткізген елтірінің 55 проценті ғана бірінші сортты болды. Ал келер жылы бұл көрсеткіш – 70 процент, 1978 жылы – 80, 1979 жылы – 93 процент болса, биыл 95 процентке жетіп отыр. Осыдан төрт жыл бұрын елтіріні орта есеппен 17 сомнан өткізсек, биыл 30 сомнан айналды!

	«СЖК» қолдану әсіресе селекция үшін қиын. «СЖК» қолданылған жерде сапаны сөз ету ерсі сияқтанады. Менің жеке басым бұған қарсымын. Күтімі жақсы қой әр жүзден 120-130 қозыны өзі берсін.

	Көпмағамбет Елемесов директор болып тағайындалғалы бері совхоз еңбекшілерімен мынадай тақырыпта тұңғыш сөйлесуі. Бұрын мал мамандары болмаса өзге жұрт мал тұқымын асылдандыру бағытындағы селекция жұмысына мән бермейтін сияқтанатын. Сондықтан да директор бұл мәселені оңашада, мал мамандары мен совхоз активистерінің алдында ғана айтатын, жұрттың бүгінгі ықыласына қарап Елемесов өзін-өзі іштей кінәлап та тұр. «Совхоз еңбекшілерінің жалпы жиналысында неге сөз етпегенбіз? Мына шынашақтай депутат қыз айтпаса бұл кездесудің де болар-болмасы екі талай еді-ау», – деп ойлады ол.

	– Биыл жоспар бойынша 11 мың қозы қалдыруымыз керектін. Біз он алты мың қозы қалдырдық. Бүйтпейінше мал санын көбейте алмаймыз. Ал практика көрсетіп жүргеніндей бір шаруашылықтағы мал санын кемінде 60 мыңға жеткізбейінше совхозды рентабельді ету мүмкін емес. Әне, менің «әуелі қарнымызды тойдырып алуымыз керек» деген сөзімнің мәні осында.

	– Көбеке-ау, 16 мың тоқтыны жаю үшін күзде тағы 50 қойшы керек қой. Оны қайдан аламыз?! – деді қойшы Қазанғап Сатыбалдиев.

	– Совхозымызда бес мыңға жуық халық бар. Биыл орта мектепті 114 жас бітірді. Мына Ұлбала сияқты қыздарымыз қой жаюдың арқасында Жоғарғы Советке депутат болып сайланып жатқанда екінші тың атанып отырған мал шаруашылығына елу адам таппасақ елдігіміз қайсы! – деп екпіндей жөнелді кезексіз сөз алған парторг Арысбек Тәжиев.

	– Иә, секретарьдың айтқандарына мен де қосыламын,– деді Көпмағамбет байсалды үнмен. – Мал шаруашылығы, оның ішінде қой өсіру бұл өңір үшін бірінші тың!

	Былтыр Мамақов жолдас бастаған шопандар бригадасын құрғанбыз, бригада биыл әр жүз саулықтан орта есеппен 162 қозыдан алды! Ал өткен жылғы табысы үшін Мамақовтың өзі «Нива» машинасын сыйлыққа алды, бригадаға 19 мың сом ақша, 190 бас мал бәйгеге берілді!

	Жұрт ду қол шапалақтап, гулеп кетті.

	– Бригадалық әдістің жақсы екеніне бәріміз де көз жеткізе бастадық. Онда біріншіден, еңбек өнімділігі артады, екіншіден қойшының табысы молаяды. Мысалы жаңағы Жолдасбек бұрын орта есеппен айына 90 сом ғана алатын. Ал қазір орта есеппен төрт жүз сомға жуық ақша алады. Міне, табыс деп осыны айт.

	Үшіншіден, қойшының уақтылы тынығуына, демалуына жағдай туады. Мәдени-тұрмыстық қызмет көрсету жақсарды. Айта берсек артықшылығы тіптен көп. Әсіресе жастарға қолайлы. Топтанып жүрген соң зерікпейді, торықпайды, жалықпайды. Еңбекті дұрыс ұйымдастыру дегеніміз осы.

	– Көбеке, бригадаңыздың мақтауын тым келістіргеніңіз сонша мына менің де барғым келіп кетті, – деп әзілдеді президиумға тақау отырған мұғалім Әбдірашид Ботабеков.

	– Барғыңыз келсе айтыңыз, өзіңізді ұстаз етіп комсомол жастар бригадасын құрамыз да береміз! – деді директор. – Бұл әзіл емес. Шын сырым. Ондай бастама жасаушылар болса қуана қарсы аламыз және қолдан келген бар жақсылығымызды жасаймыз.

	Жиналған жұрт қайта дуылдап кетті. Басылар түрі жоқ.

	– Көбеке, қойды көбейттіңіз делік. Ал жем-шөп жайы қалай шешіледі? Кей жылдары осы аз ғана малға не берерімізді білмей қысылып жүреміз ғой?–деді совхоздың байырғы тұрғыны, осындай жұрт жиналған жерде жақсы әңгімеге желі тарта білетін әдетімен селолық аурухананың шаруашылық жұмысын жүргізуші Біләл Ысаев.

	– Жөн, Білеке, бұл да білген кісінің сұрағы. Жайылымды түбегейлі жақсартпайынша іс оңға баспайды. Биыл сол үлкен жұмыстың бастауы ретінде екі жүз гектар жерге изен еккенімізді көрдіңіздер. Мың гектардан астам жерге жоңышқа егілді. 650 гектар жүгерінің әр гектарынан алпыс центнерден собық қайырамыз, – деп бүкіл ауданға үндеу тастадық.

	Дегенмен, суармалы жеріміз күрделі тегістеуден өтпеген. Су-техникалық құрылыс жоқ. Егістік жерді жыңғылдың томарынан тазартып, қазақы тәсілмен тың игеріп жатырмыз. Бірақ мұнымен ұзаққа бара алмаймыз. Сондықтан аудан еңбекшілері тапсырған көп аманаттың қатарына Ұлбалаға осы мәселені шешуді де қосып берсек деген ниетіміз бар. Өз совхозымыздан шыққан депутатымыз ғой, тиісті орындармен сөйлесіп көрер...

	Аманат демекші Ұлбаланың мойнында жерлестері жүктеген қыруар парызы бар. Соның қай-қайсысын да орындату оңай емес. «Тіпті осы совхоздың өзін алайықшы, – деп күбірледі іштей Ұлбала. – Құрылғанына қырық жыл болса да қырық метр жер асфальттанбаған. Орта мектепке жаңа үй, совхозға машина-трактор жөндейтін шеберхана салдыру қажет, селоны көркейтудің өзіне жарты миллион сомдай қаржы бөлінді. Бірақ атқарылуға тиісті жұмысты бірде-бір мердігерлік ұйым алмай отыр. Айтары – Сырдариядан өтетін көпір жоқ деген бір ғана сылтау. Әй, осы көпірдің кесірін тартып-ақ болдық-ау. «Ақтөбе» совхозы мен «Шәуілдір» совхозының аралығындағы тас жолды асфальттау ісін де тежеп тұрған сол көпір... Еңбекшілерге мәдени-тұрмыстық қызмет көрсету жұмысы да мүлде жоққа тән. Ілуде бір көрсетілетін кино мен жазылған газет-журналдарын тай-тай қылып анда-санда әкеліп тастайтыны болмаса қойшыға қандай мәдени қызмет корсетіліп жатыр? Өзге облыстардағы сияқты малшы ауылға тігінші, шаштараз, етікші, сағат, радио жөндейтін шеберлер келіп, қойшының мұқтажын өтеу қашан жөнге қойылар екен? Әйтеуір, шай, қант, тұз, сіріңке сияқты аса қажет затқа зәру қылмай автолавкасы жүріп тұрса қойшы ауыл соны да көңілге медеу тұтып, разылық білдіріп жататынын қайтерсің. Жоқ, бұл іске бір қозғау салу керек-ақ... Осы жаңа ғана елу қойшы керек деген жоқ па? Ал қойшыға мынадай немқұрайды қарап отырып, бұл салаға жастарды тарту мүмкін бе? Біз «Қойшының табысы мол, бәлен сом сыйлық, бәлен бас мал алды», – деп көпситінімізге қиналам. Қойшы мұны қандай бейнет, қанша азаппен тауып отырғанын, сірә, қойшыдан өзге адам шын ұға алмас. Және дүниенің бар қызығы малда, ақшада ғана ма? Қойшының табысы мол екені рас. Ендеше қой жаюдан жұрт неге қашады? Дүниенің тетігі ақшада ғана болса қойшылыққа неге ағылмайды жұрт?! Жалпы көпшіліктің, оның ішінде жастардың қойға барудан азарда-безер қашу себебі не? Әуелі біз неге соны іздемейміз? Соны түзетудің қамын неге ойластырмаймыз? Қойшы да жақсыны жақсы көреді. Қызық, тамаша, жаңалық қойшыға да жат емес. Оның да білгісі, көргісі келеді. Қойшының рухани азығы тапшы. Оның ел арасын аңсайтыны, көпшілікке қарай қашатыны сондықтан...

	– Көбеке, менде бір сұрақ болып тұр, – деп дауыстады көпшілік арасынан тағы бір кісі.

	Сөйлеп тұрған директор бұл дауыстың нақ қай тұстан шыққанын байқамай қалды да, сұрақ иесін іздеп отырғандарға қарай иегін көтерді.

	– Сұраңыз!

	– Жаңа Амалбектің сұрағына жауап берген тұста айтар ма екен деп емексіп едім, олай болмады. Сосын не де болса сұрап қалайын, директорымызбен бүйтіп күнде жолығып жатқанымыз жоқ қой деп...

	– Сұраңыз, Маха! Бүгінгі жиылысымыздың мақсаты да сол. Жұрт сұрасын, біз жауап берейік, орайы келсе біз де сұрайық дегенбіз. Солай емес пе, Ұлбала?!

	Директордың оң жағында отырған Ұлбала басын изеді.

	– Тек менен ғана емес, осы совхоз мүддесіне байланысты нәрсені осы отырған кісілердің қай-қайсысынан да сұрауларыңызға болады,– деп директор президиумда отырғандарды түгел нұсқады.

	– Ендеше, – деді сұрақ иесі ұзын бойлы қара торы кісі, Маханбет Әшіров, – мен де орта білімді мал маманы едім.

	– Оу, Маха-ay, осы отырған жұрт сізді жаңа көріп отырғандай өзіңізді таныстырғаныңызға жол болсын! – деп Көпмағамбет ықыласымен күлді.

	– Қайдан білейін, сіз білмейді ме деп айтып жатқаным ғой. Онда сұрағымды тыңдаңыз.

	– Әй, Маха, сенің сұрағыңнан кіріспең көп болды ғой, – деп бір шалып қалды жұмысшылар комитетінің председателі Асан Әбдікәрімов.

	– Асеке, бөгемеңіз, айтсын сұрағын, – деп директор араға түсті.

	– Бағана, – деді Маханбет. – «СЖК»-дан бас тартамыз дедіңіз. Сонда оның орнын басатын басқа амалдарыңыз бар ма, бізге сол жағы белгісіздеу.

	– Бұл сұраққа сәл кеңірек түсінік беруге тура келеді, – деді де директор «не айтуым керек еді» деген кісіше сәл бөгелді. Жейдесінің жағасын жөндеді. Сосын бір жөткірініп сөзін жалғады.

	– Украинаның Херсон облысында Аскания-Нова деген жер бар. Міне, осы жерде академик Михаил Федорович Иванов 1930 жылы қаракөл қойын өсіреді. Ол қаракөл қойын тондық терісі үшін өсірілетін және әр саулығы 3-4 қозы туатын Романов қойымен будандастырып, оның қозысының әр жүзінен 120-130-дан төл алған. Бұл қой тұқымы бертінде көп қозы беретін қаракөл қойы деген атқа ие болыпты. Міне, біз 1977 жылы осы қой тұқымынан отыз қошқар әкелдік. Сөйтіп оны екі отар қойға салдық. Әр жүзінен «СЖК»-сыз 104-тен төл алғанымызды осында отырған кісілердің бірсыпырасы білер деп ойлаймын. Былтыр 118-ден төл алынды.

	– Көбеке, сол буданнан қазір қаншасы бар? – деді бір жуан дауыс.

	– Әлі көп емес. Жеті жүз. Бұл қозыдан қошқар да қойдық. Бірақ қаны туыс қой мен қошқардан туған қозы төзімсіз болады. Сондықтан келешекте осы будан қойды өзіміздің байырғы қойымызбен қайта араластыру керек деп отырмыз. Қазір будан саулықтан туған егіз қозы жалқы қозыдай ірі болады. Бұл мал тұқымы да іріленіп келеді деген сөз. Демек әр қойдан алынатын ет те, жүн де мол, елтірісі көлемді. Біздің көксеп отырғанымыз да сол.

	Бұл жерде бір ескере кететін жайт – будандардың Сыр бойын жерсінуі қиын. Соны қатты қадағалап жүрміз.

	– Тағы не айтуым керек еді? – деп Елемесов сол жақ қанатында отырған бас мамандар Өстемір Ескеров пен Рыскелді Қасымбековке қарады.

	– Қой қашырғыш станокты айтқан жоқсыз. Жақындау отырған Рыскелді жауап берді.

	– Иә, сол бар екен. Қойды қолдан ұрықтандырудың машақаты көп, ауыр жұмыс екенін айтпай-ақ қояйын. Міне, осы бейнетті жеңілдету үшін Қаракөл шаруашылығы институтымен және Қой шаруашылығын механикаландыру жөніндегі жобалау институтымен бірлесе отырып механикаландырылған жаңа қой қашырғыш станок орнатып жатырмыз. Мұнымен бір сағатта 150-200 қой қашыруға болады.

	– Былтыр Мамақовтың бригадасынан көргенбіз, – деді залдан манағы жуан дауыс.

	– Тап сол! – деп директор қостай кетті. – Және әр сағат сайын 700-800 қой тоғытуға болатын ванна саламыз. Бес мың қой тұратын комплекс салғалы жатырмыз. Малға жем беру жұмысын да механикаландырамыз. Әне, жолдастар, айта берсек жоспар көп. Мәселе соны қалай іске асыруда. Ол мына отырған сіздерге, өзімізге байланысты.

	Отырғандар сатырлата қол соқты. Жиналыс жүргізуші Ұлбала орнынан тұрды.

	– Жолдастар, – деді ол, – Көбекең көп жайды жақсы айтып берді. Бүгін осында тек қой, егін жайын сөз еттік те ірі қараны ауызға алмадық. Мұнымыз әділет болмас. Өйткені біздің түйекеш, жылқышы, сиыршыларымыз да мал басын аман сақтап, төл санын жылдан жылға көбейтумен келеді. Биыл әр жүз аналықтан жүз бұзау, тоқсан құлын, алпыс бота алуымыз осы сөзімнің дәлелі.

	– Ал енді өзге сұрақ болмаса бүгінгі жиналысымызды осымен аяқтағанымыз жөн болар. Әңгімеге қызу араласып, ортақ іске жанашырлық көрсеткендеріңіз үшін рақмет. Совхоз партия ұйымы мен дирекциясы, жұмысшылар комитеті мен комсомол ұйымы мұндай бас қосуды дәстүрге айналдыру қажет деген қорытындыға келді. «Келісіп пішкен тон келте болмайды» демей ме халық. Демек, келер бас қосулар кезінде де нақ бүгінгідей ашық пікірлесерміз, ақылдасармыз деп үміттенеміз.

	Жиналған жұрт тағы қол шапалақтап орнынан тұрды.

	* * *

	Ұлбала сыртқа шыққанда түннің біруағы болып қалған екен. «Аулың біраз жер ғой, түн ішінде жалғыз жол жүрмей-ақ совхоз орталығына қона кетсеңші», – дегендерді тыңдамай «Москвичіне» отырып аулына қайтты. Машина совхоз орталығындағы ойдым-ойдым көшелерден шығып, тас жолмен тіке түстікке бет түзегенде Ұлбала кабинадан басын шығарып қарсы соққан желге бетін тосты. Сол сол-ақ екен, сап-салқын самал түгел аймалап әп-сәтте кеудесін де кеулей жөнелді. «Ой, рахат-ай! Мына қоңыр самалды жұтқан жан күндіз тап осы жерде қырық градус аптап болды дегенге сірә да сенбес!»

	Машина екпіндеген сайын гуілдей соққан салқын желге қызыққан Ұлбала газды баса түсті. «Москвич» құмдауыттау адырға бітік өскен жусан аралай жосылған екі өрім жолмен жүйткіп келеді. Кенет жол жиегінен қалбалақтай ұшқан бозша торғай сәл көтеріле бере-ақ машинаның алдыңғы әйнегіне сарт етіп соғылып лақтырған тұтқыштай қарауытып жалп ете қалды. Табиғатынан бауырмал, жан-жануар, жәндікке дейін жаны аши қарайтын Ұлбала машинасын тез тежеп тоқтатты да, сыртқа шықты. Машинасының артын айнала бере-ақ жол ернеуіндегі бір түп жусанға бір қанаты ілініп, алба-дұлбасы шығып жатқан торғайды ептеп көтеріп, қолына алды. «Бейшара-ай, денесі әлі дір-дір етеді. Жып-жылы», – деді Ұлбала өзіне өзі сөйлеп. «Тіршілік қандай қатыгез. Иен далада, жападан-жалғыз, тірі жанға зияны жоқ күн кешіп жүрген бейбағым. Сенің қандай кінәратың болды екен?»

	Ұлбала терең күрсінді. Кеудесін кере тыныстады да, төңірегін шолды. Тырс еткен дыбыс, қылт еткен қара жоқ, жазғы түн. Тек машинаның жүрісінен тұрған жел шығар деп ойлаған еді жаңа қарсы соққан лепті. Жоқ, сөйтсе кәдімгідей-ақ екпін бар екен. Енді байқады. Солтүстік шығысқа бетін бұрып, кеудесін салқын желге тосты.

	«Құрыл-ли», – деді жап-жақын жерден жылқышы құс. Мұнысы бағанадан бері болған жайды бақылап тұрып енді бозша торғайдың мал болмайтынын сезген соң «құрыды» дегені сияқты естілді Ұлбалаға. «Саяқ жылқыдай жапанда жалғыз жайылатын жазған, саған да серік керек екен-ау. Елегзитін боларсың, сірә. Иә, білем жалғыздықтың жамандығын», – деді Ұлбала жылқышы құспен сөйлесіп тұрған кісіше.

	Жылқышы құстың даусы енді әріректен шықты. «Құрыл-ли, құрр-ыл-ли, құрыл-ллии», – дейді безектеп.

	Ұлбала машинасына мініп, былай шыққан соң да жаңағы бір кірбің сезімнен ажырай алмады. Сол көңілсіз күйі келді де, сыртта салулы тұрған төсегіне құлай кетті.

	– Ұлбала! – деді әкесі Көпжан.

	– Әу, көке!

	– Балам, бейуақ қайттың ғой, жиналыстарың ұзаққа созылды ма?

	– Иә, көке.

	Ұлбала әкесінің жиналыста не сөз болғанын білгісі келіп жатқанын бірден-ақ аңғарды. Бірақ шешіле қоймады.

	– Тамағыңды ішсеңші, суи қоймаған болар.

	– Қазір ішем, машинада шаршаңқырап қалдым, – деп сылтау айтты Ұлбала. – Өздеріңізде не жаңалық бар?

	– Не жаңалық болсын. Жаңа ас-суын ішкен соң Темірболат малды өргізіп кетті. Көмекшің оңынан кездесті, балам. Өзі бір мың болғыр екен. Еріну, жалқаусырау, жалығу дегенді білмейді. Бүгін айдамай-ақ қойсаңшы, малың тоқ қой деп едім, «Мен бір күн жоқ болғанда малды иіріп қамап қойғаның қалай десе қайтем», – деп болмай айдап кетті. Менің де жатқаным жаңа. Ана азандағы ақ тұмсық қойыңды көрдім. Жылан шақты ма деп жүрсіңдер, желінсау емес пе өзі? Желіні оттай ғой. Қол тигізбейді. Ертең Өстемір келсе көрсетуді ұмытпа, – деп мал жайын баяндап жатыр Көпжан.

	– Темірболат немен кетті малға?

	– Түйемен.

	– Дұрыс. Ақбоздың бірер күн арқасын суытпасақ болмас. Қысы-жазы ер-тоқымы үстінен бір түспейді, обал-ды.

	Ұлбала барып, өзіне қойылған ас сыбағасын әкелді. Әкесінің аяқ жағына жерге отырып, тамағын жеуге кірісті.

	– Апаңның дәрігерінен хабар жоқ па?

	– Жоқ. Хатымыз жаңа барған шығар. Әлі жауап келетін мезгіл болған жоқ.

	– Тезірек жатқызса екен. Балалар да қиналып жүр.

	– Өткенде дәрігері «Көп ұзатпай шақырармын», – деп еді. Хабар келіп қалар. Мен ат үстінде жүрмін ғой, көке. Үйдегілерге өзіңіз бас-көз бола тұрасыз. Апамды көп қозғамаңыздар.

	– Е, үйге қам жеме, қалқам.

	Аталы-балалы екеуі біраз уақытқа дейін әңгімелесті.

	Ұлбала әкесіне бүгінгі әңгімені түгел баяндады.

	– Өзі малдың жайын жетік білетін жігіт екен. Ұшыраса кеткенде де әр сөзінен байқалып тұрады. Тілектеріңе жетіңдер. Амандық болса енді бір үш жылда совхоздарың мақтаулы, маңдай алды шаруашылыққа айналатын шығар. Ал енді жатып дем ал, балам, – деп Көпжан орнынан тұрды.

	* * *

	Ұлбала қатты ұйықтап қалған екен. Орнынан бірден ұшып тұрды да, жан-жағына қарады. Көмекшісі Темірболаттың малға мініп келген түйесі қора жанына шөкпей бақ-бақ етіп тұрғанын көрді. «Сірә, соның бақырған даусынан оянған болуым керек», – деп жорыды. Күн көтеріліп қалыпты. Қатар орналасқан Темірболаттың үйінің ошағынан буы бұрқыраған қазан көрінді. Темірболаттың келуіне ас қамдалып жатқанын ұқты. Ал Темірболаттың өзі түйесінің жадысын сыпырып, әлі сол маңда жүр.

	Ұлбала беті-қолын шаюға оқталды да, жаңағы бір көрген түсін анық жіліктей алмай ойланып тұрып қалды. «Қалай еді, ап-анық еді ғой», – деп қалды да, даусы шығып кеткеніне қысылып жан-жағына қарады. Жақын жерде сөзін ести қоятын ешкім көрінбеді. «Көкем де тұрып кетіпті ғой», – деді Ұлбала.

	Е, енді түсті есіне. Совхозы керемет табысқа жетіп, көп адамды газетке мақтап жазыпты екен дейді. Суреттерін де басыпты. Өздерін де әбден келістіре мақтапты. Ойпыр-ау, мынасы несі? – дейді Ұлбала газеттегі суретке қарап. Газеттен депутаттыққа кандидат болып ұсынылғандағы суретін көргелі бері өзіне хат жазып қоймай жүрген жігітпен бірге отыр. Ұят-ай, енді жұрттың бәрі көретін болды-ау! Өзі қандай жігіт, түк қымсынбастан Ұлбалаға қарай басын қисайтып алыпты. Тісі жарқырап күліп отыр. Бұл біздің совхозда істемеуші еді ғой, қалай бізбен бірге жүр өзі, деп таң Ұлбала. Ойбай-ау, газет деп жүргені шақыру билеті ме немене? Ұлбаланың үстіндегі үлбіреген ақ көйлек, басында ақ жаулық бар білем...»

	Осыдан арғысы көмескі. «Қой, болмашыны малданбай, бұлыңғыр түске алданбай малыма барайын ертерек. Ұзаңқырап кетсе көкем шөлдеп қалар. – Ал Темірболат бүгінше ауылда болсын, – деп түйді де тез-тез беті-қолын шая бастады.

	– Ұлбала! – деген дауысқа бұрылып еді, есігінің алдындағы нарға ас қамдап жатқан Темірболаттың келіншегін көрді.

	– Не?! – деп дауыстады Ұлбала.

	– Ертеңгілік шайды біздікінен іш, міне, дастарқан жайып жатырмын.

	– Жарайды, Түймегүл, қазір барамын. Бірақ мұнымен жеп-жеңіл құтыла қоямын деп ойлама. Сен келіншектің қолыңнан бір құман шай ішпегелі көп болды. Ана балаңның тұсау кесерін қашан жасайсың? Жоқ, әлде далбақтап далада жүргенде қалып қойдық па?

	– Қойшы, сен де қайдағыны айтады екенсің. Ондай кәде жасасақ тұсау кесетін өзің. Інің саған тартқан шалымды, өресі биік болар ма екен...

	– Ұлбала, сендер Түймегүл екеуің не бастаңғы жасағалы жатсыңдар? – деп Темірболат келді қастарына.

	– Жариялап істеген соң бастаңғы бола ма, кезінде көрерсің, – деді келіншегі. Сосын Ұлбалаға қарап көзін қысып қойды.

	– Бопты, әкелші шайыңды, – деп Темірболат та қол шая бастады.

	– Көкем малға барды ма? – деді Ұлбала Темірболатқа.

	– Иә, қойда қалды. Қазір ол кісі де келіп қалар.

	– Малың қалай, ауру-сырқау, ақсақ-тоқсақ жоқ па? Ертең қырқынға айдаймыз.

	– Жақсы болды ғой, әйтпесе күн ысып кетті. Кешелі бері ыстықтап күндіз жақсы жайыла алмай жүрген сияқты.

	– Саған солай көрінген шығар. Мал жүнін ауырлай қоярлықтай ыстық болған жоқ қой әйтпесе. Малды қалай қарай шығарып жүрсің?

	– Көлқұдыққа қарай. Құдықтың бергі тұсындағы бұйрат та, татыр да от. Мал тоқтап жайылады.

	– Жайдақ жердің оты қашпас. Күн ысып, раң ұшпай тұрғанда малды құмға жая тұрған жөн шығар. Сосын өткенде бидайын алған саулық қойға еріп кетті ме? Ұзақ жолға жарамайтыны болса малды да, өзімізді де қинамай олардың жүнін қырқып ала барайық.

	– Бір машина келе жатыр ғой, – деді Түймегүл жолға қарап.

	– Қандай машина? – деді Ұлбала. – Жеңіл машина ма?

	– Жоқ, Рыскелдінің машинасы болар.

	– Сол болса сол шығар. Қырқынға мал айдаңдар дейтін шығар.

	– Кабинасында және біреу бар ғой, – деді жақындап қалған машинадан көз алмай тұрған Түймегүл.

	– Жарайды, ұят емес пе бөгде біреу болса сонша аңтарылып, келер. – Темірболат келіншегіне кейістік білдірді.

	– Ой, өзіміздің көкем ғой, – деп Ұлбала мәз болып жатыр.

	Машинадағы бас зоотехник Рыскелді Қасымбековтың қасындағы Ұлбаланың әкесі Көпжан екен.

	– Көке, сіз қайдан ұшырастыңыз? – деді таң болған Ұлбала.

	– Е, мына зоотехнигің малға барды емес пе тіке.

	– Жастар жайбарақат дастарқан басында. Қой соңында Көбекең. Бұларың жарамас, жолдастар, – деп күлімдей амандасты Рыскелді.

	– Ойпыр-ай, Рысеке, Ұлбала екеуіміздің биылдыққа бірге шай ішкеніміз осы еді. Соның да үстінен түстіңіз-ау. Енді не дейік? Сіздікі дұрыс, – деп Темірболат лып етіп орнынан тұрып сәлемдесті.

	– Қане, төрге шығыңыздар.

	– Мына Көбекең екеуіміз бірсыпыра әңгімелесіп келдік, Ұлбала. Мен бұл кісіге кешегі әңгімені түгел айтып бердім. Бірақ Көбекең оншалық қосыла қоймады. Әсіресе бригада құрамыз дегенім көкейіне қонбаған секілді, – деп зоотехник Көбекеңді сөзге тартты.

	– Неге, біздің көкем жаңашыл кісі. Жаңалықты жатырқамайды, – деді Ұлбала әзіл-шыны аралас.

	– Заман сендердікі ғой, балалар, – деп бір тоқтады Көпжан. Сосын насыбай шақшасын алып, тығынын ағытты.

	Бұл Көпжанның келелі бір әңгіме бастардағы әдеті. Оны Ұлбала біліп отыр.

	– Шай алыңыздар, – деді ол әкесінің әңгімесін нақ қазір бастай қоймайтынын ескерткендей.

	Көпжан оң алақанына салған төрт түйір насыбайының ішінен бірдеме іздегендей әрілі-берілі аударыстырумен отыр. Әлден уақытта барып баппен астыңғы ерніне тықты да, шашыраңқырай түскен түйіршіктерін ернін қозғалтып жинақтап алды. Сосын алақанын шалбарының қалта тұсына бірер сүртіп, әңгімесіне кірісті.

	– Заман сендердікі ғой, – деп тағы қайталады әлгі сөйлемін. – Бригада құрасыңдар ма, жоқ осылай тұрасыңдар ма ерік өздеріңде. Бүгінде шопанның дегені болып тұр. Құрыңдар, жаңартыңдар, әйтеуір жасартыңдар.

	Оларыңа біз разымыз.

	– Онда ренішіңіздің себебін түсіндіріңіз, Көбеке, – деді Рыскелді. – Жаңа, ауылға беттегелі жүзіңізге реніш үйіріліп, үндемей қалдыңыз. Соған қарап мен айтқан жаңалықты жақтырмады-ау деп қалып едім...

	– Кейде жаңалық іздеп жүріп қойшының сан жылдар тырнақтап жинаған құнды тәжірибесін ұмыт қалдыратынымыз бар. Сендер жасап жатырмыз, көтеріп жатырмыз, жаңартып жатырмыз дейтін бүкіл тіршілік-теріңнің негізін мен де емес, сен де емес сан ұрпақ қалады. Қаншама халықтың тері, қажет десең қаны төгілді. Қаншама жүйке тозды, ми шаршады. Егер біз әлдебір жетістікке, табысқа, абырой-атаққа қол жеткізсек ол үшін кешегі ұрпаққа, толарсақтан саз кешіп, мұз жастанған, осы мамыражай заман үшін қан жұтып, көз жасын көл қылған бабаларымызға қарыздармыз. Бүгін жас буынның мықтап есінде ұстайтын нәрсесінің бірі осы. Өткеніңді жамандағаннан көсегең көгермейді. Тарихқа зер салсақ не бір өнегелі істер болған, ғұмыры соншалық мәнді жандар өткен. Ұлттық дәстүрге, ұлттық ғұрыпқа, ұлттық киім мен ыдыс-аяққа үрке қарайтын заман келмеске кетті. Керісінше қазір үкіметіміз әр ұлттың өз ерекшелігін сақтауға, дәстүрін, әдет-ғұрпын, тілін, мәдениетін құрметтеуге, қорғауға көңіл бөліп отыр. Бірін айтып отырып, екінші әңгімеге ауысып кетіппін. Кәріліктің белгісі ғой. Өзім не айтып отыр едім, – деп Көбекең қызына қарады.

	– Бұрынғы шопандардың тәжірибесі ұмыт қалып жүр дегенсіз.

	– Иә, ол рас. Бір ғана мысал айтайын, қызым. Мәселен, малдың төлін бағуға байланысты ойымды айтайын.

	Бұрын қойшы атаулы қозы мен қойды бөлек жаятын.

	Күніне қозыны екі рет жамыратып, екі рет бөлуші едік.

	– Көке-ау, мың қозыны екі жамыратып, екі бөлсеңіздер бүкіл күн сонымен-ақ өтпей ме?

	– Жоқ балам, асықпа. Түсіндірейін. Әрине, ала жаздай олай етпейміз. Қозы отыққанша ғана солай амалдаймыз. Кейін қозы отыққан соң кешке бір-ақ жамыратамыз. Қозы бөлу де соншалық қиын жұмыс емес. Күн сайын екі рет бөлген соң қозы да, қой да үйренеді. Бірен-саран безаяқ қозы болмаса өзгесі қақпайласаң-ақ қала береді.

	– Жарайды көке. Бөлуін қиынсынбайық. Қазір бұрынғыдай емес, адам саны да барлау ғой. Бірақ қойды төлінен бөлек жаюдың мақсаты – қой сауу болар. Соғысқа дейін, соғыс жылдарында, тіпті бертініректе де қой саудыңыздар ғой. Жоқшылық не істетпеді. Елге май керек, құрт, ірімшік керек дегендей...

	– Ол да бар. Бірақ қазір ондай қажеттік жойылды. Ел тоқшылық. Дегенмен, менің ойымша әлі де қой мен қозыны бөлек жаю дұрыс сияқтанады да тұрады. Себебін айтайын.

	Көбекең дағдысы бойынша басындағы тақиясының етегін айналдыра байлап тастаған бет орамалын тақиясымен қоса кейіп ысырып қойды да, сәл ойланды. Қасында отырған Ұлбала мен бас зоотехник Қасымбеков Рыскелдіге қарады. «Тағы қандай дәлел айтар екен», – деп ол екеуі де Көбекеңе тесіле қалыпты. Көпжан асығатын емес. «Бұл айтқанымды істемесеңдер істемессіңдер, бірақ әңгімемді тыңдамай кете алмасыңды біліп отырмын», – дегендей енді насыбай шақшасын алып, тағы да насыбай атты. Үлкен кісінің бар қимылын қалт жібермей бағып отыруды ерсі көрді ме, Рыскелді бағанадан өзі ұстап отырған қамшыны жаңа көргендей өрімін, алақанын, тобылғы сабын зер салып қарай бастады.

	– Бұрын қозыны қойдан бөлек жаятынбыз дедім ғой сендерге, – деді Көпжан жаңа бір әзірде айтқан сөзін қайталап. – Бұл оның тез отығуына, жағдайға тезірек бейімделуіне септігін тигізуші еді. Қазір қозы туған күнінен бастап енесінің жанында болады. Яғни, қозы аяқ-танғанша қозылы қой ауылдан ұзап жайылмайды деген сөз. Ал қойлы ауылдың төңірегі бәлендей отты бола қоймайтынын білесіңдер. Малдың аузынан тұяғы жеміт. Күнделікті өріске шығарда, қайтарда ауыл маңының шаңын шығарады. Демек, жас төлдеген мал күнде аш құрсақ. Өзі қыстан әзер шықкан саулықтың көкке тойып, тез оңалуын тежейді. Себебі жер от болғанның өзінде төлі соңына ерген мал алаңдап жайыла алмайды. Мекіреніп қозысына бара береді. Мұны бір деңіз.

	Екіншіден, ертеден қара кешке дейін қозысы сора берген қойда не қалады? Өзі аш, өзі арық қойдың қанша сүті болсын. Содан уызға жарымаған қозы енесінің желінін түрткілейді де жатады. Бұл қозы үшін де қиын. Уы-зына жарымаған қозының өсуі де баяу, аурушаң болады. Және әлі отықпаған қозыны тәлтіректетіп, өріске шұбырту да обал. Шаршайды, шөлдейді. Бала неме бұйығып жата кеткенді қалайды. Енесі сүйрелеп жатқызбайды. Оған өріс – жүріс керек. Міне, сәйкессіздік деп осыны айтады. Екінің бірінде қозы ұйықтап қалып, ит-құсқа жем болатыны да осыдан. Қозысымен жетектескен саулық кеш қоң алады. Күзге салым әзер шыр біткен саулық күйекке де нашар түседі.

	– Әрине, бәрі бірімен-бірі байланысты нәрсе ғой. Сонда да қозыны бөлу үшін де ауыл маңы от болуы керек емес пе, Көбеке?

	– Қозыны бөлсең де, бөлмесең де арық-тұрақ мал үшін де ауыл маңының оты мол болғанға не жетсін. Бірақ қанша оты қалың болғанымен алақандай жердің шөбі қаншаға шыдайды. Түтіп жібермейді ме мыңдаған тұяқ? Мал жайын өз жайынан көбірек ойлаған қазекем қоныс жаңартып, неге көшіп-қонумен жүрді дейсің. Сірә, еріккендік емес болар.

	Ал төлдің жөні бір басқа. Оған айналасы ат шаптырым жердің-ақ шөбі жетеді. Ауылдың бір бетін мал тұяғын тигізбей тың ұстасаң болады. Мәселен мен өзім сөйтетінмін. Қазір Ұлбалаға да солай істе деп жүрмін. Мысалы мына Сазантөбеге қарай шықсаң қоңыр бас, бидай боз, келіншек боз, тарақ боз, сете, ебелек, жусан, күйреуік дейсің бе, әйтеуір қозың жесе де, қойың жесе де ығып тұрған қалың отты көресің. Оны сұйылтып алмау үшін отарды бұл бетке қарай ергізбейміз. Сәл әрірек, Сырға қарай сұғына түссең жантақ, ажырық, мия, кекіре, сүттіген, шырмауық, шағыр, шеңгел дейсің бе және шығады алдыңнан. Келсең-ақ осылар жағадан алады екен деп жүрме, Рыскелді қарағым. Саған айтпағанда кімге айтамыз? Мына Ұлбалаға әйтеуір, білгенімді айтамын. Қазір бұл да тәжірибе жинақтап қалды. Кейде өзара ақылдасып немесе бір пікірге тоқтай алмай дауласып та қалатынымыз болады.

	– Көкемнің айтқалы отырғаны – совхоз бойынша қозыны бөлек жайса дейді. Бұл осы отырған үшеуіміз ғана емес, көп болып шешетін іс. Сондықтан асықпағанымыз дұрыс шығар. Малшылармен, мамандармен ақылдасайық. Қөп талқысына сосын ғана ұсынуға болады. Бұған қалай қарайсыздар?

	Ұлбала әкесіне бір, Рыскелдіге бір қарады. Сосын олардың үндемегенін келіскенге жорыды.

	– Енді мен жүрейін,– деді бас зоотехник қол сағатына қарап.– Қараққа, қырқынның басына жете қонуымыз керек. Әлі талай малды ауылды аралаймыз.

	– Онда жақсы, – деді Ұлбала. – Біз де ертең малымызды айдайық. Тек барған соң қайсыбір жылғыдай күтіп қалмайық. Соны ескеріңіз.

	– Жарайды,– деді Рыскелді машинасына отырып жатып. – Бұрын күтсең де биыл күте қоймассың. Жалғыз депутатымызға жағдай туғызбасақ...

	– Ой, ағай, қойыңызшы. Қит етсе депутаттығымды айта қояды екенсіздер...

	Ұлбала да күлді. Ұялғанынан өзі қызарып та кетті.

	– Көбеке, қош. Жаңағы әңгімеңізді тағы бір ойланып көрейік!

	Машина қозғала берді.

	* * *

	– Көке, кешегі журналист кісі қайтып кетті ме?

	– Иә, сендердің арттарыңша-ақ Мамақовқа кеткен. Бүгін таңертең қайтып келмекші болған. Оны неге сұрадың?

	– Анау Жанкел жақтан бір машина көрінді. Содан ойыма түсті.

	– Е, онда сол шығар.

	Көпжан Ұлбала сілтеген жаққа қарады. Совхоздың бас мал дәрігері Өстемір Ескеровтің машинасы үйге таяп қалыпты.

	– Мынауың Өстемір ғой. Қырқынға бара алмайтын қойларды көруге келем деген. Алдынан шық, – деді Көбекең. Машина кілт тоқтады да, ішінен үш адам түсті: Өстемір, журналист, шофер.

	– Ассалаумағалейкум!

	– Уағалейкумссалам!

	– Қане, үйге жүріңіздер, – деді Көпжан алға түсіп.

	– Біз шаруаларыңызға бөгет болмайық. Ерте келгеніміздің өзі осы болды. Ұлбала малына жүргелі тұрған сияқты ғой. Біз де ере кетейік. Өрісте-ақ сөйлесе береміз ғой, – деді журналист Өстемір мен Көпжанға кезек қарап.

	– Қой, бір шай ішпей қайда барасыңдар? Ұлбала кете берсе артынан-ақ бармайсыңдар ма, Өстемір?

	– Жоқ, Көбеке. Мына жігіт те асығыс екен. Қазір Ұлбаладан қалмайық. Сәті түссе қайтарда соғармыз. Қане, Ұлбала машинаға отырайық,– деп Өстемір билік айтты. Әлгі үшеуге Ұлбала қосылып, енді төрт кісі машинаға қарай беттеді.

	– Мен уақыт жоғалтпай мал жайын айта берейін, – деді Ұлбала машинаға мінген соң.

	– Қойым – қара жакет сортын беретін қаракөл қойы. Бұл ең өтімді, ең қымбат сорт. Оның қозысынын бұйрасы біркелкі, башай-басына дейін бұйрасы жазылмайды. Біздің совхоз осындай қара жакет сортын беруге маманданып жатыр. Қой санын өз төлі есебінен көбейту жөніндегі көрсеткішім совхоздағы ілкі-алды көрсеткіштің бірі. Биыл отарымдағы 903 бас саулық 630 қозы ертті. Оның 410-ы ұрғашы. Яғни әр жүз саулықтан жүз қырықтан төл алдым да, соның тең жартысын өсіру үшін алып қалдым. Бір айта кетер нәрсе – төл бағу азап. Түлкі, шибөрі жейді. Жылдан-жылға қасқыр да көбейіп келеді. Ұйықтап қалса күшіген, қара құс сияқты құстар да жау. Қойшының қозыдан қашатын себебі осы. Төл өсірудің бейнетінен қорыққан қойшы қозыны елтіріге көбірек сойып, қолын аршығысы келетінін де жасыруға болмайды. Бірақ төлді мен қалдырмасам, басқа қалдырмаса мал басы қалай көбейеді? Рас, қозысы сойылып, салт қалған кой тез әлденеді. Малдың тез ет алып, жедел ширығатын кезі – көктем. Өйткені, көктемде көк жейді. Әрі маса-шыбынсыз, күн салқын айларда мал алаңсыз жайылады. Сонда үш жарым-төрт ай қозы ерткен саулық пен қозысын туа сойып жіберген бойдақ қойдың күйін салыстырып көріңіз. Қозының ерте бөлінуі болашақ мал өнімінің негізі деп те қарауға болады. Ал менің пікірімде екі жағын теңдей ұстау керек сияқтанады да тұрады. Төл де керек, ал ол төлдің мол болуы үшін малдың семіз болуы да қажет.

	Бұлар жеткенде Ұлбаланың отары Көлқұдыққа таяп қалған екен. Малға жақындаған кезде Өстемір шоферіне:

	«Мал әдемі жайылып жатыр екен, үркітіп жіберерсің. Мына сол жағыңдағы бұйратқа қарай бұр», – деді. Машина қалың жусан түбіріне сүріне-қабына секеңдеп жүз метрдей қиялап барды да, кілт тоқтады.





– Ал мен сізге тағы не туралы айтып берейін? – деп тілшіге қарады машинадан көп ұзамай сары шағылға отыра кеткен Ұлбала.

	– Әуелі жаңа жолда айтқан әңгімеңізді және бір қайталаңыз. Соны жазып алайын.

	– Артист сияқты бір айтқанымды қалай қайта айтамын? Одан да басқа бірдемелер айтсам қайтеді. Жаңа ғана айтқан сөздерімді қайталау бір түрлі...

	– Жоқ, сіз қысылмаңыз. Жаңа машинада жап-жақсы айттыңыз ғой. Солай баяндап берсеңіз болады.

	Тілші дыбыс жазатын қобдишасын ашып, түймелерін басып, микрофонын тосты. Ұлбала әлгі айтқандарын түп-түгел қайталап шықты.

	– Осымен қоямыз ғой? – деді Ұлбала тілшіге.

	– Жоқ, бұл сіз туралы радиоочерк болмақшы. Радиодан сізге арнап жиырма минуттай уақыт бөліп отырмыз. Жаңа өз даусыңызды жазып алдық. Енді диктор оқитын материал керек.

	– Ойбай-ау, бүкіл радиода істейтін қызметкерлеріңіздің бас-басына сыбаға алып бармақшымысыз?– деп Ұлбала сылқ-сылқ күлді.

	– Жоқ. Ол не дегеніңіз?! Тек кеше қойға қасқыр шапты дегенді құлағым шалып қалып еді, сол эпизодты айтып берсеңіз болғаны.

	– Менің өз ойымша қойға қасқыр тиді деудің өзі ұят. Жақсы қойшымын деген адам мұны ар санауы тиіс. Бірақ бір жыл, екі жыл, бес жыл емес. Ондаған жылдар бойы мал соңында жүрген қойшыға не кездеспейді десеңізші!

	Ұлбала айтар сөзін қимағандай бір түрлі қысылып, жер шұқыған қалпы біраз отырып қалды. Әлден уақытта барып баяу сөйлеп кетті.

	– Адам өміріндегі ірілі-ұсақты қуаныш, реніш, қорқыныш, күдік, уайым, сағыныш, сәтсіздік, олжа сияқты жайлар түгел есте сақтала бермейді ғой. Бір есептен ұмытылып кеткені де жақсы сияқты. Әйтпесе соншама оқиға, фактілерді жадыңда сақтап, ұмытпай жүрудің өзі де кісіге салмақ, жүйкені, миды қажытатын ауыртпалық болар еді. Бірақ сол шытырман оқиғаның ғұмыр бойы адамның есінде еріксіз жатталып қалатын сәттері болады екен. Соның ішінде де әсіресе шалыс басқан қадамың, немесе тосыннан тап болған жайсыз жағдай естен шықпайды ма деймін. Әлде мен сол бір сәтсіздігім үшін өзімді көбірек кінәлап, өзімді айыпты сезінгендіктен бе әйтеуір еш ұмыта алмаймын. Бәлкім, әлі жас, тәжірибесіздеу болғандықтан қатты үрейленіп, күйзелгендігімнен де шығар.

	Біздің ауылда әсіресе күзде, көктемде Арыстанды қарабастың желі жиі тұрып, қатты қара суық болады. Бұл жел бізді жылдың төрт мезгілінде де қатты қинайды. Бір тұрса кейде тіпті он-он бір тәулік толассыз соғатын бұл дүлей жел қыста суықты зорайтса, күз бен көктемде қара суықты күшейтеді. Ал жаз айларында онсыз да жер әлемнің тандырын кептірген аптапты асқындырады. Желдің кесірін көп айтып кетті ғой демеңіз. Асырыңқырап айтсам біздің шаруашылықтарымыздың табысын тең жара төмендетіп жүрген осы жел. Осы өңірдегі барша жұрттың арқасына аяздай батып, әбден ығыр қылған бәлекет болған соң айтамын да. Ол өзге жердің желіндей жай тұрып қоя салса да ештеме демес едік-ау. Бұл құрығыр қыста жердің қарын суырып, қара тақыр етеді де, көктемде қылтиып жаңа өсіп келе жатқан көкті жердің бір қабат топырағымен қоса сыдырып кетеді. Қойшы, әйтеуір, осы желден көрген азап пен қорлықты табиғаттың басқа бірде-бір қылығынан көргеніміз жоқ.

	Мұны тәптіштеп айтып отырғанымның бір себебі – қойшыға қырсық көбіне осы жел тұрғанда жабысады. Маған да солай кезікті...

	Ұлбала сол бір оқиғаны қайта есіне алғысы келмей-ақ отыр. «Мейлі айтқың келмесе айтпай-ақ қойшы», – дейтін біреу табылар ма екен деді ме, жанындағыларға қарады. Бірақ олар әңгіменің ең қызық жеріне енді келдік деп ентелей қалыпты. Әсіресе шофер жігіт пен журналистің тағаты таусылып-ақ отыр екен.

	– Жаздың бас айы еді, – деді Ұлбала самарқау кейіппен. – Әлі шілде түспесе де сол жылы күн ерекше ыстық болды. Ертеңгі, кешкі салқында болмаса қой бейшара күн ұзын екі бүйірін соғып, бірінің бауырына бірі басын тығып ұйлығып жатып алады. Қырық-қырық бес градус ыстықта жануарлар жанын қоярға жер таппай кетеді ғой...

	– Сонда қалай, мал көлеңкелейтін ештемелеріңіз жоқ па? – деп қалды журналист.

	«Мына сұрағы жақсы болды. Әңгіме тақырыбын бұрып кету үшін себеп табылды», – деп ойлаған Ұлбала тілшіге тіктеп бір қарап алды да:

	– Торғай көлеңкелерлік бұтасы жоқ қу далада жүз-жүздеген қора қойға сая қайдан табылсын.

	Осындайда ойға қаласың. «Бұл күнде қой мен қойшыға барлық жағдай жасалған, не керектің бәрі бар», – деген сөзді жиі есітеміз. Қайдағы! Қой мен қойшының мұңы таусылар ма?! Мәселен, әлгідей аптапта қой паналайтын құрастырмалы ашық бастырма болып, оны малдың өрісіне қарай жайылымның немесе құдықтың басына құра қойса қойдың өнімділігі де арта түсер еді-ау деп ойлаймын.

	– Оны қалай түсінуге болады? Өзіңіз мал маманынша құлшынып барасыз ғой? – деді тілші.

	– Қойшыны мал маманы емес деп кім айта алады? Білген кісіге маманның үлкені – малшы.

	– Сіздің мына сөзіңіз мәтел сияқты естіледі екен, Ұлбала. «Маманның үлкені – малшы».

	Жайшылықта сәл ұяңдау да жас көрінетін Ұлбаланың тап қазіргі мына сөздері оның ойы толысқан кемел азамат болғанын, қай шаруаны да ұшқары ойламай тереңнен толғайтын салиқалы шаруа адамы екенін танытқандай еді.

	«Ойпыр-ау, біздің Ұлбала есейіп қалған екен-ау. Мен кешелі-бүгінге дейін неге аңғармағанмын? Мына айтып отырғаны тіпті кейде мал маманымыз деп жүрген біздің де ойымызға келе бермес», – деп ойлады Ұлбаланы үнсіз тыңдап отырған Өстемір.

	Нақ осы сәтте өз ойына әбден беріліп кеткен Ұлбала қарсы алдында отырған Өстемірдің де мөлтек бір ой жетегінде қалып койғанын аңғарған жоқ. Іштей «Ал әуесқой тілшім, әңгіме керек болса мына сөзімді тыңда», – деді де әңгімесін жалғастыра берді. Тілші тырп етпей тыңдап отыр.

	– Бастырманың не үшін керектігін айтайын. Біріншіден, қойдың күнге қатты күйіп күйремеген жүні тез жетіліп, қалың өседі, сапалы болады. Екіншіден, күн қақтап өлтіріп бара жатқан мал әлсін-әлі суға жүгірумен болады. Яғни суды көп керексінеді. Бір құдықтан кезек су ішіп, лаждап отырған қойшы ауылға бұл да оңай тауқымет емес. Үшіншіден, шамамен түскі он екіден кешкі беске дейін қой жайылмайды десе де болады. Ыс-тықтан бас сауғалап үйездеумен әуре. Ал жайылмаған мал қоңды болады, ісім оңды болады дей қоймассыз.

	– Жаз айларында қойшының күндіз дамылдауына мүмкіндік бар екен ғой онда?

	– Қой дамылдағанмен қойшыда демалыс жоқ. Оның құрттағаны, тұяғы немесе бидай өсіп ақсағаны, шөп тиіп көзі ағарғаны, сирек те болса желінсауға ұшырағаны болады. Қойшы соның бәрін мал үйездеп жатқанда, қой үркіп қашпайтын кезде ұстап көріп, бірін құрттаса, екіншісінің тұяғын кесіп, үшіншісінің бидайын сылады, төртіншісіне дәрі-дәрмек қолданады. Сөйтіп, қойшы жазған күндіз мандырымды жайыла алмаған малын аяп, енді оны түнгі салқынмен жаюға кіріседі.

	– Ұлбала, бағанағы жылжымалы ма, көшпелі ме көлеңкелік бастырма салу жөніндегі ойыңды түгел айтпадың ғой.

	– Арғы жағы түсінікті емес пе? Оның несіне күдіктеніп, күмілжи береміз.

	Ұлбаланың қастар қабағы жиырылыңқырап барып, қайта ашылды. Оң жақ көзін жаба түскен, қайратты қою қара шашын саусақтарымен салалай тарап кейін бір серпіді де, бар іске нақ осы Өстемір кінәлідей-ақ оған назарын тіктеп, тесіле қарады. Ұлбаланың тап осылай ашылып, көсіле сөйлегенін көрмеген Өстемір кәдімгідей ыңғайсызданып қалды. Қарсы дәлел айтып, тойтарып тастауға бір оқталды да, сол замат өзін-өзі тежей қойды. Қой, бұл бала ашылайын деген екен. Әрі айтып отырған әңгімесі де негізсіз емес. Ендеше бетінен алып, тауын шақпайын. Айтсын»,– деп тоқтады. Сосын Ұлбаланы жетектей түсу үшін әдейі аңғыртсып сөйледі.

	– Ол не дегенің, Ұлбала-ау! Неге күмілжиік.

	Қыз қызынып алған екен. Мал дәрігерінің сөзінің соңын күтпестен киіп кетті.

	– Әйтпесе неге «ойыңды» деп көкесін көрсетесіз. Өздеріңіз ойланып, істемеген соң айтып отырған кісінің сөзіне құлақ асу керек емес пе? Біздегі бір жаман әдет осы. Күнде өзіміз көріп, қажеттігін өзара айтып, мақұлдасып жүрген нәрсенің өзіне қол ұрмаймыз. Қашан басқа бір облыста бастама көтеріліп, жоғарыдан «сендер қайтесіңдер» дегенше көзімізді сүзіп отыра береміз.

	Бағанадан бері айтса айтсыншы деп, әңгіме тізгінін әдейі Ұлбалаға беріп қойып, сөз тыңдап отырған Өстемір осы мезет бірер қозғалақтап қалды. Өздері бала санап шаруа жайымен көп ақылдаса бермейтін Ұлбаланың ойы ірілеп қалғанына анық көзі жетті. Кеше ғана шопан таяғын қолына алып, дербес отар иеленген қыз баланың, кесіліп, көсем сөйлей жөнелгеніне разы көңілмен рақаттана күлді.

	– Ой, қалқам-ау, сонда не қыл дейсің? Нені көрмей қалдық?! Дәлеліңді айтшы өзің!

	– Дәлел де табылады. Қайсыбір жылы шұбартаулықтардың бастамасы деген шықты емес пе?

	– Иә, ол қазір де мәнін жойған жоқ қой. Жақсы бастама!

	– Сол жақсы бастаманы алғаш көтерген, тұңғыш нышанын көрсеткен өзіміздің мына тұрған «Темір» совхозы, сол совхоздың Айтбек Мұсаев сияқты жас шопандары емес пе еді?

	Ұлбала «Осы шындықты мойындайсың ба?»– дегендей қатар отырған Өстемірге жалт бұрылып, тура қарады. Жайшылықта аздап мұңдылау көрінетін үлкен қара көздері танадай жалтырап, жалт-жұлт етеді. Екі бетінің ұшы да күрең тартып, әрлене түскен.

	– Иә, комсомол-жастар бригадасын құрады екен деген әңгімені естігеніміз қашан! «Темір» совхозында сол алғаш құрылды да ғой деймін. Бірақ қолдаушы табылмады ма, ғұмыры қысқа болды. Содан арада біраз жылдар өткен соң Шұбартаудан барып бір-ақ бұрқ етті ғой. Сірә, «Темір» совхозында бастама көтерілген тұста оған қажетті алғы щарт, әлеуметтік-экономикалық жағдайымыз жетпеген болуы керек. Ал күні келгенде...

	– Сонда мен айтқалы отырған жайды да «Әлі күні жеткен жоқ, заманы туса тағы бір жерден бұрқ ете қалады», – деп жылы жауып қоймақшысыз ғой.

	– Айналайын-ау, соның бәріне мен кінәлідей-ақ қатты шүйілдің. Өзіме қатысты әңгімеңді айтсаңшы, – деп енді Өстемір араша сұрағандай болды.

	Бірақ көптен айта алмай көкейінде көгендеулі жүрген ойы бір ағытылған соң бой бере ме? Ұлбала бастырмалатып айта берді.

	– Өзіңізге де, өзгеге де тиесілі сөзді сіз тыңдайсыз, Сізден асып қайда барамыз? Берісі совхоз, әрісі аудан мен облыс арасындағы дәнекеріміз Сіздер деп білеміз. Айтыңыз, ақыл қосыңыз. Бүгін мен үндемей қалсам, ертең сіз тіс жармасаңыз сонда біздің кемімізді кім толтырады, тілегімізді кім жүзеге асырады? «Қойшы, менен де басқа біреу айтар. Менен де бөтен біреу жеткізер»,– дейтін жалған жалпақ шешейлік бізді кейін тарта беретін.

	– Мақұл, айтшы әлгіңді Ұлбалажан. Қолымнан келгенінше сөзіңді індетіп көрейін.

	– Жоқ, бұл сөзді індету емес, міндетім деп біліңіз. – Солай-ақ болсын, – Өстемір мен тілші біріне-бірі қарап жымиып қойды.

	– Ендеше былай. Бұл – күні бөлекше ыстық біздің аудан малшылары үшін аса қажет нәрсе. Рас, азын-аулақ шығын керек. Бірақ шығынсыз кіріс бола ма! Тіпті күнде көріп жүрген тіршілігімізден-ақ бір мысал айтайын. Диқан болашақ мол өнім алу үшін жерге қаншама тер төгеді. Тіпті қолындағы маржандай дәнін де жерге төгеді емес пе?

	– Ұлбалажан, сен едәуір есейіп қалыпсың ғой, – деді қойшы қыздың сөз саптауына тәнті болған Өстемір.

	– Айта бер, ақылдасқан жақсы. «Ақыл – жастан» деген.

	– «Дау қарындастан» дегені және бар ғой. Мына шынашақтай қыздан бәлеге қалдым-ау демесеңіз болды, аға! – деп Ұлбала күлді. Оған қасындағылар да қосылды.

	– Жоқ, ә! Ол не дегенің. Жастардың жақсы іске құлағы түрік жүреді. Жаңашылдық жасқа тән қасиет. Айта түс.

	– Малға көлеңкелік бастырма қажет дедім ғой. Ол қай жерден тұрғызылу қажеттігін әр қойшы өзі таңдасын. Мәселен, маған салса мұндай қалқаны ескі қора-қопсыдан аулақ, өрістегі құдықтың төңірегіндегі ай та-қырдың біріне қондырар едім. Неге дейсіз ғой. Күн ысығанша жайылған малды өрісінен шалғай келеңкеге айдап жеткізу де оңай емес. Мұндайда әлі енесін еміп, сүтке бөгіп жүрген қошақандар қойға ілесе алмай еріншектеп жата береді. Мал да жүрмейді. Ескі қора-қопсыда кене көп. Желініне, құлағына жабысып жатқызбайды.

	Ай тақырға салатыным – кебірлі, қоқысты жердегідей емес, малдың дені сау, жүні таза болады. Сирек те болса шығынға ұшырататын жылан секілді бәлекет те жоқ. Құрастырмалы болсын дейтініміз – ол да малдың қамы. Қоныс ауыстырғанда, өріс ауыстырғанда жиып алып, екінші орынға қондыра қоятын болсақ деймін ғой. Мұндай бастырма жазда ыстықтан сақтаса, күз бен көктемде қатты жауыннаи қорғаса, желге, тосын соғатын боранда ықтасын емес пе? Жусаннан биік бұтасы кем біздің жер жағдайымыз үшін осындай бір лыпа қажет-ақ секілденеді.

	– Мынауың талқыға салып, ойланатын нәрсе. Сол шіркін сондайлық қымбатқа түсе де қоймас еді-ау, ә? – деп Өстемір Ұлбалаға ойлы көзбен қарады. Бірақ сол сәт оның көзі Ұлбалада отырғанымен ойы болашақ бас-тырманың егжей-тегжейіне ауып кетіп еді. «Япыр-ау, күні бүгінге дейін неғып біздің ойымызға келмеген өзі? Мына қаршадай қыз айтпаса жүре бермекшіміз бе? Қанша жыл мал арасында жүргенде қойды көлеңкелететін бастырма керек дегеді тірі жаннан естісем бұйырмасын. Ал былай тереңірек ойласақ, Ұлбаланың сөзі дұп-дұрыс. Мен бұл әңгімемізді аяқсыз қалдырмайын. Айтайын совхоз басшыларына. Мал бағудың ғылыми тұрғыда, ғылыми негізде жүргізетін кезі жетті деп жүрген директорымыз Елемесов не дер екен? Елер бұл сөзді».

	Ұлбаланың бұл ойын кешегі жиналыста айтпай бүгін Өстемірге ғана жайып салуында мән бар. Бұрыннан көкейінде жүрсе де тіс жарып жан адамға айтпаған соң кеше шаршы топта әй жоқ, шәй жоқ көктен түскендей етіп қойып қалуға жүрексінді. Кім білсін, біреу болмаса біреу «Депутаттығыңа болайын, айтып тұрған әңгімесінің түрін қара», – деп жүрсе ол да қиын ғой. Сондықтан әуелі осы Өстемірге айтып көрейін деген.

	Өзі мектеп бітіріп шопан таяғын қолына алған сонау жетпіс төртінші жылдан бері осы совхозда тапжылмай жұмыс істеп келе жатқан мал маманы Өстемір ғана. Ал өзгесі директорынан бастап әлденеше рет алмасты. Көне көзден қалғаны да осы Өстемір. Содан ба, жоқ мал дәрігері болғандықтан жиі келіп, мал жайын күнде әңгімелесіп, ақылдасып жүргендіктен бе, әйтеуір Өстемірді үй ішімен жақын тартады. Одағай мінезі жоқ, баяу да болса баппен сөйлейтін осы бір ақ құба, ашаң жүзді жігіт Ұлбаланың әкесі Көпжанға да әу бастан-ақ ұнады. Ұшырасқан сайын бар жағдайын айтып шүйіркелесе кетеді. Өзге мамандардай «ат үстінен» қайтпай қора-қопсыңды аралап, жаман-жәутік малдарыңа дейін қарайды. Дәрі-дәрмек береді.

	«Мал бақпаса да мал жайын тәуір біледі, мал докторы емес пе?» – деп Көпжан ризашылығын айтып та отырады.

	– Әне, біздің Темірболат та жетті, – деді Ұлбала өздері отырған дөңеске таса бетінен ақбоз атпен өрлеп келе жатқан көмекшісін көргенде.

	– Қалай тез келіп қалды? Жаңа біз шыққанда ауылда емес пе еді, бұл жігіт?– деді тілші бұрылып.

	– Қойшының тоғыз тарау жолы бар, төтесімен келген ғой. Тіке жүрсе ауыл тиіп тұр, – деп Ұлбала түсінік берді. Сосын анадай жерге ақбоз атын байлап, бері жүрген жігітке:

	– Жақсы келдің, Темірболат. Біз де әңгімелесіп болып қалдық. Қазір мына кісілерді алып, ауылға қайт.

	– Неге, Ұлбала, малда мен-ақ боламын ғой. Кісілермен өзің барғаның мақұл емес пе?

	– Жоқ, сен ер-азаматсың ғой. Шай-суын құйып берерсің. Біздің көкем ондайға жоқ, – деп Өстемірге күле қарады. Ұлбаланың бір-ақ сөйлейтін мінезін білетін Темірболат қарсылық айтпады.

	– Онда атты қайта ерттеп берейін, – деп Темірболат ақбозға қарай кетті. Ақбоздың үстіндегі ер-тоқымы да қызға лайық сәнді, жып-жинақы екен. Ерге жапқан мақпал қызыл көрпеше ақбоз атқа сән үшін әдейі салыныпты. Күмістелген жүген мен жалтыраған үзеңгі қағылған молтақ бас сары шеге мен әсемдік үшін жүргізілген жез жұлық күнге шағылысып, көз тартады. Жер тегіс болса да қауіпсіз болсын деп айыл тартыпты.

	Өстемір осы ой ізінде қанша отырып қалғанын аңғармапты. Ұлбала «аға» дегенде ғана селк етіп, ойын тежеді.

	– Менің малым ұзап кетті. Жүрейін. Ал жаңағы айтқандарымды ойланып көрерсіз. Бірақ Ұлбаланың мұнысы несі, тіпті тасыраңдап кетті ғой деп ренжімеңіз, – деді де орнынан тұрып;

	– Ал тілші ағай, ауылға барып ас-су ішіп аттаныңыз. Ұлбала қарындасыңыздың күнделікті кәсібі, жүрер жері осы. Бағанағы сөзіме тағы не қосып, не қоятыныңызды енді өзіңіз білерсіз. Қош, келіп тұрыңыздар, – деп қолын ұсынды.

	– Жаңағы әңгімені мен ойланып қана қоймай, өзгелермен ойласып та көрейін. Хабар өзімнен болсын.

	Өстемір осыны айтты да, анадай жерде тұрған машинасына қарай жүрді. Сосын он-он бес қадам барды да кілт тоқтап, Ұлбалаға бұрылды.

	– Ұлбала!

	Ақбоз атты алшаңдата жөнелген қойшы қыз «Тағы не болып қалды», – дегендей атының басын оқыс бұрып, сөзге құлақ тосты.

	– Ұлбала-ау, бағанадан бері қайдағы-жайдағыны айтып сенің малыңның жағдайын сұрамаппын ғой. Әнеугүнгі қойларың қайда?

	– Ауылда, қорада. Бастырма салынса малдың жайы жаман болмайды, – деп әңгіменің артын әзілге бұрды да, малына қарай шаба жөнелді.

	Нәп-нәзік қыздың ер-азаматқа тән мына қайсар қылығына іштей риза болған Өстемір ауыздығымен алысып бара жатқан ақбоздың аяқ алысын қызықтап тұрды да, манадан қолына ұстап жүрген қайыс белбеуімен өз қонышын сарт еткізіп бір қағып қалды. Сосын екі жігітті ертіп машинасына келіп отырды.

	Ұлбала отарына жеткенде – қой Көлқұдықтың солтүстік батысындағы бұйратқа ілініп қалған екен. Қойына қасқыр шапқан сол күннен бері қанша күз, қанша көктем кетіп, жаз келсе де нақ осы бұйраттан қасқыр ма, тағы бір бәлекет шыға келетіндей тіксіне қарайды. Содан қайтып ойына алмайын десе де сол бір сұм сурет көлбеңдеп көз алдына келе береді...

	Оның үстіне әлгі бір тілші де қасақана қадалып сұраумен болды. Осы журналистердің қойшы өмірінен бөлекше бірдеңе іздейтіні несі екен? Қойшының аман-есен, малы түгел отырғанынан қойына қасқыр шаптырып, немесе боранда қалғаны қызық болғаны ма? Қойшы еңбегінің ауырлығын, қиындығын сондай бір тосын оқиғасыз көрсетуге болмай ма?

	Е, неге болмасын. Тек радио тыңдап, газет оқитындарға қызық, тартымдылау болар ма еді дейді ғой. Бәлен жыл бұрын өткен оқиғаны айтып бере салмай несіне қысылдым?..

	Сол замат машина дүрілдегендей болған соң Ұлбала ауыл жақтан келетін жолға қарады. Жанағы Өстемірлер қайтып келеді екен. Атын тебініп, Ұлбала да қарсы жүрді.

	– Ұлбала, мына қағазды қол қойдыруға ала келіп едім.

	Ұмытып қайта әкетіп барады екем.

	– Қай қағаз, тоғайға байланысты ма?

	– Иә, депутаттың қолы керек екен. Ақыры қойдырған соң Жоғарғы Советтің депутатына бір-ақ қойдырайын деп ем. Оның үстіне басы-қасында жүрсің, білесің...

	– Мұны аяқсыз қалдырмайық. Дәл іргемізде, өз ауданымызда Сырдың сағасында тұрған тоғайды еңбекшілер демалысы үшін пайдалануымыз керек. Бұл мәселеде табандылық көрсетпесе болмайды. Өнеркәсіпте істейтіндер тыныққанда совхоз еңбекшілері неге тынықпасқа. Сосын анау Божбандағы санаторийді де барынша пайдалануымыз керек, – деп сөйлеп тұрып қолын да қойды.

	– Ал енді сіздерді мен бөгейін. Жаңа мына тілші ағайдың тілегін орындамаппын ғой. Бес минут кідіріңіздер. Тез айта қояйын. Бағана қай жеріне келіп едім...

	Ұлбала бағана осы әңгімені бастап, содан қай жерінде үзілгенін ойлап кідіріп қалды.

	«Қой қырық-қырық бес градус ыстықта жанын қоярға жер таппай кетеді, – дегенсіз деп тақ ете қалды көктен іздегені жерден табылғандай қуанған тілші.

	– Иә. Ендеше күндіз жөнді жайылмаған мал түнде жатпайды. Содан мал қамын ойлаған шопан сіздерше айтқанда түнгі «сменаға» шығады, – деп күлді Ұлбала.

	Тілші жігіт сөйлесем тағы бірдемені бүлдіріп алармын, айта берсінші деді ме, тіл қатпады. Сәл жымиды да, Ұлбаланың айтқандарын айтқанынша қойын дәптеріне түсіре берді.

	Түні бойы мал соңында бірде жаяу, бірде ат үстінде ұйқысыз жүрген соң қойшыға сусын да керек, тамақ та қажет. Сондықтан сусыным мен жол азығымды ат дорбама салып, осы ақбоз астымда, қойға шықтым...

	Шіркін, құмның жазғы түні керемет қой! Күні қандай тамыз, аңызақ болса да түні қоңыр самал ескен сап-салқын. Тіпті таңға жуық денең түршігеді. Ондайда мұп-мұздай шағылға жата қалып, бат-бат кесіртке сияқты, құмды кесіп-кесіп жіберсең сүйемдей қалыңдықтан әрі жып-жылы құм шыға келеді. Сол жылы тапқа арқаңды төсеп, шалқалап жатып қара көгіс тартқан түнгі тұнжыр аспанға көз тігіп, қиялға берілгенді айтсаңшы! Жер от болса көп ұзамай айнала жайылған мал әлі сөлі арылмаған шөпті бырт-бырт үзіп дәл қасыңда жүреді. «Мынау не іздеп жатыр», – дегендей анда-санда басын көтеріп саған аңтарыла қарап қоятынын қайтерсің. Түнде жапан далада жалғыз жүрген қойшыға жануар қара қой да ес қой. Бірі маңырап, бірі пысқырып бәрі де сені төңіректеп жайылып жатқанын сездіргендей. Сонау шетте екі мүйізі үлкен екі тілік қауындай қайқы көк серке мойнындағы мыс қоңырауын шөпке сүйрете дыңғырлатып жайылып, бірте-бірте ол да жақындап келе жатқанын дыбысынан аңғарып жатыр. Сонау ылдиға аяғын шідерлеп, шылбырын сүйретіп жіберген ақбоз да арқандаулы тұрғандай бір орнынан қозғалмай, шаншыла жайылып тұр. Шыбын-шіркей, маса-сонасыз салқын түнде ол да келіншек боз, тарақ боз, кеде аралас ескен қалың отты алаңсыз қарбытып жатқан тәрізді.

	Екі көзі аспанда. Самсаған сансыз жұлдыз. Бала күнінен бері қанша қараса да құмардан шыққан емес. Әр қараған сайын бір жаңалық тауып, жаңа әсер алғандай болады. Анау Жеті қарақшының құйрығынан асып, Оңтүстікке қарай ағып бара жатқан жұлдыз ба, самолет пе? Жоқ, оның екеуіне де ұқсамайды. Өзінің қозғалысы да қызық. Бірде көрінбей кетеді де қайта шығады. Ұшқырын-ай, өзінің! Лезде ұзап барады. Әлгі бір мың бірдемеге жеткен спутниктерінің бірі емес пе екен? Әне, Шығыстан Ай да көтерілді. Жарықтық, қойшының бір серігі өзіңсің-ау. Heгe екенін қайдам, оған Күн өзінен-өзі болуға тиісті нәрседей көрінеді де, ал мына Ай түнде түртінектеп малын қарайтын малшыға нұрын шашып, қол ұшын беретін құдірет сияқты. Сондықтан ба екен Күннен Айды жақсы көретін. «Айды алтынға теңеген атам қазақ та бірдемені біліп айтқан шығар-ау! Сонысына ризамын», – деді іштей.

	Ұлбала баяу әндете берді.



	Ай болмаса аспанда адасады,

	Көтермесе көңілді кір басады...



	Тағы қалай еді, әне бір ән...



	Алтын Айдай ақ сәулешім жанымда

	Жүріп келем өзен бойын жағалай...



	Осылай әдемі ән әуеніне елітіп, қиялмен жатқан бойы көзі ілініп кетіпті. Қанша ұйықтағанын қайдам, шұрқырай кісінеген ақбоз аттың даусынан оқыс оянды. Қыз балаға, оның ішінде де жалпы малшы қауымына тән қағылездігімен жалма-жан ұшып тұрып жан-жағын қарады. Көзіне түскені ақбозы болды. Өзі беткейінде жатқан бұйрат құмды бөктерлеп, мал соңынан ілессе керек, жануар. Селеуі қалың өскен қырқадан енді құлап барады екен. Өзіне қарай тұра жүгірген иесін көргенде басын кекшең еткізіп көтеріп алды да, бұрылып тұра қалып кісінеп жіберді.

	– Ақылдым, арғымағым, – деді Ұлбала дереу түрілген жүгенін шешіп, ауыздығын салып жатып. – Сен кісінемесең қашан оянар едім!

	Ұлбала ақбоздың шідерін алып, тұсауын шешті де, көз ілеспес жылдамдықпен лып етіп қарғып мінді. Екінші аяғын үзеңгіге салар-салмас тебініп қалды. Шылбырын шоқытып бара жатып жинады. Екі жағына кезек қарап жалтақтаумен келеді. Енді байқады, бозарып, саң біліне бастапты. Түу кенереден жоғарылау тұстағы шажырғай бұлт сәл қызамықтана түсіпті. Ал одан сәл төменірек көлбей орналасқан түйдек қара бұлт Ұлбаланың көзіне «Шығар жолың осы болар, менен өтіп қайда барар екенсің», – деп Күннің жолын тосып отырған қарақшыдай бейжағым көрінді. Балдыр басып, бақа жайлаған сасық тоғанның шіріген қара батпағындай кәпірдің түсінің жаманыншы!

	Пейілі жаман қара бұлтты қыр астында қалдырып кетейінші дегендей Ұлбала атының басын босатыңқырап шаба жөнелді. Арыстанды қара бастың желі де көтеріліп қалыпты. Бағанадан бері екі құлағын алма-кезек қанша тосса да ық жағындағы не қоңыраудың даусын, немесе қойдың маңырағанын ести алмағаны да осы желдің қырсығы екен. Келесі қырқаға шыға келгенде бір бәлекет болғанын бірден ұқты. Қоралы қой қақ жарылып, қырғи тиген топ торғайдай біресе толқып қашады, біресе бірін-бірі қаға, бірін-бірі баса кері ұмтылады. Маңыраған қой, жан дәрмені шығып бақырған ешкі, қашқан қой көрінеді.

	Көзін қанша тіктеп қараса да қуғыншыны аңғара алмады. Әйтеуір бар даусымен айқай салып, «айт-айттап» қолындағы таяғын сермеп шауып келеді. Өзінің не жылап келе жатқаны, немесе ат екпініне шыдамай аққан жас екені белгісіз, көзін жас көміп, онсыз да қара көлеңкеде болып жатқан қиқудың сырын ажырата алар емес. Содан қой шетіне әудем жер қалғанда ғана қойға тиген тажалды анық көрді. Қасқырдың дүркірей үріккен қойдың артында қатты жүгіре алмай қалып қоя беретін, қай жерінен тіс салса жұлып алуға ыңғайлы, жаңа қырқылған жалаңаш ешкіні тамақтап кеткенін көрді. Біреуін жайратқан соң екіншісіне ұмтылып, қапталдай бере алқымнан алып, қайырып тастар сәтте де қой жарықтықтай мыңқ етпей жан тапсыратын көмпісің ешкі ме? Өзін өкшелеген қасқырды көргеннен-ақ жан даусы шығып, байбаламға басады екен. Көзіне қан толып, құтырған көкжалға да қажеті сол. Ебелектеген ешкі жазғанның дәрменсіздігіне айызы қанып, екілене ұмтыла-ды. Әне, енді есінен танып, отардан лағып қашқан қара ешкінің соңына түсті, әшейінде мысықша бұғып, жер бауырлай зытатын сақ неме денесін жазып еркін қимылдайды. Шынында да солай ма, жоқ, әлде қиқулап қас-қырға қасқая қарсы шауып келе жатса да жүрегін тоқтата алмай қобалжыған Ұлбалаға қорыққанда қос көрінді ме, әйтеуір, мына бөрінің бітімі бөлек. Жалын күдірейтіп, жүнін дүрдитіп алғаны болмаса өзі көріп жүрген қасқырлардан тым жоталы. Жайшылықта шөмиіп көрінетін бөксесі де қырқаланып, оған көлбей төгілген күлтелі ұзын құйрығы қосылып арланды қоқитып, айбарландырып жіберген. Арыны қатты ақбозбен далбақтай шауып міндірмелеп қалғанда кер ешкіні жанамалап үлгерген қазабат көз ілеспес шапшаңдықпен алқымға азуын салып-ақ жібереді. Екпінімен екі аунап түскен қаракер ешкі ет қызуымен басын бір шұлғып қалды да «ба-ба-а» деп қайта құлай кетті.

	– «Айт, айт!» – деп Ұлбала қасқырға ұмтылды. Бастырмалатып келіп қалған қойшы қызды енді ғана көргендей ешкіні тастай беріп, қалың құмға, Қарақ тауына қарай қасқая тартты. Қарқынымен оқ бойы ұзаған соң енді қиғаштай жүгіріп аттылы қуғыншыға бір қарап алды да «Қолында келтектен басқа түгі жоқ қойшы не қирата қояр дейсің», – дегендей аяқ алысын баяулатты. Бірақ Ұлбала қанды ауыз қасқыр келер қырқадан асып, қарасын жоғалтқанда ғана атының басын тартты. Сосын қасқыр кеткен жаққа бір, артында қалған малына бір қарап сәл кідірді. Еті қызып, еліріп алған ақбоз айғыр басын босатса-ақ ата жөнелуге әзір, лыпып тұр.

	«Ойбай-ау, қашқан қасқырды сонша қуып, малдан қара үзіп кеткенім қалай? Бұл малғұн алдарқату үшін әдейі бұра қашпаса неғылсын! Жалғыз да емес шығар. Қалғандары қоралы қойды баудай түсіріп жатпасына кім кепіл!».

	Ұлбала атының басын шұғыл кері бұрып, отарына қарай құйғыта жөнелді. Міне, қойдың да қарасы көрінді. Қасқыр шапқанда топ-топ, бөлек-бөлек бытырап кеткен отар енді-енді есін жиып, маңырап, біріне-бірі қосыла бастапты. Өзге бәле көрінбейді. Ұлбала қойға жақын келген соң атын тежеп, төңіректі көзімен түгел бір шолып шықты. Үлкен екі топқа жарылып, әлі де үдере үрпиіп тұрған қойдың ортасында әр жерде дөңкиіп үш-төрт қарайған көрінеді. Ұлбала шеткісіне дейін суыт жүріп келді де, аты осқырып үркектеген соң қарғып түсті, ақбозды бір түп қоян сүйекке байлай салып, жаңағы жатқан малға жақындай берді. Осы жақында ғана егіз лақтаған қара ешкі екен. Әлі кеудесінде жаны бар. Қасқыр тамақтаған жерінен қан мен ауа қосыла шығып қорқырап жатыр. Қара ешкінің енді қатарға қосылмасын көрген қыз белбеуіндегі қынабынан пышағын суырып алды да, сол жақ жеңіне әрілі-берілі аунатып сүртіп, ешкінің басын батысқа қарата бұрды. Сосын көкесі Көпжанша қара ешкінің желкесіне аяғын сүйеп тұрып, иегінен сығымдай ұстап, басын шалқайта бере «біссіміллә» деп қайқы қара пышақпен бауыздауынан орып жіберді. Ешкінің басын бір түп жусанға сүйей салды да, келесі қараға жүгірді. Ол да ешкі болып шықты. Одан кейінгісі де ешкі. Ал соңғы қаракер ешкінің қалай жазым болғанын өзі көрді. Қаракер ешкі алдыңғы үшеуіндей емес, жеңілдеу жараланыпты. Сонда да үйелеп қал-ған ба, жоқ шошынғаны ма тұрып кете алмай, сол әрекетпен басын жерге сабалап жатыр екен. Ұлбала келіп демеп жіберіп еді, тез-ақ тұрды. Бірақ мойыны сол жағына қарай қылжиып қалыпты. Есеңгіреп қалса керек, тұруын тұрса да жүріп кете алмай айналсоқтап маңырай берді. Тұла бойы дір-дір етеді.

	– «Жеңіл тұлақ желге ұшар», демекші кіл ешкінің өлгенін қарашы. Енді жау алмайды, қорықпа,– деп ешкінің мойнынан сипады. Сонда ғана байқады, Ұлбаланың өз қолы да қалтырап тұр. Сосын ешкіні сол орнында қалдырып, өзі қақ айрылып әлі қосыла алмай тұрған отарға қарай есікпен төрдей жүргені сол еді қаңғалақтап қаракер ешкі де соңынан ерді. Сол сол-ақ екен, бағанадан бері үрпиіп осы жаққа қадалып тұрған қара қой дүр етіп үркіп, қасқыр шапқаннан бетер безе жөнелді. Бір жақсысы сол – екі бөлінген отар енді өзінен-өзі бірігіп кетті.

	Ұлбала енді асыққан жоқ. Кері бұрылып, өлген үш ешкіні көлеңкелеу жерге жиды. Соңынан әлі еріп жүрген кер ешкіні сол маңға жуандау бір сексеуілдің түбіне оралмайтындай етіп байлады.

	– Көкем келгенше бәрің де осында жата тұрыңдар, – деді бейне кер ешкі түсінетіндей. Сосын ақбозын шешіп, жетегіне алды да, қойға қарай беттеді.

	«Секеңдеген қу ешкіні құртайық деп қаншама айттым. Түбіті керек деп апам жазған көнбейтін», – деп қалды да, өзіне-өзі төрелік айтты. «Осы бір ағаттық істесем болды, дереу бөгде біреуді кінәлағым келетіні несі? Ұйықтап қалған өзімнен көрмей, бізге жылы шұлық, орамал болсын деп ешкі өсірген апамды айыптағаным қай сасқаным? Сол ешкілер болмаса совхоздың қанша малы шығын болар еді».

	Қой шетіне жетіп, ақбозды тұсап жатқанда мойнындағы қоңырауын күмбірлетіп қайқы мүйіз көк серке жетті. Кішкентайынан Ұлбалаға үйір, лақ күнінде алақанынан қант, тәтті нан дейсің бе, не берсе соны жеп дәніккен әдетіне басып келіп тұр.

	– Мә, мә, серкем, еркем, жей ғой, – деп Ұлбала қалтасынан қант алып ұсынды. Бірақ жайшылықта дереу жалмап коятын көк серке бұл жолы қантқа қараған да жоқ. Басынан, құлағынан сипап, тамағындағы салбыраған кос түймесін ұстап еркелетіп:

	– Қорықтыңдар ма, мына мен ғой бәріне кінәлі, – деді де Ұлбала өзін-өзі ұстай алмай солқылдап жылап жіберді.

	* * *

	– Сол бір оқиғадан қалған жаман әсер жойылмай-ақ қойды. Қойшы өмірінде жиі кездесетін көп қиындықтың бірі ғана болса да ұмыта алмайтын сияқтымын. Кім білсін, бәлкім, мұндай киын сәттердің ұмыт болмағаны да дұрыс шығар. Өйткені, өмірдің өзі де сондай қиындықтар мен қуанышты сәттерден тұрмайды ма!

	Ұлбала әңгімесін тамамдап орнынан көтерілді.

	* * *

	Ұлбала өзін күптігей қылып жүрген әңгімелерін бір ақтарып тастағандықтан ба, әйтеуір денесі жеңілденіп сергіп қалғандай ширақ қимылдап, әне-міне дегенше бір отар қойдың алдын қайтарып, Көлқұдықтың батыс бетіндегі шөбі шүйгін татырға беттетті. Қой таңертеңгідей ашқарақ емес, айдағанда да енжар қозғалып, самарқау жайылды. Әшейінде үйірмелей отайтын балғын сете мен келіншек боз, тарақ боздан тап қазір бөгде жа-ғымсыз иіс шығып қалғандай тұмсығымен бірер түртіп өте шығады. Күн ұзын көк шөп жеп құмары қанды білем, енді бірі бұта-бұтаның түбіне аққаудан болып селдірей калған боп-боз раңды үйірмелей жесе, баз бірі тұщына жейтін ащы аңсады ма сиректеу өскен күйреуік, жусанның басын шырпып жүр. Қоңыраулы көк серке жалғыз өскен дәу сексеуілге асылып, кісі бойы биіктіктен шырпысын қыркып жеп түр. Әріректе екі қой жондарын күдірейтіп, бір-біріне айбат шегеді. «Жануарлар кеше ғана сүмеңдеп, көк қуалап әбігер еді. Бүйірі шығып, шыр байлаған соң еліріп шыға келді. Күн қайта ысымай тағы бір он-он бес күн осылай тұрса мал да едәуір қоң жиып қалар еді-ау. «Көктемнің бір күні жылға азық» деген мәтел кей ретте малшы үшін де тауып айтылған сөз сияқты. Көктемде көкке тойып, денесі көпсімеген малдың сонау қара күзге дейін ет алуы қиын. Биыл шегіртке деген бәле жаудай. Әсіресе шөбі қалыңдау жерге аяқ бассаң қиқым болып ұшады. Бірақ әйтеуір «Әр нәрсеге бір зауал» деген рас екен. Ақ бауыр, ала мойнақ керала торғай қаптап кетті. Табиғаттың сол жеміт шегірткесіне қарсы қолданған шарасы болар деймін...»

	Ойды ой түртіп қиялға берілген Ұлбала атынан түсіп, ақбозын тұсады да, ауыздығын алды. Жүгенін түйіп, ұзын қыл шылбырын ат тұяғы басып қырқып жібермесін деп таралғысынан өткізіп, шұбатып жіберді. Өзі жақындау тұрған сүйектілеу сексеуілдің көлеңке бетіне келіп жантайды.

	«Қой төлді екінші қоздағанда көп береді», – дейді. Менімше, жер от болып, күйекке жақсы түссе төлді әр жылы-ақ мол алуға болады. Бірақ өз тәжірибеңнен өзге сүйенерің жоқ. Бүгінгі білгенің ертең тапшылық етеді. Содан да шығар, жұрт жаппай оқуға ұмтылуда. Мен де қойды уақытша жаямын, сосын оқуға барамын деп келіп едім. Кейде кісіні жағдай билейді екен. Көндіге келе біржола мойындап та алдым. Енді еңбекті оқумен ұштастырмасам болмайды. Қой жайын қойшыдан артық білетін кім бар? Бірақ сол білгеніңді тек ғылымға сүйене отырып пайдаланғанда ғана ұтасың.

	«Өз отарыңдағы қойдың жайы болса ештеме ете қоймас еді-ау, – деп біраз ойланып қалды Ұлбала. – Депутат болып сайланғалы мал шаруашылығына байланысты өтетін не қилы жиналыстан қалған емес. Босқа қатыстырып қана қоймайды, пікір сұрайтынын қайтерсің. Білмеймін дей алмайды. Жеке пікірін айтады. Бұл – бір. Екіншіден, мал дауы деген тағы бар. Мал дауы болғанда кәдуілгі қоғамдық малдың жанжалы. Жоғалады немесе өледі. Осының екеуінің де кейде даулы мәселелері көп.

	Жоғалған мал екінші бір қойшының отарынан табылады. Ал ен таңбасы жоқ қара қойды тек «менікі» деп ештемемен дәлелдей алмайсың. Немесе қойшының қырсыздығынан өлген малды совхоздың мал-мамандары шығын еткісі келмейді. Міне, дау осындайдан туады. Мұндайда екі жақ арашашы, билік айтар әділ қазы іздейді. Ол – жұрт сенген депутат Ұлбала. Жүгінуге соған келеді. Тіпті көрші совхоздардан да келетін болыпты. Еңбекшілердің басқа да толып жатқан арыз-шағымдары бар. «Депутат күні» совхоз кеңсесінде отырғанда жер-жерден келген осындай хаттарды қарап, мазмұнымен танысады.

	Жақында мынадай бір оқиға болды. Халық депутаттарының аудандық Советінде еңбекшілердің тұрғын үй, коммуналдық жағдайына арналған мәжіліс өтті де, оған Ұлбаланы арнайы шақырды. Ұлбала республиканың Жоғарғы Советінде де тұрғын үй, коммуналдық шаруашылық, жайын тексеретін комиссия мүшесі, мүдделі адам болғандықтан өзге шаруаларын жиып қоя тұрып, мәжіліске келген.

	Сөйтсе Қазақ ССР-і мен Қазақстан Компартиясының алпыс жылдығы қарсаңында аудандағы тұрғын үйлерді жөндеу, елді мекендердің территориясын көркейту, көгалдандыру мәселесі талқыланбақшы екен. Жергілікті Советтің депутаттары, селолық Советтің председательдері атқарылып жатқан және орындалуға тиісті жұмыстар жайлы айтты. Аудандық Совет тиісті шаралар белгілеп, мәжіліске қатысушылардың тысқа шыққаны сол еді, есік алдында күтіп отырған бір қарт Ұлбаланы көрді де:

	– Қарағым, Қанжігітүбә деген қыз сенбісің? – деді.

	– Иә, ата, менмін. Не шаруамен жүрсіз?

	– Ойбұй, қарағым-ай, не шаруа дерің бар ма? Мына алдыңда тұрған қатқан қара шал өмірге нақ осылай келіп, сол қалпы кетіп бара жатқан жоқ.

	Ұлбала бұл қарияның тегін жүрмегенін, әйтеуір бір шағыммен келгенін ұқты да, әңгімесін тыңдау үшін жұрт көзінен қаға беріс бір оңашалау жерге шығайық деп ойлады. Сосын қарсы алдында тұрған қарияға бір, жанынан өтіп жатқан адамдарға бір қарап қайда барып сөйлесерін білмей сәл бөгеліп қалды. Мұнысын қарт кісі асығып немесе тыңдағысы келмей тұрма деп қалса керек.

	– Қызым мен түк уақытыңды алмаймын. Айтарым – бір-ақ ауыз өтініш еді, – деп жалынғандай болды.

	– Жоқ, ата мен асығып тұрғаным жоқ. Қазір әңгімеңізді түгел тыңдаймын. Тек қай жер ыңғайлы болар екен деп, соны ойлап тұрмын.

	– Ендеше,– деді қарт, – бар қиналып тұрғаның сол болса амалын мен-ақ табайын. Мына арықтың жағасы әрі көгал, әрі саялы екен. Сонда жүрсең қайтеді қызым.

	– Жарайды, барсақ, барайық. Менің көлігім де сол жерде еді, – деп Ұлбала қарияны көлеңкелі көп ағашқа қарай бастады.– Ал енді уақыт оздырмай әңгімеңізді айта беріңіз.

	– Айтсам, мен де өздеріңдей жас күнімде колхоздастыру ісіне араласып едім. Содан бері елу жылдай еңбек еттім. Былтыр ғана пенсияға шықтым. Бірақ шыққаным бар болсын, жарытпады. Пенсия мөлшері кемпірімнің зейнет ақысынан да төмен белгіленіпті. Содан бері бір сыпыра табалдырықты тоздырдым. Тек нәтижесі шамалы. «Көрейік, сөйлесейік, кейінірек соғыңыз», – деген шығарып салма сөзден артық олжам жоқ. Содан әнеугүні біреулер: «Сол депутат қызға жолығыңыз, бір көмек болса содан болады», – деген соң кешелі бері сенің жолыңды тосып жүрген жайым бар, шырағым. Жаңа өзіңді көргенде айрылып қалмайын деп жата-жабысып жүргенім сол еді...

	Ұлбала қарт кісінің әңгімесін мұқият тыңдап болған соң қайдан келгенін, аты-жөнін, қашан, қайда жұмыс істегенін түгел қағазға түсіріп алды.

	– Ата, селолық Советіңіз бен совхозыңыз не дейді?

	Жолықтыңыз ба?

	– Ол не дегенің қалқам, оларды ығыр қылған шығармын.

	– Пенсияңыз неге аз тағайындалды дейді олар?

	– Мен құрығанда сонысын білмей құрып жүрмін ғой, шырағым-ау. Себебін білсем жауабын да табар едім...

	– Жақсы ата, уайымдамаңыз. Мен де көрейін, – деп күлді, Ұлбала. – Жауап өзімнен болады. Аты-жөніңізді жазып алдым.

	– Хабарды өзіміз-ақ білер едік қой...

	– Жоқ, әуре болмай жата беріңіз.

	Талай уәдеден жүрегі шайлығып, ерқашты болып қалған қарт Ұлбалаға сенерін де, сенбесін де білмей аңырып тұрды да қалды.

	Ұлбала бұл істі кейінге қалдырғысы келмеді. Дереу аудандық әлеуметтік қамсыздандыру бөліміне кіріп, қарттың документтерін көтертті. Қария еңбек еткен шаруашылық басшыларымен сөйлесті. Аудандық атқару комитетінің председателі Сейсенбек Кенбаевпен де ақылдасты. Еңбегі еш кетпеді. Қарттың пенсия мөлшерін арттыруға негіз боларлық деректер де табылды.

	Жақында Ұлбала хат алды. «Қарағым Ұлбала, – деп жазыпты Балтакөл селосында тұратын Сейітқұл қарт. – Өзегімді жарып шыққан өз баламнан артық қызмет көрсеттің. Бұрынғы пенсияммен де көштен қалып, аштан өлмейтін едім. Тек бір жүріп теңдей еңбек еткендер өзіңнен артық зейнетақы алғанын көргенде бір түрлі қорланып қалады екенсің. Сол қу намыс еді ғой түрткілеп тыным бермей жүрген. Еңбегім жанды. Рақмет, балам. Көсегең көгерсін. Арнайы келмесең де жолың түсе қалса жаман атаңның шаңырағын көріп, бір кұман шайын іше кет».

	«Еңбегім жанды», – депті. «Өзім азды-көпті еңбек сіңірген мына шаруаның нәтижелі болғанына мен де әлдеқандай болып қалғаным жоқ па? Шіркін, кім-кімнің де игілікті еңбегінің жемісті болғанына не жетсін!»

	Ұлбала осылай деді де күнге бір, қол сағатына бір қарады. Малдың алды кұдыққа қарай бет алыпты. «Малдан бұрын жетейін. Сусап обыққан қой құдыққа құлап жүрер», – деп шоқыта жөнелді.

	* * *

	– Сонымен қашан жүргелі отырсың енді?

	– «Ертеңнен қалма»,–деп еді Ұлан ағай.

	– Ұланың кім тағы да?

	Ұлбаланың Ұлан ағай деп отырғаны кім екенін сезсе де қиқар шал қасақана аңқауси қалды. Қара шалдың мұндай жатып атар мінезін білсе де Ұлбала әдеппен толық жауап берді.

	– Аудандық партия комитетінің бірінші секретары Ұланбек Арғынбеков ағайды айтам. «Кешікпей кел, бірге жүреміз», – деген.

	– Әй, Ұлбала, сен Алматыға барғанда сонау қызылдың құмынан келген екенсің деп ат мінгізіп, шапан жаба қояды деп ойлап қалма. Депутаттық – шен тағып, шекпен киіп кұрмет-қошеметті белшеден кешіп жүре беретін рақат дүние екен демегін. Алмақтың да салмағы бар. Сыналар жерің енді келді.

	– Ыдеке-ау, бүгіндегі жастар бәрін біліп туатын болды ғой. Босқа ақылыңды тауысып қайтесің. Ертең Ұлбала сессияға кетіп, екеуміз оңаша қалғанда азын-аулақ ақылың өзімізге де керек болып жүрер, – деп Ұлбала-ның жолы үлкен ауыл азаматтарының ортасында тұрған соң сәл именіңкіреп, жайшылықта аузын аштырмайтын Ыдырыстан ыға бастағанын сезген қыз әкесі Көпжан кірісті сөзге.

	– Ойбай-ау, Көбеке-ау, менікі жанашырлық қой. Ана жылғы Қияс қойшы сықылды көпке күлкі болмасын, шылауын жинай барсын дегенім емес пе?

	– Қияс қойшы не қылған екен, Ыдырыс аға? Осы сіздің де ойлап таппайтын әңгімеңіз жоқ, – деді Ұлбала. Бірақ оның тағы бір қызық әңгіменің ұшығын шығарып тұрғанын сезіп қалды да, «ол не әңгіме еді» дегенді ықыласымен аңғартты.

	– Кәне, білгені осы ма? Мына қыр астындағы ауылдың әңгімесін естімепті.

	– Ол не әңгіме, Ыдеке-ау? Шынымды айтсам неше жыл осы совхозда мал дәрігері болып жүріп, мен де естімеппін оныңызды. Айтыңызшы.

	– Ойбұ-ұй, мыналарды-ай! Талай қызық хикаядан мақұрым қалып жүр екенсіңдер ғой. Мына Ұлбала білмесе айып емес. Бір совхоздың білдей бас маманы саған жол болсын Өстемір-ау. Айтайын ендеше. Тыңдаңдар. Әнебір жылы осындағы бір совхоздың Қияс дейтін шопанын облыстық әктіпке алып барыпты. Алдында ғана наград алған. Аудан, совхоз басшылары оны да жерден желкек тапқандай өзің сияқты әздек қып жоғарылы-төмен сүйреп жүретін.

	– Ой, жазған-ай, тіліңнің ілмешегі бар-ay. Біреуді қағытпасаң қағынасың ба?! Жөндеп-ақ айтып бермеймісің?

	– Әй, бәйбіше, кердеңдемей анау қазаныңа қара. Әйтпесе мына Көпжанға айтып, шаңың ды қақтырып алармын.

	– Айтасың-ау сен де. Мына Ұлбаладай, сом алтындай қыз тауып тәрбиелеген адамға атақ, абырой болмаса шаң-тозаң жұғар ма?! Жығылар жеріңді білмейсің...

	Ұлбаланыц анасы Ақманар апайдың тауып айтқан сөзіне отырғандар ризашылық танытып күлді.

	– Иә, сөзіңізді жалғаңыз, Ыдеке.

	Бұл әңгімеден Ұлбала мен Өстемір ғана емес, отырғандардың бірсыпырасы бейхабар екен.

	– Содан әлгі әктіпте қоярда-қоймай біздің Қиекеңе сөз беріпті, – деді де манадан жамбастап жатқан шал орнынан тұрып малдас кұрып отырды. Шынтағының астында жентектеліп қалған көпшікті жұмарлаған бойы алып, енді сол жақ тізесінің астына тыға салды. Бірақ сол көпшіктің орамы сәл босаңсыса әңгімесін айта алмай қалатындай оны үстін-үстін нығарлап-нығарлап қойды. Қызықтың көкесі енді болады дегендей сәл қуақыланып, отырғандарды көзімен бір шолып шықты. Әр талы кірпінің тікенегіндей селдір сары мұрты да күлкіге шыдамай жыбыр ете қалды.

	– Қиекең қай бір шешен. Қырық жыл қой баққан ғұмырында қырық адамның алдына шығып сөйлемеген, қатты сасады. Бар тапқаны көзін жыпылықтатып, ернін жалай беріпті. Сірә, қырық күн шілдеде ертеден қара кешке қой соңында жүргенде де таңдайы нақ сол жолғыдай қурап, ерні тап сол сәттегідей қатты қаязымаған болар. Бір минут өтеді сөз жоқ, екі минут өтеді сөз жоқ.

	– Ай, қайран біздің Ыдекең-ай, тура өз басынан кешкендей соғады-ау!– деп манадан әңгімеге араласпай үнсіз тыңдап отырған селолық Совет председателі Хайролла Есмырзаев разы болып күлді.

	– Қой, бөлме сөзімді, Хайролла. Мәжілісті жүргізіп. отырған төрағасы шаруа адамының сөзге шорқақтау келетінін білетін болса керек: «Ақсақал, қысылмаңыз. Бізге өзге әңгіменің қажеті жоқ. Мәселен, қойды қалай жаясыз, қалай суарасыз соны айтып беріңіз», – дейді.

	«Ой, мың болғыр-ай, бағанадан бері солай демейсіңдер ме? Әйтпесе не айтарымды білмей», – деп Қиекең әңгімесіне кірісіпті.

	– Тәжірибе десеңдер ол былай. Қойды қалай суарамын. Соны айтайын. Біздің қойымыз құдықтан су ішеді. Сондықтан бірін-бірі басып, обықпау үшін отарды науа басына бөліп-бөліп жіберемін. Мысалы мынау жатқан бір қора қой десек, – деп қойшы мінбенің ту сыртында, президиумда отырғандарды көрсетеді, – әуелі осы қойды суарамын. Сосын мына қора қойды айдап келемін, – деп Қияс енді залда отырғандарды қоғамдап көрсетеді. Залда, президиумда отырғандар қыран жапқандай күлкіге кенеледі. Ал Қиекең дәнеңемен шаруасы жоқ, сөзін жалғай беріпті.

	– Қиеке, биыл әр жүз саулықтан қанша қозыдан алдыңыз? – дейді президиумдағылардың бірі.

	– Жүз қырықтан айналды ғой.

	– Ал совхоз бойынша ше?

	«Қиналған Жамбыл жері осы» дегендейін, Қиекең осы сұраққа жауап таппай ілініп қалады да, залға қарай өңешін созып:

	– Айтеке, осы биыл біз қанша қозыдан алып едік, – деген екен бәленбай жүз адам отырған залдан өзін ертіп келген совхоз директорын іздеп. Директорын қайдан тапсын!

	– Ойпыр-ай, Ыдырыс-ай, тым әдемілеп жібересің-ау әңгімені.

	– Көпжан-ау, әңгімені әрлеп, әсерлі айтпаған соң айтып керегі не!?

	– Бірақ бұл әңгімемді бостекі әңгіме деп қалмаңдар. Шындық. Ертең облыста ма, Алматыда ма сөз тие қалса мына Ұлбала да не айтарын білмей абдырап жүрмесін дегенім ғой.

	– Ыдырыстікі дұрыс. Біздің жастарымыздың бұл күнде өрісі де кең, жүрісі де көп. Араласатын адамдары да мол. Сондықтан «Әп-әдемі ән еді, пұшық шіркін қор қылдыаудың» керін келтірмей қайсыбір ортаға түскеніңде де көкейіңдегі айтар ойыңды бытыратпай жинақы, айқын да, әсерлі жеткізе білу де өнер. «Өнер алды – Қызыл тіл» деген мәтелдің мәні де осында, – деп Ыдырыстың ниетін Хайролла да құптағандай болды.

	Нақ осы сәтте сырттан келіп тоқтаған машинаның гүрілі естілді. Отырғандар түгел елең ете қалды.

	– Бақыт, Несібелі! Кім келді! Машина тоқтады ғой, қараңдаршы!

	Сөйткенше болған жоқ екі бетінің ұшынан қаны тамған бүйрек бет жас жігіт сәлем беріп кіріп келді.

	– Жоғары шық, қарағым.

	– Жоқ, аға, мен дереу қайтуым керек. Директор ағай тез барып кел деп еді...

	– Бұл қай бала? – деді Көпжан Өстемірге.

	Бұрын көп ұшырамаған жас баланы жыға танымаса керек.

	– Құрмантай деген ініңіз бұл бала. Совхоздың мақтаулы шоферлерініц бірі.

	– Ә, сонша суыт жүргенің не?

	Көпжан мен Әділхан қосарлана сұрақ қойды.

	– Ұлбала не өз көлігімен немесе мына машинамен бүгін жетсін дейді. Ауданнан ертең ертелеп аттанатын болыпты. Бүгін ауданға жетіп қонамыз дейді.

	– Иә, жасаған, жол бере көр! Мұнша тығызы несі? Жолына жолазық та пісіріп бере алмайтын болдық қой!

	Ақманар ана өзімен-өзі сөйлесіп, Ұлбалаға қажетті ұсақ-түйек заттарын жинасуға кірісті.

	– Әй, Ақманар, «Ер азығы мен бөрі азығы жолда» демеуші ме еді баяғылар. Ұлбала деп өздерің де тауып қойған екенсіңдер атын. Бұл бала ұл баланың орнына жүрген азамат емес пе? Жолазық дегенше мына Көпжаннан жасырып жүрген ақшаң болса соныңнан көбірек бер. Астанадан осы отырған бәрімізге базарлық алып келсін! – деп Ыдырыс шал Ақманарды шаужайынан алып жатыр.

	– Ыдырыс-ау, бәрі де болады. Тек аман барып, сау қайтсын де. Бұрын үйден көп ұзап шықпаған бала еді.

	– Ой, тәйірі-ай, кім туа бітті жиһанкез болып жаралады дейсің. «Көре-көре көсем, сөйлей-сөйлей шешен боласың» демеуші ме еді? Осы Алматыңа былтырдан бері-ақ бәлен барды емес пе?

	– Ал, көке, мен енді жүремін. Малға өзіңіз абай боларсыз. Темірболат әлі малдың жайын көп біле бермейді емес пе? Мен де көп кідірмеспін. Әйтеуір малды көзден таса қылмассыздар. Қолдағы малға да жем, шөп жетер.

	– Ұлбала, біз де бір қауым елміз ғой. Сен бес-он күн астанаға кеткенде отарыңа көз-құлақ болармыз, оған несіне алаңдайсың. Көбекең де мал жайы жөнінен ешкімнен ақыл сұрай қоймас,– деді көмекшісі Темірболат.

	– Жолың болсын, балам. Қой – қасиетті мал. Шопан атаң қолдасын. Аман-cay орал. Бізді уайымдама. Бір қора қойды Темірболат екеуміз лаждауға жарап қалармыз. Ал, кідірме. Дайын көлік, сенімді серіктен қалма.

	Көбекең соңғы сөзін бәрі далаға шығып, машина жанына келгенде ғана аяқтады.

	Ұлбала жағалай тұрған ауыл адамдарымен қол беріп коштасты, анасының жанына келіп екі қолын қапсыра ұстап:

	– Апа, сен мықты едің ғой. Мен келгенше о жерім, бұ жерім деп қыңқыл-сыңқылыңды көрсетпеші. Өйтсең көкемді де, балаларды да жүнжітіп жібересің. Сонау бір денің сау кезіңдегідей кірбіңсіз жақсы отырыңдаршы, жарай ма?..

	Ұлбала соңғы сөздерін айтқанда жүйкесі босап, жайшылықта да сәл-пәл реніш табы кетпейтін еріндері еркінен тыс дірілдей жөнелгенде, мұнысын сездірмейін деп үстіңгі ернін жымқырып тістей қойды. Болмысында көңілшектеу жаралған Ақманар апай қызының қобалжығанын аңғара қойған жоқ. Жаулығының шетімен көзін сүртіп әлек. Бір күледі, бір жылайды.

	– Аман бол, балапаным! – деуге ғана мұршасы келді машинаға мініп жатқан Ұлбалаға.

	Манадан моторын дүрілдетіп әзір отырған Құрмантай да қозғала берді.

	«Көріскенше күн жақсы болсын қасиетті мекенім», – деді Ұлбала іштей күбірлеп. Үлкен жол ернеуіндегі Сазантөбені бетке алған су жаңа сары қасқа «ЗИЛ» әне-міне дегенше-ақ қыр асып қарасын көрсетпей кетті.

	* * *

	Ұлбала совхоз кеңсесінің алдына келіп түскенде мектеп директоры, әрі ұстазы Кішімат Досанов қарсы ұшырады.

	– Ұлбалажан, жол болсын? – деп күле қарсы алды ол. Жайшылықта санап сөйлейтін кісі әдеттен тыс сөзуарланып кеткен. Ұлбаланың ауданға, одан әрі астанаға жолға шыққанын біліп тұрса да, сөзге тарту үшін әдейі сұрап тұр.

	– Ауданға жүреміз деп Көпмағамбет ағай шақырған екен.

	– Е, онда бірге жүретін болдық. Мен де Көпмағамбетті іздеп келіп едім. Қазір мектептің жөндеуі дей ме, интернаттың шаруасы дей ме аудандық оқу бөлімі бізді де тындырмайды. Мені де келіп кетсін депті аудан. Соған сендердің машиналарыңа селбесіп жетіп қалайын деп едім Көбекеңе. «Мақұл» деген. Келсем, бесінші фермаға кетіпті.

	Сағат жарымда келеді дейді. Осы қазір кетіпті. Оған дейін біздікіне кіріп, бір шай ішіп шығайық.

	– Онда директордың хатшысына келгенімді айтып шығайын, біліп отырсын.

	– Жақсы. Мен күте тұрайын онда. Ұлбала тез-ақ оралды.

	– Жиналыстағы әңгімең де, жалпы сөз саптауың маған қатты ұнады, қарағым,–деді Досанов Ұлбала өзімен қабаттаса бере-ақ. – Ұстаз деген–қызық халық. Осы мектептен түлеп ұшқан бәріңе сырттай ие болып, «Мен оқытып едім, мен тәрбиелеп едім», – деп мақтанып жатамыз. Әрине, біздің мектепте оқымасаң басқа мектептен тәрбие, білім алар едің. Әйтеуір, қарлығаштың қанатымен су сепкеніндей аз да болса септігіміз тиді-ау дейміз ғой...

	– Әлбетте, Кішімат аға. Он жыл оқытқан мектебін тұрмақ кейде бір ауыз жылы сөз айтқан адамның өзін жадыңда сақтап қалатын да кезің болады екен. Қай нәрсенің де қадірін кісі қолдан шығып кеткенде айқынырақ сезеді білем. Жол ұзап, уақыт озған сайын сіздердей ұстаздарымыздың қадірі де өркештене түсетін сияқтанады. Кісі қадірін білмеген адам өз басының қадірін кастерлей алады деп ойламаймын.

	Бұл әңгіме ұстаз бен шәкірт дастарқан басына отырғанда да үзілген жоқ.

	– Баз бір адаммен бірге өткізген аз ғана уақытың, сол жүздесу кезінде болған әңгіме кейде ұзақ жылдар бойы есіңнен кетпейді, тіпті болашақ тіршілігіңе, өмірге деген көзқарасыңа өзгеріс енгізіп, бағыт сілтейді. Ондай дидарласудың қадірін мына біз сияқты мосқал тартқан кісілер жақсы білеміз. Сен Ұлбала, өрісі кең, өресі биік азамат болдың. Мына туған, өскен ұяң – аулыңнан ұзап ұшқан сайын не жайсаң жандармен танысып, тұздас-дәмдес, пікірлес те боларсың. Сондай сәттерде әр адамның сөзіне құлақ түріп, жүзіне зер сала жүр дегелі отырмын. Сосын естіген, көрген өнегелі сөзің мен ісіңді бізге де айта кел. Біз шәкірттерімізге айтайық.

	– Жөн айттыңыз, аға. Осы өткен көктемде болған сондай бір кездесу күні бүгінге дейін есімде. Сірә, ұмытпайтын да шығармын.

	Ұстаз «ол кандай кездесу еді?» – деп сұрамаса да соншалық білгісі келіп отырғанын шәкіртіне ықыласымен-ак, ұқтырды. Бірақ Ұлбала сонда да бірден ақтара салмай бөгеле берген соң, тыңдаушысы шыдамады білем: – Ұлбала қарағым, егер жасырмауға болса айтып бер, ғибрат болсын. Ертеректе біздің бір ақсақалдың «Ұят емес үйренсе, басың жерге тигенше» деген мәтелі болушы еді. Сол айтпақшы біз де күні бүгінге дейін бірдеме білгіміз, үйренгіміз келіп тұрады.

	– Айтайын, аға, айтайын. Көктемде Асанбай Асқаров ағайдың қабылдауында болғанбыз. Сол кездесуден алған сабағым еді айтпағым...

	Ұлбала сол кездесудің маңызды бір жерін ұмыт қалдырмайын дегендей сәл кідірістеп, айтар әңгімесін жүйелеп алды. Сосын бар көргенін, естігенін қаз қалпында баяндай берді.

	Иә, сол жолы Қазақ ССР Жоғарғы Советінің депутаттығына жаңадан сайланғандарды облыстық партия комитетінің бірінші секретары Асанбай Асқаровтың өзі қабылдады. Кең бөлмеге депутаттармен бірге аудан басшылары, ірі-ірі кәсіпорын директорлары мен облыс басшылары түгел жиналған екен.

	Шақырылған жұрттың төрт көзі түгелденіп болғаннан соң бөлмеде аса бір салтанатты шақты күткендей тьшыштық орнады. Отырғандардың бәрінің назары бірінші хатшыда. Баз бірі сыңар сөзін шашау шығармайды дегендей қалам-қағазын да әзірлеп «а» десе сусылдатып жаза жөнелгелі отыр. Көпті көрген көсем хатшы бұл бас қосуды қалай ашар екен, неден бастар екен деп мен де ынтығамын.

	– Депутат жолдастар!–деді әлден уақытта майда қоңыр дауысты Асекең.– Ең алдымен Сіздердің, осындай зор абырой-атаққа, халық сеніміне ие болып, Қазақ ССР Жоғарғы Советінің депутаттығына сайлануларыңызбен Қазақстан Компартиясы Шымкент облыстық комитеті мен халық депутаттары облыстық Советі атқару комитетінің атынан шын жүректен құттықтауға рұқсат етіңіздер!

	Сіздер республикамыздың ең жоғарғы органына аса бір ғажап кезеңде – тарихи КПСС XXV съезінің шешімдері толық жүзеге асырылып, еліміз келер бір асқарға иек артқалы тұрған өте жауапты шақта сайланып отырсыздар. Сондықтан біз бүгін осында сіздермен жеке-жеке танысып, ақылдасу үшін бас қостық. Сіздер өздеріңізді халықтың, үкіметіміздің жоғарғы органындағы өкілі, тілек-мұқтажын жеткізушілер ғана емес, сол өкіметіміздің бұкара ортасындағы өкіліміз, көз-құлағымыз деп сезіну-леріңізді қалар едім, – деп бір түйді де, одан кейін әрісі республика, берісі облыс, әрбір аудан алдында тұрған міндеттерді қат-қабат цифрларымен қоса төкті-ай келіп! Не қағазға қарау, болмаса жаңылу – жо-жо-жоқ! Тіпті менің ауданымның мұң-мұқтажына дейін біліп отыр.

	Кездесу аяқталған соң біздің ауданнан келген кісілерді қайта шақырды. Мен де қосыла кірдім. Сонда аудандық партия комитетінің жаңа сайланған бірінші хатшысы Ұланбек Арғынбеков ағайға ауданда жедел қолғa алынып, шешілуге тиісті әлеуметтік-экономикалық мәслелерді санай келіп, ежелгі Отырар қаласының орнында сақталған архитектуралық ескерткіштерді қорғаудың, көне шаһардың орнын қазып, зерттеу жұмысының бүкіл халқымыз үшін зор мәні барлығын ескертті.

	– Егер сіздер мен біздер қолда бар мүмкіндікті толық пандаланбай бұл мәселені аттап өтсек тарих біздің мұндай мейірімсіздігімізді кешірмейді. Біз өткенді ұмытпауға тиіспіз. Қазір партиямыз бен үкіметіміз бұған ерекше қамкорлық жасап отыр. Сондықтан, Ұлбала қалқам, бұл іске сен де жанашырлықпен қарап, бас-көз бола жүр. Іс барысын жиі-жиі көріп тұр, – деп тапсырғаны әлі құлағымда.

	Содан бері Отырардың орнына әлденеше рет бардым. Соңғы барғанымда Отырар мемлекеттік археологиялық қорық-музейінің директоры болып тағайындалған журналист Әуелхан Есжанов ағай жаңадан табылған моншаны, қыш заводының орнын, құмыра құятын орынды көрсетті. Мамандардың айтуына қарағанда олар XIII ғасырда салынып пайдаланылса керек... Бәленбай мың гектар жер тор сыммен қоршалып, болашақ туристер жайғасатын қонақ үй, тұрғын үйлер салынып Қожа Ахмет Яссауи мавзолейімен екі араға тіке асфальт жол төселмек. Ал Отырар төбенің нақ жанындағы зәулім ғимарат – XIV ғасыр ескерткіші Арыстанбаб өлкетану музейіне айналады.

	– Иә, бізде әлі күнге дейін жүйеге түсіп, жөнді зерттеу жүргізілмеген, қалпына келтіру жұмысын күтіп жатқан ескерткіштер, тарихи орындар қаншама? Бұл жөнінен мына іргелес жатқан өзбек ағайындардан көп ғибрат алуға болар еді. Олардың мына қыр астындағы, яғни біздің облыспен шектес жатқан Бұхарасы, сонау Самарқаны қандай!

	– Жарайды, оны қойшы. Сен маған мынаны-ақ айтшы. Шығыс қыздарынан шыққан тұңғыш екі бірдей Батыр Әлия мен Мәншүк кімдікі?!

	– Әрине қазақ қыздары, – деп Ұлбала ұстазына таңырқай қарады.

	– Ал енді осы екі қыз жөнінде анау Алматыңда қандай ескерткіш бар? Қазақ ССР Орталық музейіндегі алақандай мүйіс пе тілге тиек етерің? Жоқ, әлде бірде «Мәметов», бірде «Мәметова» деп кім екенін біле алмай жазып тастаған жалғыз көшең бе мақтанарың? Автобустарына міне қалсаң шоферлері аялдамасын хабарлағанда «Мәметов» көшесі дейді беті бүлк етпестен. Автобустарының маңдайына, бүйіріне: «Мәметов көшесінен Ақсайға дейін барады», – деп жазып қойғанын қайтерсің!..

	– Бұл ренішіңіз орынды, аға. Шындығында, тек қазақ халқының ғана емес, бүкіл советтік шығыс халықтарының мақтанышына айналған қос Батыр қызымызға жеке-жеке демейік бір, ортақ күмбезді музей үйін салып беретін-ақ жөніміз бар-ау.

	– Егер жаңағы сен айтқандай музей ерте ме кеш пе салына қалса ол бір алдынан тағзым етуші халық үзілмейтін керемет қасиетті орын болар еді-ау, шіркін!

	– Айтарыңыз бар ма, аға. Алыстан арбаламай-ақ осы өз ауданымыздан мысал алайықшы. Анау аудандық партия комитетінің алдындағы алаңға ескерткіш тұғыр орнатылып, осы Шәуілдірден шыққан Батырлар мен Еңбек Ерлерінің суреттерін іліп қоюы қандай жарасымды! Ал енді соны қаншама жылдан бері ешкім елемей, істемей келді ғой.

	– Ел қорғау жолында қыршын кеткен боздақтарға, еңбек ардагерлеріне аудан тарапынан қошемет көрсетіліп жатыр. Бұл үлкен адамгершілік, зор тәрбие. Біз «Ешкім де ұмыт болмайды, еш нәрсе ұмытылмайды», – деп ұлы дүрмекке ілесіп бос айқайлай бермей осындай нақты іспен көрсетсек қана ұтамыз. Жұрт сонда ғана иланады.

	– Менің де көкейімде бір ой жүр. Жақында кезекті сессияға барар жолымда осы пікірімді Арғынбеков ағайға айтып, ақылдасқым бар.

	– Құпиялығы болмаса бізге де айтсаңшы оныңды.

	– Айтамын, неге жасырайын.

	Ұлбала осы іске бейне өзі кінәлі адамдай-ақ қабағын шытынып алды да, не айтқалы отырғанын ұмытып қалған кісідей әр сөзін үзіп-үзіп суыртпақтап айта берді.

	– Мысалы осы біздің ауданымызда да қаншама майталман малшы, кезінде атаққа да бір кісідей ие болған, бірақ соңғы жылдарда, көздері жұмылған соң жиі-жиі ұмыт болып бара жатқан қаншама ардагерлеріміз бар. Қайсыбір жылы солардың бірсыпырасының суретін үлкейтіп бағана өзіміз айтқандай аудан орталығына іліп қойғанда сол абзал жандарды жақын білетіндер мен туған-туыс жақындары өлгені тірілгендей қандай қуанды десеңізші!

	– Ендеше қазір біздің ауданымызда да, өзге жерлерде де социалистік жарыс жеңімпаздарына көзі тірі, жап-жас еңбек адамдары атындағы жүлде тағайындалып жататыны менің көңіліме қонбай-ақ қойды.

	– Еңбекте үздік көрсеткішке жеткендерді көтермелеу үшін жасағаны ғой.

	– Еңбек етіп, қатарда жүрген адамды көтермелеудің сан түрлі амалы бар емес пе? Ал марқұм болып кеткендердің атын шығарып, аруағын қастерлеудің бірден-бір көкейге қонымды жолы әлгідей жүлдені нақ солар-дың атында тағайындау дер едім.

	Мына іргелес «Овцевод» совхозынан кезінде қаншама Еңбек Ері шықты! Сегіз бе, тоғыз ба?! Қазір солардың көзі тірі екеу-үшеуінен өзге қайсысының атын білеміз? Біз тұрмақ сол совхоз тұрғындарының өзі анық білер ме екен? Әй, қайдам, күдігім зор. Әйтпесе сонау ел басына күн туған не бір қиын кезеңдерде мал басын аман сақтап қана қоймай төлді көбейткен, майданға құрт пен май, ірімшік пен жылы киімдік жүн, теріні мол беріп жеңіс күнін жақындатуға қаншама үлес қосқаны үшін Отанымыздың ең жоғары наградасы Ленин орденін, Социалистік Еңбек Ері атағын берісі облыста, әрісі Қазақстанда алғашқылардың бірі болып алған шопан аталарымыз Қайқыбай Қуатбековтың, Нұсқабай Құлымбетовтың, Күмісбек Сапақовтардың атындағы жүлде тағайындап, сол совхоздағы фермаға, бөлімшеге есімдерін берсе қандай ғажап болар еді! Бір шаруашылықта 40-50 жыл қой жайып, әлгідей атақ-даңққа бөленген азаматтарымыздың атымен тым болмаса бір құдық аталмауын қалай түсінуге, қалай түсіндіруге болады?!

	Осы тұста сырттан сарт-сұрт басып он-он екі жастағы қара сирақ бала кірді. Кеңседен келгенше жүгірсе керек, екі танауы желп-желп етеді.

	– Ағай, сізді директор шақырып жатыр. Тез шықсын дейді!

	– Мақұл, рақмет. Міне, шықтық, – деп Кішімат Досанов қозғалақтап, жан-жағын қармана берді. Ұлбала да лып етіп орнынан көтерілді.

	* * *

	Кеше ұзақ жолдан келіп, түнде кеш жатса да, Ұлбала таң алагеуімнен оянды. Сағатына қарап еді, әлі бес болмаған екен. «Ойпыр-ау, астананың таңы да ерте атады білем», – деді ішінен. Сосын қонақ үй бөлмесінің қарсы бет қабырғасына тақай қойылған төсекте жатқан Тотыға қарады. Таңғы тәтті ұйқының құшағында тырп етпей жатыр екен. Өткен жылы облыстық жиналыста танысқан. Шардара ауданындағы «Восход» совхозының күрішшімеханизаторы. Депутаттыққа екеуі қатар сайланды. Содан бері ұшыраса қалса жұптары жазылмайды. Кеше поезда да бір купеде келді. Енді міне, басына тәж көтерген еңселі мейманхананың 5-ші қабатында бірге жатыр.

	* * *

	«Өзі мінезі қызық жан», – деп мейірлене қарады Ұлбала ұйқыдағы Тотыға. «Бала мінезі әлі қалмаған. Қашан көрсе де мойныңа орала кетеді. Әне, қаннен-қаперсіз жатысының өзі-ақ Тотының балаңдығын анғартқандай. Он бес-он алтыға келер келмес бойжеттім деп орынсыз сызыла қалатын кейбір кербез қыздардай керілмей, қайда да өзін еркін ұстап, еркелей кететін Тотыны Ұлбала да бір көргеннен-ақ өзіне жақын тартты. Тоты Жәдігерова деген атақты күрішші қыз барын білетін. Бірақ сондай атақты адам нақ мына Тотыдай қарапайым, балғын мінезді, үріп ауызға салғандай уылжыған жас қыз болар деп Ұлбала ойламапты.

	Ұлбала Тотыны оятып алмайын деп орнынан абайлап көтерілді де, аяғының ұшымен басып, ашық терезенің жақтауына келіп сүйенді. Таңғы ауа мұп-мұздай екен. Ұлбала төңірекке көз салды. Нақ қарсы беттен көгістеніп нар Алатау көрінеді.

	Анау көкке мойнын созған ақ діңгек – теле мұнара. Қасындағы – Көктөбесі. «Алматының таңы да таңсық боларлық екен-ау. Қандай ғажап сурет! Тоты көрмеді-ау мұны. Кеш оянады екен ғой. Шіркін, Алматының жазы-ай!».

	Осы сөзді айтар-айтпас өзі мырс етті. «Мен де қызықпын. Біз сияқты Тотының малы өріп барады ма? Түн ұйқысы да тыныш. Ұйқысын қандырып тұратын шығар». Сосын Ұлбала терезеден сәл қиястау орналасқан мама еменге көз салды. Жапырағы қарға тұяқтанып келіп, шеті ирек-ирек болып бітіпті. Сыр бойында өсетін ағаштың бірде-біріне ұқсамайды. Бесінші қабаттан да асып тұр.

	«Жарықтық қанша жасады екен! Біздің ауылда болса бір қора малға көлеңкеге жарар еді»...

	Көзі сонау төменде көше бойлап құлдыраңдап бара жатқан адамдарға түсті. «Қала халқы да ерте оянады екен-ау. Бұрын маған қала тұрғындары ерте жатып, кеш тұратындай көрінуші еді. Бірақ бүгін мереке ғой...

	Әне бір қара желбегей киген кісі көшіп кеткен киіз үйдің орнындай дөп-дөңгелек етіп егілген гүлдерді баптауға кірісіпті.

	– Ұлбала, сен қашан оянып алғансың?!–деген Тотының даусы бөлді ойын.

	– Құс ұйқы қойшы емеспін бе? «Қорыққан мен қуанған бірдей» демей ме? Елде қойыңды ойлап, қорыққаныңнан түн ұйқың төрт бөлінсе, мұнда бүгінгі өзіміз тамашалайтын қызықты, Қазақстанның алпыс жылдық тойына арналған салтанатқа қатысатынымызды ойлап ала-ұйқы болғаным шын. Оның несін жасырайын деп Ұлбала Тотыға жақындай берді.

	– Қайдам, қайдам, – деп Тоты қолының сұқ саусағын безеп-безеп қойды. – Айтпақшы, анадағы өзіңе хат жазып жүрген Ділдабайың не болды? Соны айтсаңшы. Кеше поезда онаша болмадық, сұрай алмадым.

	– Не болушы еді. Жүр ғой әлі. Сол күйі.

	– Сол күйің қалай? Жолықтыңдар ма?

	– Әуелі жауап жаздың ба десеңші.

	– Не болыпты осы күнге дейін жауап жазбай?..

	– Соңғы хатын көрсетейін. Өзің оқы. Сонда бәрі де түсінікті болады.

	Ұлбала қол сумкасынан тозыңқырап қалған конвертті алып, Тотыға ұсынды.

	«Ұлбала, хатымды алған шығарсың. «Аңшының кешіккеніне сүйін» дегендей хаттарымның кідіргеніне қуанам. Жауап жазбасаң жазба, тек қайтып келмей иесін тауып жатқанының өзі де жақсы ғой. Жабырқау көңілге сол да жұбаныш екен. Кейде ойланып отырсам мен қазір осы жүрісімнің өзінен ләззат алатындаймын. Өйткені, армандаудың өзі ең үлкен рақат емес пе?

	Бірақ сен сыр мінез болмаған соң бұл әңгіменің бәрін есірік желік, еспе сөз деп жүрме. Жел қанат, жез тағалың мен емес.

	Ұлбала, сен неге осыншалық шошынасың? Тым құрыса ұрыссаң да бір сөз жазып жіберсең ғой. Ана жолы сырт көргенімде тойған қозыдай томпиып, момақан болып жүр еді, «сайрап» барады ғой деме. Жайшылықта көп сөйлемегенмен жазғанда сөзуарланып кететінім бар. Басқа бөжегім жоқ. Сен осыған сенші. Өткен жолғы хатымда да жазып едім ғой бұл туралы. Кейде бейтаныс кісімен де пікір таластырып әңгімелесіп жатпайды ма? Осыны мойындайсың ба? Әлде «Үндемеген үйдей бәледен құтылады» деп «жабулы қазанды» сол күйі қалдырғың бар ма? Оның әділет болмас».

	Тоты хатты оқып болды. Қапелімде не айтарын білмегендей Ұлбалаға қадалған күйі отырды да қалды. Тек бірер минут үнсіздіктен кейін сөйлеп кетті.

	– Ұлбала, осы сен қандай адамсың? Қатыгез деуге аузым бармайды. Ал мына қаталдығың сол сөзге қарай итермелейді де тұрады. Құрбы емеспіз бе? Жасырмай айтшы. Неге тартыншақтай бересің? Бір емес, әлденеше рет хат жазды. Жауап бергенде тұрған не бар? Саған лап етіп, құлап түс деп отырғаным жоқ.

	– Дұрыс қой, Тоты. Бірақ өмірдегі қай нәрсеге де әр адамның өз көзқарасы бар емес пе? Жұрт айтты екен деп көлденең көк аттыға ілесіп жүре берсем кім болғаным? Қыздардың бала жасында өзіне жігіттердің көбірек көз салғанын, үстін-үстін хат жазғанын қызық көріп, әуестенетіндері болады. Оңы-солын танымаған бала мінез құрбы-құрдастарының алдында соны мақтан, бедел көреді. Жоқ, бұл бедел емес, кесел. Қайта қыздар да, жігіттер де саған қызыға, қызғана қарасын, жігіттерге үнің, қыздарға күнің армандай елестесін.

	Адам өз қадірін аз біледі. Кейде алтын басын өзі аяқасты ететіні де сондықтан. Өзіңе жұрт қызықсын десең, сезіміңді жасыра біл. Бұл біріншіден, сені адалдыққа, ұстамдылыққа баулыса, екіншіден, ортаңдағы орныңды көтереді. Көсемсіп кетсем, кешір.

	Манадан бері үнсіз тыңдап тұрған Тоты Ұлбалаға жақындай түсті де, ту сыртынан қапсыра құшақтаған күйі:

	– Ұлбала, тым сөгіле сөйлеп кеттің, сен менің сөзімді ауырлап қалдың ғой деймін, Тек мына хат жазған жігіттің сөзі жақсы болған соң... Жауап жазсаң күдерін үзбес. Сонда өзінің кім екенін анығырақ тани түсер ме едік, кім білсін.

	– Жоқ, ә. Сенің жүрегіңнен шыққан жанашыр сөзіңді ауырласам, өмірдің өзге жүгін қалай көтермекпін?

	«Бәлкім, жақсы жігіт шығар. Өзі келіп қонғалы тұрған бақыт құсын үркітіп алма», – дегің келер. Бұйырған бақыт тепсең де кетпейді, бұйырмағаны сылтау табылса сүт пісірімге жетпейді.

	Ұлбаланың мына сөздерін естіген Тоты мен Ұлбала қосыла күлді.

	Атына заты сай осы құрбысының ойына алған пікірін ірікпейтіні, ылғи өзімсініп жүретін қамқор мінезі жақсы.

	«Өзі білер, нем бар», – демей, жақынының жайын жеке басының қамындай жадынан шығармайтын бауыр-малдығы бөтенсуіне ерік бермейді. Сыр аша қалсаң да кейбіреулер тәрізді «Қайдам, анау-мынау» деп кібіртіктемей өзіңнен бетер толғанып, ортақтаса кететіні жарасымды. Содан да болар соңғы кездері Ұлбала екеуінің арасында құпия сыр қалмай барады. Жеке бастарының қамынан бастап, шаруа жайы, болашақ мәселесі түгел таразыға түседі. Әдетте мұндай әңгімеге сараңдау, бірден шешіліп сөйлесе қоймайтын Ұлбаланың сезім пернесін дөп басып, міне, бүгін де біраз сырын айтқызды.

	– Республика атына қанық, депутатсың. Бірақ соның қай-қайсысы да өмірлік серік болмас.

	– Солайы солай ғой, Тоты. Табиғаттың жаратылысы. Оны мойынсұнбайтын тіршілік иесі жоқ. Дегенмен, жөні солай екен деп көзжұмбайлыққа салып, біреудің етегінен ұстап кете беретін бала қыз емеспіз. Адам есейген сайын тәуекелі де кеми береді ме деймін. Әлде өзіне де, өзгеге де жауапкершілігің арта ма, қайдам. Оның ізгілікке бастарын, немесе өкінішке жетелерін және білмеймін. Адамның мұндайда бар сенері де, сүйенері де – сенімі, ұяты, адамгершілік ар-ожданы сияқтанады. Тек сол жаңылдырмасын.

	– Рас, бұрынғыдай емес жұрт біліңкірейтін болғандықтан да артыңа қарайлайсың. Дос бар, дұшпан бар дегендей, онсыз және болмайды.

	– Бір есептен оның да дұрыс, Ұлбала. «Асықпаған арбамен қоян алар» деген бір сөз бар ғой. Қазекем қате айтпайды. Асықпа. Асықса – Ділдабайдың өзі асықсын...

	Тоты жайғасып отырды. Бұл әзірге әңгімем аз емес дегендегісі. Ұлбала айттырмай ұқты.

	– Қайсыбір жылы мені де бір жігіттің майлы ішектей айналдырғаны есіңде шығар?

	Ұлбала көптен ұмытып жүрген нәрсесі ойына енді түскендей елең ете қалды. Сосын Тотыға төне түсті.

	– Иә, соның қалай аяқталып еді, соны айтпапсың ғой маған? Өлердегі сөзін айтып, хат жазушы емес пе еді?

	Тоты кәдімгі жарқын мінезіне басып, сықылықтай күлді.

	– Ой, құрысын. «Әсіре қызыл тез оңар» деген рас екен. Менен жөнді қабақ тани алмаған соң бір күні түгімді қоймай сыбап хат жазыпты.

	– Немене, жаман сөз жазды ма?

	– Жоқ, ә! Оншалықты тәрбиесіз емес шығар. Алдында ғана үздігіп сен болмасаң таң атып, тауығым шақырмайды, деп жүрген жігіттің кұбылып шыға келгенін айтамын.

	– Сонда не деп кінәлайды?

	– Қазір, айтып берейін. Оның соңғы хатын түгел жаттап алғам. Өзі ақылсыз да емес сияқты. Бірбет, көкіректеу болуы керек...

	Тоты соңғы сөздерін көтермелеңкіреп айтты. Жүзінен, даусынан өкініш табы аңғарылғандай ма, қалай.

	Сосын екі көзін нақ алдында жатқан газетке қадап алды да бейне нақ содан оқып отырғандай сыдырта жөнелді.

	«Өзі қадіріңді білмеген, өзіңді сыйламаған жанның соңынан салпақтай беретін өзің мен емес! Әрі итерсе өзіне қарай құлайтын санасыз, меңіреу махаббат иесі болғым жоқ. Саналы жандар – саналы өмір сүруі қажет. Адамның адалдығын бағалай білмеген жан семья құрып не оңдырар дейсің! Әркімнің өз биігі, өз қырқасы бар. Сен содан төмендемеуің керек. Әйтпесе немене, қаншама уақыт бөлдім, қаншама сөзімді, сезімді сарп еттім. Кісіні ісіне қарап емес, түсіне қарап бағалайтын адам сияқтанасың. Бұл рас болса осы бастан іргені алыстатып, аулақ, қонғаным мақұл».

	– Міне, Ұлбала. Хат осылай аяқталыпты. Арамыздағы байланыс та сонымен бітті. «Кәріліктің жеткеніне емес, қадірімнің кеткеніне өкінемін» демекші мен де ол жігіттің кеткеніне емес-ау, оның нақ мынандай екенін білгенімде айызымды қандырып айтар не бір сөзімнің айтылмай кеткеніне өкінем, – деп Тоты сықылықтай күлді.

	Иә, Тоты, «Әкемнің өлерін білсем, талқанға айырбастап жер едім» депті ғой бір кембағал ашаршылық тұсында. Сол айтқандай-ақ ертең не боларын біліп отырса, кім есесін жіберсін, кім жаза бассын. Бір тәулік тұрмақ толық бір сағаттан соң не боларын жори аламысың? Өмір осысымен қымбат, тіршілік сонысымен мәнді. Ендеше, – деп Ұлбала құрбысын құшақтап, өзіне тарта түсті де басын сүйей берді, – ондай ұшары да, қонары да өзіне емес, өзгеге тәуелді өткінші, желбуаз жандарға, тіпті, сөзіңді қор қылып керегі жоқ. Оған мүлде өкінбе!

	Бұдан арғысын іштей түсініскен қос құрбы енді қосыла күлді.

	Тарс-тарс есік қағылды да, артынша қоңырау соғылды.

	Тоты құрақ ұшып барып есік ашты.

	– Қыздар-ау, баяғының батырларындай ұйықтайсыңдар ма, қалай? Әлде, бір мәселе шешіп жатырсыңдар ма?

	Шымкент облысынан келген депутат қыз-келіншектер мен жас жігіттер екен. Қос құрбыға тиісіп келе жатқан да солар.

	– Шешсек шешіп жатқан шығармыз. Бұл күнде шешімін күтіп жатқан мәселе аз ба?! Бізге ұйқыны да қиғың жоқ қой. Несі бар, бір-бір жұлдыз қадасақ батырың да біз болармыз!

	Тоты тайынар емес.

	– Ойпыр-ау, мына қыз Тоты емес тотияйын ғой өзі!

	– Қойдық, тез жүріңдерші өздерің. Барып тамақ ішейік. Топ қызға Ұлбала мен Тоты да қосылып, төменге түсе-

	тін лифт алаңына тоқтады. Лифт бос емес екен. Жігіттің біреуі бұрылып, бұрыштағы айна алдына барды. Өзі шашын тарап тұр.

	– Айнаға қарамайсыңдар ма, Тоты?

	– Сұлулығына күдігі барлар қарай берсін, өзіміздің күмәніміз жоқ.

	Қыздар ду күлді. Бірақ жігіт те берілетін емес.

	– «Сұлу – сұлу емес, сүйген – сұлу» деген халық. Сен олай асқақтама.

	– Е, ондай сөздің бары рас. Бірақ атам қазақ сендердей сиықсыздардың көңілін жұбату үшін айта салған емес пе? Әйтпесе сүйген адам да сұлуды сүйетін шығар!

	Қыздар және мәз болды. Сол дуылдаған күйі лифтіге отырды.

	* * *

	Ұлбала Алматыға соңғы бірер жыл беделінде қилы себеппен әлденеше келді. Бірақ соның қай-қайсысында да асығыс қайтатын. Бірінде шаруа асықтырса, келер жолы өзі асығады. «Қанша келіп жүріп астананы толық бір аралап көрмеген екем-ау»,– деп ойлады Ұлбала. Шынында астана дидары әр келген сайын жасаңғырап жарқырай түскендей болады. Жиірек келе бастаған соң бауыр басып, жақын тартып алды. Қалаға келсе болды, оның көшесін аралап, жаңалықтарын көруге әуес.

	Кеше де таңсәріден тұрып терезеден қарап, тыншымай жүргені сол. Ертеңгілік ас үстінде қоярда-қоймай отырып Тотыны өзімен бірге жүруге келістірді. Сондағы ойы – жаңа салынған құрылыстарға көз салу.

	Екеуі Алатауды бетке алып астананың жаңа алаңына қарай жүрген соң Ұлбала әңгіме бастады. Өзі тым көңілді. Әшейінде көп сөйлемейтін мінезі ұмыт қалғандай. Бір түрлі елгезек. Республика тойы, келгелі көріп жатқан сауық-салтанаты, Алматы тұрғындары мен қонақтардың көңіл-күйі бұған да әсер еткен екен. Жанында келе жатқан Тотыны әуелі қолтығынан алды да, сосын өзінің сәл бойшаңдаулығын пайдаланып, оң қолын Тотының иығына артып, құшақтаған күйі өзіне тарта түсті.

	– Менің не ойлап келе жатқанымды білесің бе, Тоты?

	– Оны қайдан білейін Ұлбала. Сұрағың жаңа танысып жүрген қыз бен жігіттің сұрағындай болды ғой.

	Тоты сықылықтап күлді.

	– Оның рас, Тоты. Мұндай сұрақ та ерекше бір қуаныш құшағында келе жатқан адамның аузына түсетін шығар. Сен білсең осы біздер осыншалықты бақытты жандар екенбіз-ау деген ойда жүрмін. Қандай тамаша кезеңде өмір сүріп келеміз.

	Тоты «Оған менің де күдігім жоқ», – деп әзілдегісі келіп құрбысының бетіне қарап еді, Ұлбала мына әңгімесіне шын беріліп, бар ықыласы соның үстінде келе жатқанын көрген соң тілін тістей қойды.

	– Кейде осы «Қашан түсіп қалғанша хатшы болмай, неге ақын болдық деп күйінеміз», – деп ақын Қасым айтқандай неге қойшы болдым? Басқа бір жолды неге таңдамадым, деп іштей өкінетін кезім де болушы еді. Әрине тарыққаныңда, қажыған сәттеріңде сондай бір кірбің ой жетелейтін әдеті емес пе? Өзің қатарлы қыздардың жоғары білім алып, бірі мұғалім, бірі дәрігер болып жүргенін көргеніңде өзіңді-өзің табалап, қорланып қалатын сәттерің де болады.

	Құрбысының мына әңгімесі Тотының да сонау бір жан түкпірінде жатқан сырының төбесінен түсті. «Ойпыр-ау, өзінің болмысына, атқарып жүрген ісіне көңілі толмай нала болатындар табылады екен ғой. Мына Ұлбала нақ менің көкейімдегі ойларымды айтып отыр дейді өзіне-өзі. Бұған дейін бірге жүріп, сырлас болса да екеуі нақ мына жайды қозғамаған екен. «Өз атына, атағына риза, істеген кәсібіне риза ма деуші едім, сенде осындай ма едің?–дегендей Тоты Ұлбаланың көзіне тіктеп қарады. Бірақ қанша үңілгенімен оның кірпігін сирек қағатын бота көзінен өзге сыр ұшқынын көре алмады. «Ұлбала, кейде сондай ой мені де әурелейтін», – деп және айта қоймады. «Не де болса айтсын ойын. Бөгемейін, реті келсе өз ойымды сосын-ақ жеткізермін. Ең жақсысы Ұлбала екеуміз бұл мәселені де бір шешіле сөйлесетін болдық. Жаны тазалығы ғой, ешкімге тіс жарып айтпайтын мына сырын да бүкпей жайып салды», – деп ойлады.

	Ұлбаламен танысып, сөйлес, сырлас болғаның үлкен олжа санайтын Тоты сол пікірінің дұрыстығына тағы көз жеткізгендей. Адамгершілік, достық, сыйластық, сүйіспеншіліктен бастап, халқымыздың мәдениеті, дәстүрі, ұлттық салттарына дейінгі тақырыптағы әнгіменің қай-қайсысынан да қашқақтамайды. Айтар ойы, қалыптасқан көзқарасы бар. Бұл мәселе жөнінде кіммен сөйлессе де шегінбей терезесі тең отырады.

	Соңғы кезде өзі де солай болуға талпынып, ізденіп те жүр. Ұлбаладай болу үшін оқу ғана емес, өмірден көргеніңді, естіп білгеніңді тоқу да қажет шығар. Әсіресе адамға өзіндік мінез керек-ау деп ойлайды Тоты.

	– Бірақ бар білімін, ақыл-парасаты мен күш-қайратын жеке басының игілігі үшін ғана жұмсайтын, жатса-тұрса соны ғана көксейтін пенделерді көргенде өзіңнің ондай тіршілік иесінен жоғары тұрғаныңа тәубе етесің. Халқыңның, партияңның, үкіметіңнің өзіңе не үшін қошемет көрсетіп отырғанын түсінгендей боласың. Ойлап қарасаң біздің үкіметімізден алғанымыз да адал, бергеніміз де адал. Біздің бақыттылығымыздың бір көрсеткіші осы болар, – деді Ұлбала.

	Екі қыз Абай проспектісіне қалай жетіп қалғанын да аңғармапты. Машина қозғалысы тиылса да қызылды-жасылды киініп, қолдарына жалау, шоқ-шоқ гүл, сап-сары масақ ұстап, ту көтерген өрімдей қыз-жігіттер Байсейітова атындағы көшені қиып өтіп, келесі көшеге қарай ағылып жатыр. Жол берер емес. Көше ернеуінде бөгеліп қалған қос депутат енді салтанатты шеруге қатысатын қыздардың көйлектеріне қызыға қарады. Барлық, одақтас республика халықтарының ұлттық киімін көруге болады екен. Соның ішінде әсіресе қазақ, қызының үлбіреген аппақ шәйіден тіккен бүрмелі қос етек көйлегі мен нарт қызыл кеудешесі, үкі таққан зерлі тақиясы анадайдан көз тартады. «Атам Ханжігіт пен Саракүл әжем екеуі қазақтың ұлттық киімінің сәнділігін көп дәріптеуші еді, солары рас-ақ екен-ау», – деп тұр Ұлбала іштей. Әнеугүні Москвада өткен олимпиада кезінде де қазақ қызының киіміне қызығып, бірге суретке түсушілер «Тым құрыса тақияларыңды беріңдерші», – деп жабысқандар көп болды деп келіп еді ауылдан барғандар. Шындығында әсем-ақ екен-ау өзі. Қызылын, жасылын, сарысын, көгін, ағын араластыра тіктіртіпті. Қандай жарасымды! Күнделікті кимесе де сән-салтанат үшін, тойға, театр, концерттерге баратын бір киер киім ретінде неге тіктірмейді қыздар?!

	Жүргіншілердің бір тобы өтіп, жол сол босаңсыған кезде Ұлбала мен Тоты да алға қарай өтіп алды да, Байсейітова атындағы көшемен жоғары өрледі. Былтыр ғана елеусіз көрінген бұл көше де адам танымастай өзгерген. Екі жағы еңселі жаңа үйлер...

	«Тіршілікте бірімен-бірі байланыссыз нәрсе жоқ білемін», – деген ой сап ете қалды кенет Ұлбалаға. «Әйтпесе мына үйлесімді қалай түсіндіруге болады? Күләш апамыздың ғұмыры қысқа болды, бірақ сол аз өмірінде-ақ соңында қаншама із қалдырды. Сол кісінің есімі берілген мына көше де бұлбұл үнді әнші өміріндей бір тұтам екен. Бірақ Үкімет үйінің алдындағы Ленин ескерткішінен басталып, жаңа алаңға тірелетін кішкене көше де сондай көркем, кісі қызығарлықтай сәнді. Бір басы Күләштің көзі тірісінде іргесі қаланған Үкімет үйінен басталса, екінші басы Қазақстан Компартиясы Орталық Комитетінің еңселі ақ боз үйіне барып маңдай тірейді. Бас почтамт, «Алматы» қонақ үйі, Абай атамыздың атындағы опера және балет театры, Орталық кітапхана, қаладағы ең зәулім тұрғын үйлер мен ғажайып фонтандар да осы көшенің екі бетіне орналасқан.

	Ұлбала мен Тоты машинаға мінбей, әңгімелесіп барамыз деп кешігіңкіреп жетіпті. Олар орнына жайғасқан бойда-ақ жұрт ду қолшапалақтап, дүрліге орындарынан тұрған соң бұлар да көтеріліп қарап еді, нақ қабатындағы үкімет басшыларына арналған мінбеден Л.И.Брежнев, Д.А.Қонаев жолдастар бастаған партия, үкімет басшылары, құрметті қонақтар да келіп орын алған екен. Ұлбала қойшыға тән қасиетіне бағып, төңірекке көз салды. Трибунаның екі жағындағы көкке шапшыған он алты қабатты қос үй мен сол үйлердің қанаты сияқтандырып алаңды кенерелей салынған сарай, сымбатты екі-ақ үй бірін-бірі толықтырып, алаңның ажарын аша түсіпті. Шығыс бүйірден жұп-жұмыр Көктөбе көрінеді. Оның баурайында аппақ әріптермен көмкерілген «60 жыл» деген жазу. Мінбенің нақ артындағы қызғылт гранит үйдің екі жаны көк шөп, ал қызыл гүл, толқыған тулар, желбіреген жалаулар. Сонау әріректен, алаңның оңтүстік өкпе тұсынан салынып жатқан жаңа құрылыстың нақ алдынан «Аврораның» нобайы көрінеді. Ол да қызыл. Одан алаңға жеткенше және гүл. Ал төңірегінде отырған адамдардың жүзі де гүл-гүл жайнайды. Омыраулары толы награда. Батыр да, Еңбек Ері де осында. Кілең жұлдыздылар. Республикамыздың жұлдызды адамдары.

	Міне, осының бәрі біздің республикамыздың беделін арттыра түсті. Бұл күндері берісі бүкіл еліміздің, әрісі бүкіл әлемнің назары Алматыға ауды. Өйткені, бұл мейрам «Біздің бүкіл еліміз үшін де үлкен мереке», – деген жоқ па Л. И. Брежнев жолдас.

	«Иә, талай сындардан сүрінбей келе жатқан жерұйық Қазақстаным, сен әлі де талай белеске көтеріліп, толағай табысыңмен талай ұрпақты тамсандырарсың. Құрыш қанатыңды бұдан да еркін сермеп, даңқ шыңына қарай дамылсыз самғай береріңе шәк келтірмеймін.

	Ал сенің мына бүгінгі салтанат-шаттығыңды, келгелі көрген, естігендерімді ауылдастарыма сыр қып, жыр қып айтармын»,– деді Ұлбала іштей.

	* * *

	Көпжан келгендерді сырттай түгендеп, түстеп тұр. Аудандық партия комитетінің бірінші секретары насат денелі бидай өңді жігіт – Ұланбек Арғынбековтың даусы да денесіне лайық зор екен. Бұл – Ұлбаланың отарында тұңғыш болуы. Сондықтан шығар, машинадан түскен бойда Ұлбаланың қора-қопсысын түгел аралап шықты. Сонан соң ғана үйге беттеді. Алдынан қарсы ұшырасқан Көбекеңе сәлем берер-берместен:

	– Көбеке, Сізді алғаш көруім ғой, мына балаңыздың депутаттығы құтты болсын! Өзіңіз тойға шақырар деп осыншама күттік, әбден күдер үзген соң өзім келдім, – деді әзілдеп.

	– Ойбай, айналайын Ұланбек, оның рас. Айып менен. Сіздер үлкен қызметтегі кісі болған соң ретін таппай... – деп секретарьдың сөзін шынға балап сасқалақтап қалды.

	– Бәрекелді, қызметі атақ-лауазымы нағыз үлкен мына Ұлбала емес пе? Ілгеріде біздің, бала күніміздегі оқулықтарда мұзға тайып жығылатын әтеш жайлы әдемі ертегі болушы еді. Сол бейшара бір күні мұзға тайып жығылып жатып: «Мұз, мұз, осы сен неден күшті болдың?»– деп сұрап еді. Сонда мұз: «Е, мен күшті болсам мені Күн ерітіп жіберер ме еді?»–деп жауап беретін. Сол айтпақшы Көбеке, мен мықты болсам сақалды басыммен келіп, мына шынашақтай Ұлбалаға өзім сәлем беріп, қорасын аралар ма едім!?

	Ұланбек бүкіл денесі селкілдеп көзінен жас аққанша күлді. Жанына ерген Көпмағамбет Елемесов пен Арысбек Тәжиев те езуін жия алар емес.

	– «Ұлық болсаң, кішік бол» деген ғой.– Сендердің әрбір сөз, кісіге көрсеткен ықылас-пейілдерің көпке үлгі. Рақмет, Ұланбек қарағым. Қане, енді үйге еніңіздер,– деп Көпжан үйге қарай жол бастады.

	– Мына Қөпмағамбетке ұрсып келемін, – деді секретарь тағы бір әңгімеге арна ашып. – Ұлбаланың қора-жайы көзге қораштау екен. Қайта салуды ойламапты. Үй салуы керек еді, ол да басталмапты.

	– Қорасын қайдам, үй саламыз деп сонау Қарақ тауынан тас әкеліп үйіп тастады ғой,– деп Көпжан әңгіменің тігісін жатқызды.

	– Ал мына үй енді тарлық етеді, – деді Ұланбек қала тәртібімен жиһаз қойып жинаған бөлменің нақ төріне жайғасқан соң. – Ұлбалаға келімді-кетімді кісі көп болады. Біреулер көруге, үйренуге келеді. Тәжірибе алмасу дейтін де жиілеп кетті. Мал жайын, шопандардың хал-жайын сұрап осы ауданға түскен адамның талайы-ақ Ұлбаланың аулына соғуды сұрайтыны ақиқат. Сондықтан директор жолдас, әсіресе үйді, сосын қора-қопсысын салып беруді тездетіңіз. Бұл тек Ұлбаланың, немесе сіздің, біздің ғана абыройымыз емес, бүкіл облысымыздың намысы деп бағалаған дұрыс. Олай болса Ұлбала отырған құдықтың төңірегін қазіргі талапқа сай көркейтуді осы отырған екеуіңізге тікелей тапсырғаным, – деді де секретарь парторг пен директорға алма-кезек қарап;

	– Ал енді Ұлбалажан, біз жүреміз. Түстен кейін аудандық партия комитетінің бюросы еді. Әлі талай ауылға соғуымыз керек, – деп секретарь орнынан тұрды.

	– Ұлан аға-ау, былтырдан бері біздің шаңырағымызға келгеніңіз осы еді, дастарқаннан дәм тата кетсеңіздерші.

	– Қарағым-ау, бұларыңа жол болсын!? Мен жаңа балаларға қазан қамдаңдар деп қойдым. Бір малдың басын мүжіп кететін реттерің емес пе?! Ілуде бір келгендерің еді, – деп Көпжан да бәйек.

	– Жоқ, ақсақал, ықыластарыңызға рақмет, – деді Көпмағамбет. – Одан да Ұлбала бір-бір кесе қымыран әкел, сол дұрыс болар. Қымырандарың бар ма еді?

	– Бар ғой, қазір.

	Ұлбала бөлменің есікке тақау бұрышында тұрған жатаған столдың үстіндегі бір керсен қымыранның бетін ашып, сапыра бастады. Сүт татыған жаңа қымыранның хош иісі отырғандарды бір-бір жұтындырды.

	– Япыр-ай, бір тамақ ішпей қалай жібереміз? – деп әлі қоймай отыр Көпжан.

	– Көбеке-ау, депутаттан қой жеуге болмайды. Ертеңгі күні... – дей беріп еді, Көпжан секретарьдың сөзін бөлді:

	– Ұланбек қарағым, осы совхоздың малын қырық жыл жайған мына менен жеңдер, Ұлбаладан үріксеңдер.

	– Міне, сөзіңіз енді түзелді, – еді секретарь кеңк-кеңк күліп. – Сол қойыңызды семірте беріңіз. Мына бесжылдықты жақсы аяқтайық. Оған дейін күн де салқындар, жаңа үйлеріңіз де бітер. Сол қоныс тойыңызда жерміз.

	– Жақсы, мұныңызға да келістік.

	– Сосын уәдесінде тұрса жаңа үйдің бітуіне қарай Елемесов жолдас Ұлбалаға телефон орнатады.

	– Ұлеке, совхоз экономикасын көтеремін деп уәде беріп отырған директорды елу бағана көтеру көп қинай қоймас, деп ойламайсыз ба?

	– Міне, бізге ең керегі де осы. Уәдесін мына Ұлбаланың үйінде отырғанда берсін деп әдейі сұрап едім. Естідің ғой, Ұлбала, – деп Ұланбек күлді.– Болашақта ауданымызда бүкіл бригадалармен, барлық шопандармен диспетчерлік байланыс орнатамыз. Аудан малшылары нақ биылғы қарқынынан таймаса бәрі де болады.

	– Ұланбек аға, бөгде шаруаларыңыз жоқ па еді? Жай көріп қайту үшін келдіңіздер ме?

	– Иә, Ұлбала. Мақсатымыз – ел жағдайымен, жер жағдайымен танысып қайту. Мына Көпмағамбет ағаң ірілендірілген шопандар бригадасы дей ме, комсомол-жастар бригадасы дей ме әйтеуір бригада құруға құмар, құлшынып жүр. Сонысы қалай болар екен; көрейін, өздерің сияқты малшылармен кездесейін деген оймен шығып едім. Ал сенің мұндай бригада құруға қашаннан-ақ құштар екеніңді білетіндіктен ол әңгімені бұл жерде қозғамай өтіп барамын. Ниетім – өзгелерді тыңдау.

	Ал мына директорың жаңа бері шығарда: «Ұлбаланың бұл мәселе жөніндегі пікірін де, шаруа жайын да білесіз ғой, оған соқпай-ақ қояйық» деп сырғақтап еді. Сөйтсем мақтаулы қызымыз сенің де мұқтажың аз емес екен. Көбекең кейде көпсітіңкіреп те жібереді ме деп қалдым.

	Әзіл-шынын араластыра сөйлеген секретарь «ренжіп қалма» дегендей Елемесовтың арқасынан қағып, рахаттана күлді. Сосын өзіне жауап қайтаруға оңтайланған Көпмағамбеттің алдын орап, әлгі сөзін жалғай түсті.

	– Қалжың ғой Көбеке, көңіліңе алма. Болашағыңа кәміл сенсең, ертеңгі алар асуыңның нобайы айқын көрініп тұрса, нық сөйлегенге не жетсін! Бізді құртатын өзіңе өзің сенбеу, күйбең, күмілжу, дүдәмалдық қой.

	Әңгімеге Ұлбаланың да араласқысы келіп отырғанын байқап қалған Арғынбеков:

	– Немене, Ұлбала, ағаңа араша түскің келіп отыр ма? – деп енді Ұлбалаға күле қарады.

	– Жақсы іс пен жақсы идея өзін-өзі арашалап алады.

	Жақсы адам да сондай емес пе, Ұлан аға!

	Ұлбаланың мына сөзіне отырғандар түгел ризашылықпен күлді.

	– Ұқтым Ұлбала, қалқам. Көпмағамбет екеуің біріңді бірің «жауға» бермейді екенсің!

	Секретарь күлкісін тия алмаған күйі орнынан көтерілді.

	– «Жауға» бергеніңіз не, бөгде сөзге де ермейміз? Қойшы қыздың ұрымтал сөзіне айызы қанған секретарь разы қалпы қоштасуға қолын ұсынды.

	– Тірлік басқа болса да тілек бір,

	Бармақ, басқа болса да білек бір, – демекші әркім өзінің ортақ іс, ел игілігі үшін қызмет етіп жүргенін сезініп сендердей ынтымақшыл болғанға не жетсін! Бізді биылғыдай табысқа жетелеп жеткізген де сол ынтымақ шығар. Енді біз қозғалайық.

	Аудандық партия комитетінің бірінші секретары Арғынбеков пен совхоз директоры Елемесовты аттандырып салған соң тағы бір ой өзегіне түскен Ұлбала сыртта сонау қиырға көз тіккен қалпы бірталай тұрып қалды.

	«Шынында былтырдан бері-ақ қаншама табысқа қол жетті. Аудан экономикасы әбден тұралап, енді шыр бітпес көтерем күйге ұшырағандай көруші едік. Сөйтсек, бәрі де істің көзін таба білуге байланысты екен-ау. Әйтпесе жайылым да, егістік жер де бұрынғы. Біреу көшіп, біреу келген жоқ – малшы, егінші қауым да бұрынғылар. Өзгерген бір-ақ нәрсе – іске басшылық жасау тәсілі. Көп іске дұрыс басшылық болмаған соң, бәтуасы қа-шып, нәтижесі де сұйыла түскенде жұрттың: «Балық басынан шіриді» деп жататынын есітуші едік. Оңалар іс те бас жақтан басталады екен-ау...

	Бірінші секретарь аудан еңбекшілерінің биыл аудан бойынша әр жүз аналықтан 132,4 қозы алғанын айтпай қалды. Бұл шындығында бұрын-соңды қол жетіп көрмеген меже. Ісің болса мадақтауға лайық, жөнін тауып мақтанғанның несі айып?! Былтыр ғана алты мың гектар жүгерінің әр гектарынан 41 центнерден өнім алса, биылғы нысана одан да жоғары. 176 мың дана елтірі тапсырудың орнына 200 мың елтірі өткізілді. Қазір ауданда 344 мың бас қой бар. Ал енді екі-үш жылда оны 445 мыңға жеткізу көзделуде.

	Осының бәрі де халықтың әл-ауқатын жақсарту бағытындағы жұмыстар. Ал аудан енбекшілерінің мәдени денгейін көтеру, халықты рухани жағынан байыта түсу қамымен 600 кісілік Мәдениет Сарайы салынып жатыр. Халық театры, «Өлкетану» музейі, мектептер салынбақшы.

	Аудан өткен жылы ет өндіру мен мал басын молайту жоспарын 103 процент орындап, етке өткізілетін әрбір ірі қараның салмағын 300 килограмға, әр қойдың салмағын 42 килограмға жеткізгені үшін және жүгері өткізу жоспарын 193 процент орындағаны үшін Қазақстан Компартиясы Орталық Комитеті мен Қазақ ССР Министрлер Советінің, Қазақ республикалық кәсіподақтар Советі мен Қазақстан ЛК.СМ Орталық Комитетінің ауыспалы Қызыл Туын жеңіп алды. Ал соның артынша-ақ мал қыстатуды ойдағыдай өткізгені үшін нақ осындай наградаға екінші рет ие болды.

	Шәуілдір даңқы шын-ақ дүрілдеп тұр. Қаншама құпияны бауырына басып, көп сырын ашпай жатқан ежелгі Отырар ірге тепкен бұл өңірдің қойны толы құт.

	«Сол асылды жер бетіне шығарып, ел игілігіне жарату бүгінгі ұрпақ сенің, келер ұрпақ сенің борышың», – дейтін тәрізді ол...

	* * *

	Осы кітап басылып жатқан кезде Қызылқұмнан екі бірдей қуанышты хабар жетті. Мал өнімдерін өткізу, мал басын молайту жөніндегі бесжылдық міндеттемесін абыройлы орындап, уәде үдесінен шыққан аудан еңбекшілері жеті мың екі жүз гектар жүгерінің әр гектарынан орта есеппен 48 центнерден дән алып тағы бір қырқаға көтерілді. Су тапшылығынан дәйім тандыры кеуіп, шөліркеп жататын шөлді өңір үшін бұл бұрын-соңды қол жетпеген меже. Ауданның жер жағдайымен салыстырғанда рекорд! Сөйтіп биылғы Қазақстан миллиардына Шәуілдір диқандары лайықты үлес қосқанын орынды мақтан етіп отыр.

	Рекорд демекші, биылғы маусымда аудандағы жекелеген еңбек озаттары ғана емес бригадалар, тұтастай шаруашылықтар рекордтық өнім жинады. Мәселен, Ұлбала еңбек ететін «Шәуілдір» совхозының коллективі 650 гектар жүгеріліктің әр гектарынан орта есеппен 60 центнерден собық теріп өткізді. Ал осы совхоздағы орта мектептің Мырзалы Жүсіпәлиев басқаратын оқушылардың өндірістік бригадасы өзіне бекітіліп берілген қырық гектар жердің әр гектарынан жүз қырық бір центнерден дән берген! Мұндай жетістік көп жері ауыз судың өзіне зәру Қызыл құм кенересінде отырған елдің егіншілері үшін ғана емес, сулы, нулы алқаптарда қоныс тепкен шаруашылықтардың диқандары-ақ бетке ұстар бедел табыс.

	Аудандағы «Шәуілдір», «Талапты», «Арыс», «Темір» совхоздары сияқты баз бір шаруашылықтар егіншілік мәдениетін арттыру, еңбектің озық әдісін игеру, суды ысырапсыз, неғұрлым тиімді пайдалану, еңбекшілерді жаңа табыстарға жұмылдыра білу бағытында айтарлықтай жүмыс жүргізіп отырғанын көрсетті. Бұл шаруашылықтардың казіргі бет алысы, көздеп отырған нысанасы осының дәлелі. Аталған совхоздардың қай-қайсысы да әсіресе биылғы бесжылдықтың қорытындылаушы жылында айрықша үйымшылдық танытып, аудан табысын еселей түсуге мықтап атсалысты.

	Аудан диқандарының алға қойып отырған мақсаты биылғыдан да биік. Келер бесжылдықтың басында-ақ жүгері егісінің көлемін он мың гектарға жеткізіп, оның әр гектарынан орта есеппен 70 центнерден дән жинамақшы.

	Екінші хабар – тікелей Ұлбалаға байланысты. Ұлы істің ұлы күні – Октябрь мерекесі қарсаңында аудан комсомол ұйымының ең таңдаулы өкілдері – озат малшылар, дихандар мен механизаторлар, комсомол қызметкерлері мен басқа да салада еңбек ететін жастар Ұлбаланың ауылы – «Шәуілдір» совхозының орталығы Көксарай селосында айтулы шопан, кешегі комсомол түлегі Ұлбала Ханжігітованың «Овцевод» совхозының жас та болса жақсы еңбегімен ауызға іліге бастаған шопаны Ділдабай есімді жігітпен бас қосып, отау тігуіне арналған комсомолдық той өткізді. Мақтаулы қыздың шаңырақ көтеру тойына көрші аудандардан келген құрбы-құрдастары мен ауылдастарының көкейіндегі тілегін Ұлбаланың құрбысы, Шардараның маңдай алды күріш өсіруші механизатор қызы Тоты Жәдігерова бірер сөйлеммен ғана әдемі айтты. «Ұлбала, – деді ол, – ата-анаң сен туғанда, «ұл болмаса да ұлдың орнын басса екен» деп, атыңды Ұлбала қойған екен. Сен әке-шешеңнің ол үмітін ақтап қана қойған жоқсың, әкеңнің түпкі арманын да орындадың. Қолыңан қойшының құтты таяғын алып, шаңырағына ие болдың. Ата-анаңа атақ, абырой әпердің, керек десең ауылыңның, ауданыңның атын шығардың. Өмірден өз жолыңды тап басып едің, енді міне өмірлік серігіңді де жаңылмай таптың. Бүгін жұптаса аттаған ақ босағаңның берік болатынына, жақсы жар атанып, жарасымды семья құратыныңа кәміл сенеміз. Ал бүгін осында Ділдабай екеуіңнің қуанышыңа келіп отырған ізбасарларың – желкілдеп өскен құрақтай жас өрім қыз-жігіттерге де сенің құтты жолыңды берсін, құмда өскен қызғалдақтай құлпырған құрбым, Ұлбала!..»

	Алматы – Шәуілдір, 1980 ж.





	https://t.me/kzkitap





Notes


	[←1]

К. Елемесов осы кітап өндіріске әзірленіп жатқанда Қазақ ССР ауыл шаруашылығы министрлігі Қаракөл қой шаруашылығы бас басқармасының бастығы болып тағайындалды.





