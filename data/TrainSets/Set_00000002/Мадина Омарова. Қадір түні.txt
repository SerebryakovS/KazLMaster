МАДИНА ОМАРОВА. ҚАДІР ТҮНІ

АЛҒЫСӨЗ

ҚАРАҢҒЫДАҒЫ МӘТІН

Жазушы Мадина Омарова шығармаларындағы алғадайлық ерекшелік

Әлемді түсіндіру үшін әуелі оны түсініп алу керек. Ендеше, әлем деген не? Түсіну деген не? Түсіндіру деген не? Бүгіннің түсінігімен айтқанда, бұның үшеуі де сөз. Адам баласының санасында малтыққан түйсіктің сөз теңізінен тасқап шығарған мағыналары. Мағына деген — сыртқы әлемге бастайтын жол немесе ұлы дария. Адам осы дарияның бір тамшысы, нақтырақ айтқанда, ең кіші бөлшегі. Содан да адам мен сөзді бөліп қарауға болмайды. Олар теңгенің екі беті сияқты. Ол теңгенің аты — болмыс. Болмыс пенде баласының білетін және біле алмайтын шексіз-шетсіз сыртқы әлем мен дәл сондай ішкі рухани әлемнің түйіскен тұсында тұр. XX ғасырда бас көтерген болмысшылдықтың түп атасы саналатын Ф.Ницшенің: «Әлемді түрліше түсіндіруге болады. Онда жасырын тұрған ештеңе жоқ. Қайта, ол шексіз мағынаға ие» дегені бар. Бүгінге дейін адам баласы дүниені түсіндіруге тырысудан, өз болмысына үңілуден жалыққан емес. Сонау есте жоқ ескі замандардан бүгінге дейін дүниені дін, философия, ғылым, түрлі измдер мен идеологиялар өзінше түсіндіріп, бір қортынды шығаруға тырысып келеді. Алайда, бұлт етпей тұрмайтын дүниеде түсіндіру жаңа түсіндірумен сабақтасып кетеді де, қалыптасқан түсінік ақырында өзгеріп тынады. Айталық, кез келген дін сияқты ақырғы өзгермейтін ақиқатты айтқандай, кеңес идеологиясы түпкі болмысты қатып-семген шекті мағынамен қаңтарып ұстады. Партия, отан, халықтар достығы, күн көсем, интернационалдық рух, кеңес адамының махаббаты, өзге үшін өзін құрбан ету, т.б. сөздер үстемдік құрды. Белгілі мағынадан алғанда осынау сөздер ағын судың ілуде бір кездесетін иірімінде топталған көбік сияқты шынайы болмыспен еш қатысы жоқ еді. Кеңес билігі кезінде жоғарыдағы атаудың кез келгені өзгенің еркін баса билеп, қан төгіп, ұлт пен ұлыстан тартып жеке адамның тағдырына дейін тәлкек етіп, қасіретті қолдан жасап тұрып, қасіреттің мүлде кері мағынасына ие болды. Бұны сөздің әуелгі мағынасының жоғалуы немесе сөздің өлуі демей, басқа не деуге болады?!

Әсілінде, сөз бен болмыс қақ жарылған жерде мағынасыздық мән алады. Тәуелсіздіктен кейінгі қоғамда белең алған рухани құлдыраудың түп себебі де осында жатыр.

Адам өз болмысына жақындаған сайын сөздің дәмін сезіне түседі. Болмыс деген өзіңнің жер басып тұрғаныңды шынайы сезіну. Ф.Кафканың: «Адам екі табаны тиіп тұрған жердің көлемінде ғана өмір сүреді» дегені бар. П.Сллан: «Қол алысу мен поэзияның арасынан еш айырмашылық көріп тұрғаным жоқ» деп жазды. Екеуінің де айтпағы бір сөз. Түйсіну де міне, осы тұстан басталады. Түсіну басталған жерде сөз тіріледі. Кеңес қоғамының жаңбырдай жауған өлген сөздерінің ішінен бері келген тәуелсіз кезеңнің жазушылары үшін сөзді қайта тірілту ең басты міндет болды. Кеңес идеологиясы алып құрылыстар салып, қала тұрғызып қана қойған жоқ, өз идеологиясына қалқан етіп ұстайтын сөзден тау да тұрғызды. Қарапайым сөз тіркесінен басталып, ұзын-ұзын құрмалас сөйлемдерге ұласатын кеңес әдебиетінің құрсауынан босаудың басты жолы алдымен осынау сөйлемдерден азат болу немесе сөйлемді қайта құрудың жолын қарастыру екенін посткеңестік елдердің тәуелсіздіктен кейін әдебиетке келген жазушылары бәрі дерлік аңғарды.

Ол диванда телевизор көріп отыр. Футбол. Ешнәрсесі түсініксіз, мағынасыз футбол. Не деген ұзақ, бітпейтін нәрсе. Жайлап барып алдына отырып алған. Есіл-дерті экранға ауған ол қолын тартқаны болмаса, мән бере қойған жоқ. Бетіне қарады. Кірпіктері ұзын. Қоп-қоңыр. Үлпілдек. Саусағын тигізді...

(Мадина Омарова. «Маххабат»)

Кеңес әдебиетінің көзімен қарасаң, жоғарыдағы жолдарда көп кемістік бар. Тіпті, оны басы бүтін прозалық шығарманың басталуы деуге келмейді. Баспасөзде Мадина Омарованың атына айтылатын сынның негізі де жазушы шығармаларының қысқа, жалаң, тіпті, бір сөзбен аяқталатын сөйлемдердің бар екені, бұл тілді меңгере алмау, қала берді, прозаға дайындықсыз келген дегенге барып саяды. Мұнда шешен сөйлейтін Мұхтар мен Сәбит те, жазба тілмен сөйлейтін Қалихан мен Дулат та, тіпті сөйлемдерді қамшының сабындай қысқа алатын Оралхан да көрінбейді. Кеңес әдебиетінің өлшемі тұрғысынан айтқанда, бұл мүлде жат нәрсе. Ықшам, жинақы түскен жоғарыдағы жолдардың табиғаты монологқа, уақыт пен кеңістіктің арасындағы қиысуды баса сезінуге, содан туындайтын болмыстағы үнсіздік пен бостықты көрнектілендіруге бейім. Бұлар қортынды шығарудан жалтара отырып, мәтіннің ашықтығы мен көп негіздігін қамтамасыз етеді. Шығарма тіл тұрғысынан баяндаудан гөрі сөздің поэзияға тән табиғатына жақындайды. Айғай ақиқат болудан қалған дәуірде сөздің бұндай бүркемелі түс алуын Юнг «Қаламгердің баса билеген тәртіпке көрсеткен қарсылығы» деп түсіндірген болатын.

Мадина Омарованың шығармалары сөйлем құру дағдысымен ғана емес, жанр тұрғысынан да өзгеше. Жазушының жинаққа кірген шығармаларының көпшілігі қысқа, берісі жарым бет, арысы екі-үш беттен ғана тұрады. Әсілінде, қиық-қиқымнан тұру Мадина Омарованың жалпы шығармаларының басты және ортақ ерекшелігі деуге болады. Бұның тасасында жазушының дүниені түсінудегі таным ерекшелігі тұр. Мәңгілік өзгермейтін ақиқаттан тұрған қоғамның шаңырағы ортасына түскеннен кейінгі кезеңде бас көтерген бұндай таным ақылдың сыртқы әлемді шекті көлемде танитынын, ақиқаттың көп жақтылы болатынын, оны түйсіну үшін жан тереңіне бойлау керектігін аңғартып тұрады. Бұл түйін автордың эстетикалық талғамына әсер еткен. Содан да Мадина Омарованың қаламынан туған жоғарыдағы мәтінді жасандылығы жоқ, Тәуелсіздіктен кейінгі жаңа қоғамның шынайы туындысы деуге әбден негіз бар.

Бұл арада Мадина Омарова шығармаларының поэзиялық түсі басым екенін ерекше атап өтуге тиіспіз. Бұл жағынан Оралхан Бөкейдің әңгімелері көз алдыңа келеді. Алайда, екі жазушы элегиялық сарында үндестік тапқанымен, жазушылықтың мәні, мәтінде көздеген мақсат тұрғысынан бөлектенеді. Айталық, Оралхан Бөкей шығармаларында жазушы немесе «мен» кейіпкер көп жағдайда өзі әңгіме ететін ортаны сырттай бақылаушы немесе естіп-білген адам ретінде сөз етеді. Бұндай сөз алыста жазушы өзі білетін әңгімесін білмейтіндерге (әлі естімегендерге) айтып отырғанын, жұртқа үлкен жақтан таныс дүниені өз тұрғысынан бағалап, сабақтап, қортындысын да шығарып (жазушы өзі қорытып, бағасын береді) отырғанын аңғарылып тұрады. Ал, Мадина Омарованың кейіпкерлері көлденең көк атты біреу емес, сөз еткелі отырған ортаның туындысы, бастысы тағдырмен тай таласқан, болмыстың өзі сияқты күрделі, өткені қандай екіұшты болса, келешегі де сондай болжаусыз пенде болып келеді. Онда таным-түйсік те, сезім де, ой да тікелей сол сәттік ортадан бас көтереді. Сырттан тықпалаған ештеңені таппайсың. Оралхан Бөкей оқырманға майын тамызып тұрып әңгіме айтып берсе, Мадина Омарова сезім мен түйсінуді жеткізеді. Осыдан барып бұл әңгімелер оқиғасы жағынан солғын, поэзияға тән нәзік, сыршылдыққа бейім.

Мадина Омарованың прозасын қазақ әдебиетінің жас, алда шапқан алғадай буыны деп қарауға болады. Бұл бұтақ балауса, балғын, әлсіз көрінгенімен, бәрібір бізді болашаққа бастайтын жас өркен. Көктемде қайта бүрлеген қарт емен ағашы да өн бойындағы тіршіліктің өміршеңдікке толы күш-құдыретін әйгілегенде осылай бұлқынады. Тамырда қуалаған тіршілік нәрі күн көзіне, биікке ұмтылған сайын өзінің балауса бұтағына зор үміт артады. Бұл тамыр мен бұтақтың тереңде жатқан көзге көрінбейтін ерекше махаббаты. Мадина Омарова былай деп жазады:

Мен бұлбұлдың сайрағанын ешқашан естіген емеспін. Естіген күннің өзінде қасымда оның басқа емес, бұлбұл екенін түсіндіретін адам болмаса, танымасым анық. Бірақ, маған бәрібір бұлбұл ұнайды. Әбден жауыр болған, ғасырлар бойы айтыла-айтыла ескірген атағымен, әсіресе мен үшін беймәлімдігімен...

(Мадина Омарова. «Қоңыр әуен»)

Жаңа заманның өте сезімтал, қырағы жазушысы ретінде Мадина Омарованың атына айтар сын болса, меніңше, ол жазушының түйе боталағандай аз жазатыны. Сонымен бірге өзінде бар мүмкіндіктерді толық пайдалана отырып, жаңа бір баспалдаққа көтерілуге құлықты еместігі. Таң қараңғылығын бұлайша соза беруге болмайды.

Мен қолжазбаны қолыма ұстап отырып, жазушының жан сыры ағаш арасына түскен теңбіл көлеңкедей бір сәт тыным алмайтын, өз-өзіне сөйлеуге құмар, өз балшығымен өздерін жасаған кейіпкерлерін көз алдымнан өткіздім. Кенет, ойыма француз жазушысы А.Камюдың «Бөгде» новелласындағы бас кейіпкердің бір бейнесі келді. Шығармада өмір бойы айнала қым-қуыт ортаның дүрмегінде қақпақыл болып жан-ұшырып жүрген бейшара оқыстан адам өлтіріп, өзі де өлім жазасына кесілген шағында басын көтеріп аспанға қарайды да, таң қалады. Себебі, өмір бойы басын көтеріп көрмеген пенде аспанның көк болатынын білмей өткен ғой. Осы тұрғыдан алғанда Мадина Омарова шығармаларына да сондай бір бас көтеру қажет сияқты.

Ардақ НҰРҒАЗЫҰЛЫ

әдебиеттанушы, ақын





ҒАЖАЙЫП КӨЛ

/Ертегі-повесть/

Бірінші тарау

Ай мен күннің аманында төбемнен жай түсті. Бастан кешкен күйімді басқаша қалай сипаттауға болатынын білмеймін. Мектептегі оқу аяқталмай тұрып, көп нәрсені жоспарлап қойғанмын. Алдымен, әрине, Лондонға баратыныма бек сенімді едім. Себебі, жыл бойы ағылшын тілінен ақпа құлақ екенімді анам да, ағылшынның мұғалимасы да бас шайқай отырып мойындады. «Дұрыс нәтижеге қол жеткізбесең, жазда ағылшын тілді ортада боласың, Ұлыбританияға жібереміз» деген анамның үкімі алдымен қатаң жазадай естілсе, артынан көгілдір көкжиекке айналып, сол күнді асыға күтумен жүргенмін. Ата-анамсыз, өзім ғана саяхатқа шығып, Лондонда тұратынымды, жаңа достар тауып, тәуелсіз өмір сүретінімді елестетумен болдым. Бірақ жазғы демалыс басталған күні төбемнен жай түсті. Анам «Қыздар, сендерді ертең әкелерің ауылға апарып тастайды, жазғы демалысты сонда өткізесіңдер» деп қарап отыр...

- Қалайша? Қай ауылға?

- Ата-әжелеріңе. Жаздай сонда боласыңдар.

Мен алдымен қалжыңға балап күлдім. Бірақ анам:

- Киімді беталбатты көп алмаңдар. Онда баратын жер де жоқ. Алақандай ауыл. Үй киімдеріңді, спортқа киетін киімдеріңді жинап қойдым. Ертең жолға шығасыңдар, бүгін жақсылап дем алып, жуынып-шайынып алыңдар,-дегенде барып бізбен ешкімнің қалжыңдасып тұрмағанын түсіндім.

- Менен неге сұрамайсыңдар? Бармаймын. Ал, Лондон ше? Менің ағылшын тілім?

- Ағылшын тілінен кітаптарыңды алып ал. Айтпақшы, Сари математикасын алсын.

- Бармаймын. Қақыларың жоқ. Ешқайда бармаймын.

- Барасың.

- Маматай, сіздер не деген қызықсыздар. Менің жасым он төртте. МЕН ауылға, айдалаға барып, жаз бойы НЕ ІСТЕЙМІН?

Анам кәдімгідей абдырып шарасыз түрмен әкеме жалтақтады, Әкемнің жүзіне қарадым да, ауылдан мені тек ажал ғана құтқаратынын ұқтым...

Ауыл, ауыл. Ауылда мен екі рет қана болғанмын. Онда да кішкентай 4-5 жасымда. Есімде түк жоқ. Тек қапырық ыстық, жайсыз сезімдер ғана еміс-еміс бұлдырайды. Демалысты ауылда өткізгенімді естісе, сыныптастарым, бізді кедей деп ойлайтын шығар. Неге ауыл? Неге, мысалы, ең болмаса Түркия емес?

- Мама! Маматай!

Көз жасыма ерік бердім, күні бойы жыладым. «Бармаймын». «Қызым, әкеңнің шешімі, мен қарсы болмады дейсің бе. Бірақ қасарысып қалды». «Маматай, не үшін? Шектен шыққан жоқпын ғой, үлгерімім де жақсы. Айтқан уақыттарыңда үйге қайтып жүрдім. Артық қыдырған жоқпын. Не үшін?!». Бір уақытта маған қосылып анам жылады. «Мама, ал менің биім ше? Үш айда топтан қалып қоятын болдым ғой...ағылшын тілі ше?».

Жүрегім қарс айырылатындай көрінген. Тіпті осы бүгін өліп кетсем деп тіледім. Жүрегім жарылып, қан қысымым көтеріліп өліп кетсем, ооо, әкем қалай өкінер еді, ауыл және өзінің туған қызы. Зересі. Өмір бойы өкініштен өзегі өртеніп өтер еді. Бірақ өлу қайда. Таңертең екі көзім қып-қызыл, ісіп кеткен, шашым дода-дода, жүк сөмкені көтерген әкемнің артынан еріп кете бардым. Көзімнен ыстық жас құйылып жатыр. Жазда ең болмаса, Алматыда, өз үйімде де қала алмайтын болдым. Сариға қарасам, томпиып отыр. Жыламаған. Ботадай боздаған анама қарап, жымиып қояды. Маған көз салмайды да. Өзінен өзі мәз болып отыр. Ол кейде осылай мені ызаландыру үшін әдейі істейтіндей көрінеді. Бәлкім, кішкентай болғаннан кейін жете түсінбейтін де шығар. Оның жасы тоғызда. Менен аттай бес жас кіші. Екеуміз де қазақ мектебіне барамыз. Үйде тек қазақ тілінде сөйлесеміз. Бұл әкемнің бұлжымас қатаң талабы. Бұған бойымыз да, ойымыз да үйреніп кеткен. Жазғы демалысты ауылда өткізу де осы қазақшылыққа бет бұрудың бір шарты болса керек. Әкемнің өзі ауылда өскен. Ата-әжеміз әлі ауылда. Қалаға жылына бір рет дәрігерлерге көріну үшін келіп кетеді. Онда да бір жылы атам келсе, келесі жолы әжем келеді. Бұл да әкемнің оларға қойған талабы. Әйтпесе байқауымша олардың өздері Алматыға келіп, емхана аралауға құштар емес. Кетуге асығады. Мен оларды соншалықты жақын тұтамын деп айта алмаймын. Бірақ, әрине, бәрібір ыстық.

Әкемнің ауылы екі күндік жол, алдымен трассамен бір күн жүріп, аудан орталығына жетеміз, содан кейін тауға қарай бір күн жүреміз. Жолда жылауға да зауқым болған жоқ. Бәрібір болып кеткен сияқты. Әкеме жыладың не, жыламадың не. Сол томаға-тұйық үндемеген қалпы. Ашуланған кезінде тесірейіп көзіңе қарайды. Ондай сәттері құйқа тамырың шымырлап, өз-өзіңнен жерге кіріп кете жаздайсың. Қанша жерден өзіңдікі дұрыс екенін біліп тұрсаң да, ыңғайсыз бір күйге түсесің. Мысалы, мен әнші боламын десем, солай қарайды.

Бірақ негізі әкем қатал емес. Бәлкім, дәл әкемдей балажан, жұмсақ адам жер бетінде жоқ шығар. Әкемді қатты жақсы көремін. Жолда жыламай келе жатқаным да сондықтан шығар. Себебі ол сыр білдірмесе де, қатты уайымдап қалады. Сари машинаның артында бүк түсіп жатып ұйықтап қалды.

- Қарашы, мысықтың баласы сияқты кіп-кішкентай,-деді әкем. Мен сәл ғана басымды бұрып, көз қиығымды тастадым. Сари маған мысықтың баласы сияқты болып көрінбейді. Біріншіден, ол ауылға бармаудың амалын бірге қарастырайық, сен де бармаймын деп айт дегенімде тыңдамады. «Қызық қой. Көрейік те» деп, керісінше қуана жиналды. Мен оның бұл сатқындығын ешқашан кешіре алмаспын. Екіншіден... Жалпы Сари менің жыныма тиеді. Үнемі өзінше болып, бір білгені бар адамға ұқсап жүреді. Бейнебір үйдің үлкені мен емес, сол сияқты. Сіңілімнің кішкене басқашалау болғанын қалар едім. Мысалы, осыдан бір-екі жыл бұрын анамның Диордан алған бетмайын байқатпай бетіме жағып жүрдім, оның әжімге қарсы екенін білсем де, пайдаландым. Себебі жаман айтпай жақсы жоқ, әжімнің алдын алып, сақтана бергенді жөн санаймын, әлі күнге осы пікірім өзгерген емес. Ал Сари болса, соны байқап, анама айтқан. Содан бері ол бетмай біткенді кілттеп тығып тастайтын болды, ал маған жағуға рұқсат жоқ, әпермейді. Бірақ сөмкемнің түбінде жатқан Лореалдың опа-далабы, күннен қорғайтын бетмай – менің құпиям. Соларды ойласам, жүрегім жылып, бойымды бір әдемі тоқмейілсіген сезім билейді. Бәрін ақшамды үнемдеп жүріп өзім алғанмын. Ал, Ланкомның әтірін анам сыйлады. Ол да сөмкемде жатыр. Ауылға аттай үш айға бара жатқанымды айтып, жаралы жаныма дауа болар жалғыз нәрсе болса, ол осы иіссу екенін сездіріп, кеше ғана алдырғанмын. Жолға шашып шығуға жүрексіндім. Әкемнің түсінбей қалуы мүмкін. Ауыр күрсіндім. Рөлде отырған әкем маған көзінің қиығымен қарап қойды. Міне, тағы бір шытырман оқиға, тағдырдың күтпеген сынағы. Жазғы демалысымды ауылда өткізем деген ой үш ұйықтасам түсіме еніпті ме. Ешқашан ешнәрсеге ұрынбай жүру мүмкін емес. Мен әдетте ірі оқиғаларға ұшырамаймын. Кей қыздар болады, жүрген-тұрғанының барлығы төтенше жағдай. Ғашық болса, бала көтеріп қалады, біреуді жек көрсе, оның ақыры қанды төбелеске, одан соң полиция бөлімшесіне әкеліп соғады. Ал менің өмірім олардың қасында бірқалыпты, еш қызықсыз өтіп жатқандай. Қазір ойлап отырсам, менің өмірім әке-шешеме өзімнің құқықтарымды дәлелдеумен өткен екен. Ең алдымен әкемнің ашуын қоздыратын нәрсе - менің әнші болғым келетіндігі. Бірінші кластан музыка мектебіне бардым. Вокалдан сабақ алдым. Бес жасымнан биге қатысамын. Дауысым кәсіби қойылған, мүлтіксіз деуге келмесе де, табиғаттың жомарт қолмен сыйлаған дарынын байқамау мүмкін емес. Оны ұстаздарым да, құрбы-достарым да, тіпті әкемнің өзі де мойындайды. Ал күйді мен секілді тартатын қыз бүкіл Алматыда жоқ. Бұған толық сенімдімін. Былай қарасаңыз, мектеп бітіргеннен кейін шоу бизнес әлеміне хоп деп енуге барлық мүмкіндігім бар секілді. Бірақ, әкем қарсы. Оның дүниетанымы мен әншілік деген ұғым - бір-біріне тікірейіп, көздеріне қан толып қарайтын кереғар нәрселер. Тіпті қоймай бара жатсам, менен бас тартуы мүмкін. Бірақ рұқсатын бермейді. Бұл - анық. Ал менің әнші болғым келеді. Одан басқа еш арман-тілегім жоқ. Әнші болу үшін барлығына көнер едім. Тіпті медицина институтында тоғыз жыл оқуға бармын. Тек қосымша әншілікті алып жүруге рұқсат болса.

- Ажарың ашық екен, атқан таңдай,

Нұрлы екен екі-ай көзің жаққан шамдай.

Анаңнан сені-ай тапқан айналайын,

Күлім көз, оймақ ауыз, жазық маңдай...

Әкем жымиды. Мен де еріксіз күлімсіредім. Содан кейін ирелеңдеген түнгі жолға көз айырмай қадалған күйі қалай ұйықтап кеткенімді аңғармай қалдым. Түсіме белгісіз бір үй кірді, жалғыз бөлме, ортада дөңгелек жайпақ үстел тұр. Дастархан басында өте семіз, іркілдеген еркек кісі тамақ ішіп отыр. Мен ауа жетпегендей жанталасып, мына жайсыз көріністен құтылуға тырысып жатырмын. Бір жағынан түс екенін білемін. Екінші жағынан, мына дәуқара мені байқап қалса, бір сұмдық болатын секілді жүрегім суылдап бара жатыр. Ал ол дастарханда тұрған табақтан кесек-кесек ақ майды уыстап алып, ауызына нығыздап тығады, сол кезде саусақтарының арасынан май сорғалап иегіне, тамағына қарай сала-сала болып ағады. Омырауы баттасқан ақ май, айғыз-айғыз. Майды екі ұртына сығымдап тығып, бұлтылдатып шайнап жатып, қолымен табақтағы тамақты тағы қармайды. Жүрегім айныды. Қорқып бара жатырмын. Кенет Саридың «Зере, Зере» деген үні талып естілді алыстан. Сол-ақ екен қорқынышты сурет бірте-бірте ғайып болып, сұрғылт мамық тұман басқан ұйқының тәтті әлемі қойнауына тартып әкетті.

Таңертең, жан төзгісіз қапырықтан ояндым. Денем былжырап, терге малынған. Басқа планетадан келген құбыжықтың жабысқақ терісі секілді. Тез арада суға түсу керек. Жан-жағыма алақтадым. Машина тоқтап тұр. Әкем ауызын әнтек ашып, ұйықтап жатыр екен. Бірқалыпты қорылдайды. Сариға қарап едім, ол оянып алып, сыртқа көз тастап отыр екен. Артқы жақтың терезелерін түгел ашып тастапты. Кішкене құтыдан су жұтып қояды.

- Маған да берші,-дедім.

Ол артқы жақтан, жүк салынған бөліктен тырмысып жатып ашылмаған жаңа бөтелкені алып шығып, қолыма ұстатты. Су жылып кетіпті. Амалсыз іштім.

- Қай жерде тұрмыз?

- Білмеймін, ауылдың сырты сияқты.

- Біздің ауыл ма?

- Жоқ, біздің ауылға кешке жетеміз.

Сыртқа шығып, құтыдағы суды басыма мойныма құйдым, содан кейін сөмкемнен сүлгі алып шығып, беті-қолымды асықпай сүрттім. Сергіп қалған сияқтымын. Түнде көрген түсім есіме түсті.

- Жаман түс көрдім. Түнде сен мені оятқан жоқсың ба?

- Жоқ.

- Сенің дауысыңды естігендей болдым.

- Бәлкім, түсіңе кірген шығар барлығы. Не көрдің?

- Бір сұрықсыз кісіні, ауызынан май ағып, қомағайланып тамақ жеп отырды. Неге екені одан өлердей қорықтым.

- Құрысын, айтпашы.

Ауылға жеткенде барлығымыз қуандық. Атам мен әжем алдын ала дайындалып, ет асып, шай қайнатып күтіп отыр екен. Дегенмен мен бірінші кезекте ескі моншаға кіріп, шайынып алдым. Содан кейін киімімді ауыстырып, жеңіл ақ майка мен шолақ шалбарымды кидім. Шашым кір, өзімнен өзім жиіркенемін, амалсыз бір өрім етіп өріп, төбеме жинап қойдым. Өстіп, өз-өзіме келгеннен кейін бір-ақ дастархан басына келдім. Біздің қариядан өзге тағы екі шал пайда болыпты және қап-қара бір жасөспірім бала терлеп-тепшіп сорпа ішіп отыр. Жерге жасалған дастарханның бүйіріне келіп отырдым, аяғымды қайда жіберерімді білмеймін, ыңғайсыз. Бірақ менің жайым ешкімді алаңдатпайтын секілді. Шалдар әңгіме соғып отыр. Әкем көзін төмен салып үнсіз тыңдайды. Сари тамаққа тойып, әкемнің қолтығына кіріп бүрісіп, маужырап бара жатыр екен. Мен бейтаныс балаға қарадым. Ол мен кіргеннен кейін ыңғайсызданып, кесесін дастарханға қойып үлгеріпті. Бірақ мұрны жылтырып, маңдайы шып-шып терлеп, жақсылап сорпаланғаны көрініп тұр. Күлкім келіп кетті. Ауыл туралы ескі бір фильмнің кейіпкері секілді. Ол осыны сезгендей, қараторы жүзі алабұртып, көзімен дастарханды шұқылады. Кенет оның жоғарғы ернінде тыртық бар екенін аңғардым. Маған ең қызығы бұл баланың түрі таныс болып көрінді. Бір жерден көрген сияқтымын. Әжем алдыма тәрелке қойып, ішіне бешбармақтың нанынан салып берді. Ет жемейтінімді ұмытпапты.

- Танысып қойыңдар, бұл Мәди деген жігіт, көрші тұрады. Мына Сүйіндіктің немересі.

Әжем төрде отырған ақсақалды меңзеді.

- Қай класты бітірдің, Зере екеуің қатарсыңдар ма деймін.

- Жетіні аяқтадым.

- Міне, Зере де жетіні аяқтады. Екеуің бірге ойнаңдар, қыздарға ауылды көрсет.

Кенет дастархан басындағылардың барлығының назары бізге ауғанын байқадым да, қып-қызыл болып кеттім. Жоғарыда отырған екі шал да, атам да, тіпті әкеме дейін аңтарылып, әлдебір тылсымның шешімі енді табылғандай, қарап қалыпты. Әжем де қызық, бірге ойнаңдар дегені несі, кішкентай балаға ұқсатып. Ұятын айтсаңшы. Ал мына бала не ойлады екен? Мәди «жақсы» дегендей басын изеді. Көзімнің астымен жүзіне қарап едім, мінезімді қызықтағандай күле тік қарап отыр екен. Ендігі жетпегені осы еді, өркениеттен мың шақырым қашықтан жігіт тауып жетісіп қалатын болдым...

Келесі күні түс ауа бір-ақ ояндым. Жуынып-шайынып, үйден шығып әкемді іздедім. Кетпегені анық, көлігі аулада тұр. Бірақ өзі еш жерде жоқ.

- Сари!

Үйдің сыртында жүрген сіңілімді дауыстап шақырдым.

- Әкем қайда?

- Жаңа ғана көшеге шығып кетті.

- Қайда кеткенін айтқан жоқ па?

- Білмеймін, әйтеуір былай қарай жүрді.

Саридың нұсқаған жағына беттедім. Қарасы шалынбайды. Таппасам, қайтып келермін деп ойладым. Ауылды аралап көрейін, не қызық бар екен. Алақандай ғана ауыл. Екі-ақ көше. Жиырма шақты үй. Бұл ауыл да емес, ферма деп аталады шатаспасам. Бұнда аттай үш ай не бітіріп жатамыз. Әкемнің ақыл-есі дұрыс па екен, осы? Басыма келген сұңғыла ойдан тосылып қалдым. Әкемнің жындануы, ақылынан алжасуы неге мүмкін емес? Олай болса, біздің күніміз не болады? Ал ертең ауылға емес, мысалы, интернатқа өткізіп жіберсе ше? Оған кім тосқауыл бола алады? Мынандай ойдан өне бойым шымырлап, шошынып кеттім. Кенет ту сыртымнан:

- Зере,-деген таныс, қоңыр үн шықты. Әкем екен. Оның әдеттегі байсалды өңін, өңменіңнен өтердей болып тесірейетін көздерін көргеннен кейін жаңағы үрейім бір сәтте сейілді.

- Әке!

Жүгіріп барып, құшақтай алдым. Қымбат парфюмнің таныс иісі. Көзіме жас үйірілді. Дизайнері есіме түспей тұр, тілімнің ұшында тұрғанын қарашы. Живанши емес.

- Әке, бізді тастамашы, алып кетші өзіңмен. Мұнда қалғым келмейді.

- Зере!

- Әкетай, айтқаныңның бәрін істейін, 11-сыныпқа дейін төртсіз оқиын, тек тастамашы...

Әкем үнсіз тұрып қалды. Мен солқылымды баса алар емеспін. Ол менен бойын тартып, кішкене алыстап тұрды. Үнсіз. Бұндай жағдайда ұзақ жылау мүмкін емес. Көп ұзамай екпінім басылып, тек көзімнен аққан жасты сүртумен болдым.

- Қызым, өмір қарыздар мен парыздардан тұрады. Бұл менің де шешімім емес. Бастысы есіңде болсын, еш нәрседен қорықпа, не болса да, ешкім, еш нәрсе саған зияндық жасай алмайды, осыны есіңде мықтап сақта.

Түк түсінсем бұйырмасын. Қазақша бір адамдай білемін, осы әкемнің арқасында қазақтың әні мен күйін де, тілін де шексіз сүйетін деңгейге жеткенімді осы соңғы уақытта түйсіне бастаппын. Мына ауылдан да соншалықты шошынып, жатсынбай тұрғаным содан болар. Бірақ бұл сөзін түсінбедім. Бір нәрсе ғана анық, өлі болсақ, өлігіміз, тірі болсақ өзіміз – бұл жазда осы ауылда боламыз. Ал әкем... әкем ақылынан алжаса бастапты. Дүниені сұрғылт тұман басқандай, тіпті ауаның өзі демін ішіне тартып, оттегі үшті-күйлі жоғалғандай. Әйтеуір быт-шыт бір нәрсе болып кеттім. Әкем кешкі салқынмен жолға шығып кетті. Ал біз қалдық.





КӨЛ

Әжем әбден қартайған. Бірақ ширақ. Таңертең оянғанымда есіктің алдында жүн түтіп отыр екен. Бұл жүнді ермек қылғанына бір аптадай уақыт болды. Бір апта бұрын таудай болып үйілген қойдың жүнін жуды, есіктің алдында тұрған үлкен ошаққа от жағып, қазанға салып қайнатты. Кептірді. Енді, міне, түтіп отыр. Әрі қарай не қыларын бір құдайдың өзі білсін. Ақыр аяғында Сари екеумізге екі көрпе шығуы керек. Мені көріп:

- Алда қарағым-ай, оянып алыпсың ғой,-деп орнынан үш ұмсынып барып жер тіреп тұрды,-беті-қолыңды жуа қой. Самауырын қайнап тұр. Мана ғана атаң шай ішіп кеткен.

Мен далада тұрған қол жуғыштағы мұздай суық суға бетімді шайып алдым. Негізі суық су беттің терісін ширатады, қан айналымын жақсаратады. Сондықтан өзімді аса бақытсыз сезіне қойған жоқпын. Адам барлығына көнеді деген сөзді бір жерден естігенмін. Рас екен. Ауылдағы розеткаға планшетімнің зарядкасы сәйкес келмей, музыка тыңдағанды да қойдым. Тіпті бетмайдың өзін құлықсыз жағатын болыппын. Дастархан басына жайғастым. Томпиған аса сүйкімді майда бауырсақтар. Аузыңа салсаң, ери жөнеледі. Әжемнің шайы да ерекше. Қызыл күрең қою шайды қаймақ қосып бергенде, мен үш кесесін бір-ақ ішемін. Шай дегеннің не деген керемет екенін әжемнің арқасында енді ұқтым. Қалада таңертең тәтті су, шырын ішіп жүре беруші едім.

- Әже, ауыл не деген көңілсіз жер. Ішім жарылып өлетін болдым. Не істеуге болады?

Әжем бетіме аңырып қарап қалды.

- Қарағым, істеймін деген адамға жұмыс көп қой. Үндемей жүр едім, өзің айтқаннан кейін, амал не. Қыз балаға бос сандалған жараспайды. Белден шойырылып отырмын, әкең кеткелі үйдің едені сүртілген жоқ. Шайыңды ішіп алған соң сүртіп шық.

Шай тамағымнан өтпей қалды. Өмірімде еден сүртіп көрмеппін. Масқара.

- Әже, мен өмірімде еден сүртіп көрмеппін.

- Шешең үйретпеп пе еді?

- Жоқ.

Мен анамның да еден сүрте алатынына күмәнданамын. Үйдегі жұмыстың барлығын Зарина апай жасайды. Есімді білгелі солай.

- Қиын түгі жоқ. Қазір көрсетемін.

- Жақсы. Ал, маған дейін кім жуушы еді?

- Сүйіндік шалдың немересі, өзің де білесің ғой, Мәди келіп сүртетін. Өзі бір мың болғыр бала. Бейшара.

Әжемнен неге бейшара дедіңіз деп сұрауға ыңғайлана бердім де, тіл ұшында тұрған сауалды басқасына жылдам алмастырдым.

- Атам қайда?

- Кім біледі. Сүйіндіктің үйінде отырған шығар. Біржолата сонда көшіп ал десем, тыңдамайды, қайтем енді. Бір ауық қарайып үйде отырғанды білмейді, жасы сексенге келсе де секең-секең етіп...

Еден жуғанша атамның күйін тыңдағаным артық болатын еді, әрине. Атам туралы әңгімелегенде алдымен оның күндей күркіреген дауысын айту керек. Таңертең бізді оятып алмас үшін әжем екеуі сыбырласқанда, кішігірім көшкін басталып кеткендей, терезенің әйнектері діріл қағады. Ал, еркін сөйлеген кезінде дауысы бір ырғақпен ақырған арыстанның үнімен ғана салыстыруға келеді. Бірақ, ол кісі алда-жалда үйде бола қалса, басқа бөлмеден немесе даладан болсын дауысы шығып жатса, өзіңді дереу қауіпсіз жерде бұйығып ұйықтап жатқан мысық секілді бейқам, рахат сезінесің. Сондықтан атамның үйде отырғанын қалаймын. Оның үстіне ол кісі төрде малдас құрып отырып, шолақ қара домбырасын алып жиі күй шертеді. Ондайда үйдің іші күміс күмбірге, қоңыр мұңға толып, басқа бір ертегі әлеміне енгендей, таңғажайып күйге түсесің. Бірде ол кісі маған домбырасын беріп:

- Зереш, сен тартып көрші,-деді.

Мен тартынған жоқпын. Бірақ ағаштан кесілген домбыра қолға ыңғайсыз екен, шертіп көріп едім, маған көнбейтін ыңғай танытты. Шарасыз кейіппен атама қарадым.

- Қарама, тарта бер.

Мен «Әлқиссаны» тарттым. Нобайы келгенмен, ойымдағыдай шықпады. «Ерке сылқымды» тарттым. Жаман емес секілді. «Адайды» тарттым. Тым қатты желігіп кеттім ғой деймін. Өзімді өзім әрең тежедім.

- Тәп-тәуір шертеді екенсің,-деді атам мені жаңа көргендей таң қалып қарап.

«Тәп-тәуір» дегенге көңілім толмай қалды.

- Тәттімбетті де тарта аламын.

- Тартатын күйлеріңнің тарихын білесің бе?

- «Адай» - Құрманғазының қызға арнап шығарған күйі.

- Қандай қызға?

- Адай қызға.

- «Адай» - халықтың өшпес рухына, өжеттігіне арналған мәңгі мадақ. Қазақтың еркіндік сүйген қайтпас қайратының гимні. Жақсы тартасың. Бірақ әлі кішкентайсың ғой. Күйді сезінбейсің. Өзіңді өзің қызықтап, мақтанып кетеді екенсің, балам. Бірақ күй қоныпты, ботам.

Атам толқып, үні құмығып шықты. Мен еріксіз жанарымды төмен салғанмын. Сол кеш есіме түсіп, өзімнің де көзім жасаурап кетті. Онымды сездірмес үшін дереу әңгімені басқа жаққа аудардым.

- Сүйіндік ата екеуі жақсы дос қой деймін.

- Енді екеуі де осы ауылда туып өсті ғой.

- Сіз ше?

- Мен Ыстықкөлденмін. Қызылдар байларды қырғанда, әкем бізді алып, осында қазақтардың арасына келген. Сол күйі осында қалдық қой.

- Сіз қазақ емессіз бе?

- Қырғызбын.

- Мәссаған, сонда менің бойымда қырғыздың да қаны бар ма?

Әжем күлді.

- Бар. Бірақ қазақ болып кеттік қой. Бері ауғанда мен алты жаста едім. Есімде түк жоқ. Әкем марқұм ғана Ыстықкөлім деп аһ ұрып кетті. Біздің ел мына таудың арғы жағында ғой. Еш айырама жоқ былай қарасаң, бірақ туған жер деген қиын ғой, балам.

Мен Ыстықкөлді сағынып, жүрегі қарс айырылып жүрген атамды елестеттім. Жүрегім аяныштан шымырлап кетті.

- Ол кісі қашан қайтыс болды?

- Әкем осыдан жиырма жыл бұрын жүз алтыға келіп, өлді. Көзі жұмылғанша тік тұрып, тік жүріп кетті ғой, ешкімге масыл болмай. Сүйегі асыл еді. Балалардан қалғаны мен. Менің қолымда тұрды. Зейнетақысынан ақша жинап, төрт жылқының құнын тастап кетті ғой, несін сұрайсың. Сондағысы - күйеу бала қайын атамды мен көмдім деп айтпасын дейді. Соны мына атаң ойлап жүргендей. Ой, қарағым-ай, қазақ қызды бала деп санамайды. Шешең тағы туамын деп айтпайды ма?

- Ол жағын білмеймін, әже.

Әжем күрсініп, менің алдыма жентті жылжытты.

- Түк тамақ ішпейсің қылтиып.

- Болдым, әже. Еден жуайық.

Ол тағы да жер тіреп, орнынан тұрды. Мен бұл кісінің жасы нешеде екен деп ойладым. Сұрауға батпадым. Бірақ, өте кәрі екені анық.

Еденді жуып болғаннан кейін қыруар жауды жалғыз қырғандай марқайып, еңсем көтеріліп, көңілденіп алдым. Қиын түгі жоқ екен.

- Әже, енді басымды жуайын.

- Моншадағы су жылы, таңертең атаң шайынып еді, сенің басыңа жететін су бар.

Сусабын мен сүлгімді алып, моншаға беттедім. Ыстық су мына бөшкенің ішінде. Оны алдын ала суық су толтырылған кірленге біртіндеп құйып, суды жылытып алу керек, содан кейін басыңды кірленге жартылай тығып тұрып сусабынмен жуғаннан кейін, төбеңе түйіп, сабын суды төгіп, қайтадан енді шаятын су әзірлейсің. Сондықтан сусабынды әу баста неғұрлым аз құйсаң, соғұрлым тез шайылады. Лондондағы балаларға арналған оқу орталығында немесе ағылшындардың отбасында жүріп, мен бұл құнды тәжірибеден хабарсыз қалар едім. Бәлкім, әкем мені салқын моншада бүк түсіп тұрып, бас жуу рәсімімен таныс болуымды қалаған шығар. Бәлкім бұл бойжеткен қыздың білуі шарт әлдебір біліктілік сапасының бір деңгейі болар.

Мен есіктің алдына күнге шығып шашымды жайып кептіре бастадым. Күн енді феннің қызметін орындап шығуы тиіс. Бізде барлығы табиғи. Табиғи сұлулық.

- Сари! Сари!!! Әже, Сариға айтыңызшы далаға шықсын.

- Ау?

- Сари, менің үлкен қызыл тарағымды алып бері келші.

Саридың қабағынан қар жауып тұр. Мені жұмсап қойды дей ме әлде басқа себеп бар ма? Ол ауылға келгелі кітаптармен әуре. Алдымен өзінің оқулықтарына шұқшиып, есеп шығарумен болды. Содан кейін атамның кітапханасына ауыз салды. Күні бойы кітап бөлмеден шықпайды (әжем үйдегі ең үлкен, сіресіп кітапқа толған бөлмені осылай атайды). Сариды ауылдағы күні батып, таңы атып бітпейтін марғау тіршілік барысында көрудің өзі мұң болды. Мен де кітап оқуға ынталанып көрдім. Бірақ, бүкіл жазғы демалысым түгел ауылда өтетініне мойынұсынбағандығымнан, бір мезет тыныш отыра алар емеспін. Алаңсыз кітап оқып жатқанымда, әлдебір маңызды оқиғалардан тысқары қалып, Алматыға қайту мүмкіндігін жіберіп алатын тәрізді сезімнен, тағатсыздықтан арыла алар емеспін. Міне, басымды жуып алдым. Неге десеңіз, қалаға қайтар жол екі күнге созылатындықтан, жолда бас жуу мүмкін болмайды. Күнде таңертең сапарға шығуға сақадай сай тұрамын. Жол сөмкем буып-түюлі. Заттарым мұқият жиналған. Тек сәтті жіберіп алмау керек. Мен тышқан аңдыған мысықтай, демімді ішіме тартып, сол сәтті күтумен жүрмін.

- Сари, шашымды тарап берші.

Түюлі шашымды жайып, оның әкелген тарағын өзіне қайтып бердім. Ол үнсіз шашымды баппен тарай бастадым. Саусақтары нәзік, мақта тәрізді, тарақты да батырмай, бет жағын ғана салалайды. Бірақ еш нәрсе деместен, күннің көзінде маужырап отыра бердім.

- Не оқып жатырсың?

- Қобыланды батырды.

- Мммм... Қызық па?

- Иә.

- Не туралы?

- Қобыланды батыр туралы.

Мектептен еміс-еміс есімде. Алпамыс батыр мен Қобыланды батырды қатты шатастырамын.

- Жарайды, рахмет.

Сари менің қасыма сәкіге отырды. Ол да бір өзгеше әлемге енгендей күйде жүрген шығар. Себебі мен бұдан бұрын ауылға келген болсам, ол тіпті болып көрмеген.

Қасымызға әжем келді.

- Ботам, мен жаңа Мәдиге айттым. Келіп, қыздарға ауылды көрсет. Іштері пысып, зерігіп жүр дедім. Қазір келіп қалу керек. Шашыңды жина. Қазақта әйел баласы шашын жаймайды, жаман ырым.

- Қойшы, әже, қайдағы ырым.

Әжем іркіліп қалды.

- Е-е-е, қарағым, бірақ «заманың түлкі болса, тазы боп шал» дейді. Қазір заман басқа, ырым-жырымға сенбесеңдер сенбей-ақ өсіңдерші осы сендер. Балапандарым сол.

Күбірлеген әжем үйге қайтадан кіріп кетті.

- Түкке түсінсем бұйырмасын,-дедім мен Сариға.

- Біреу қайтыс болғанда әйел шашын жайып жіберіп, бүйірін таянып жылайды. Басқа уақытта шашты жинап, бас киімге жасырып жүру керек. Сонда асқа қыл-қыбыр түспейді, істеген тамағың таза болады. Содан кейін шаш жатқан жерге жын-шайтан үйір болады.

- Мәссаған, Сари, бір аптаның ішінде қалай ақылды болып кеткенсің. Онда шашымды өріп берші. Құрысын, қатерге қарап отырып бас тікпейік, әйтпесе шашым сыпырылып түсе бастаса, мына жерге жын-шайтан толып кетер.

Ол сықылықтап күліп жіберді.

Біраздан соң Мәди де келді. Ыңғайсызданып тұрғаны сезіледі. Оған қарап мен де қысылдым.

- Жүр, үйге кірейік, атам жоқ.

- Иә, білем, ол кісі менің атаммен көлге кетті.

- Бұнда көл бар ма?

- Иә, ауылдың сыртында.

- Оу, Мәди, кел, төрлет, жоғары шық. Қазір шай қойып жіберейін.

Әжем жер таянып отырған орнынан тұра бастады. Ол кісі еденге көрпе төсеп, оның үстіне түрлі кездемелерді жайып, өлшеп, қайшымен кесіп, нирванаға еніп отыр екен.

- Әже, отыра беріңізші, өзім шай берем.

- Астапрылла. Қалай бересің?

- Отыра беріңізші.

- Жоқ, шай ішпеймін. Рахмет. Қазір ғана тамақтанып келдім.

- Олай болса, кітап бөлмеге барып отырыңдар.

- Жақсы, әже.

Екеуміз тездетіп, Саридың күндіз-түні шықпайтын бөлмесіне кірдік, мен есікті жауып алдым.

- Сен Алматыдан келдің бе?

- Иә.

- Біз де Алматыда тұрғанбыз.

Мен оның күнге күйген, жылтыр қара бетіне көз тоқтатып, мұқият қарадым. Үстінде жеңі шолақ футболка. Бастапқы түсі белгісіз, оңып кеткен жеңіл шорты. Шашы тақырлап алынған, бас терісі де әбден күйіпті. Бірақ менің ар жағымдағы бос кеңістікке қадалған жанары оны бір мезетте жиырма жасқа есейтіп жіберген. Мен ыңғайсызданып қалдым.

- Анам екеуміз Алматыда тұрғанбыз. Пәтеріміз Үлкен Алматы өзенінің жағасында болатын.

- Ол қазір қайда?

- Кім?

- Анаң.

- Білмеймін.

- Қалайша?

- Білмеймін, ол кісі...

Ол қабағын түйді. Содан кейін кенет жадырап, маған күлімсірей қарады. Орнынан тұрды.

- Қазір біраздан соң келемін. Ауылды аралайық.

- Көлге барайықшы.

Ол күмілжіп қалды.

- Жақсы.

Ол жалғыз келген жоқ, екі досын ала келіпті. Біреуінің аты – Жасұлан, екіншісі – Еркебай. Олар басында жасқаншақтап, кібіртіктегенмен, аз ғана уақыттан кейін бойлары үйреніп кетті.

- Алматыдан келдің бе?

Еркебай – кішкене батылдау ма деймін. Мені тіпті басымнан аяғыма дейін сынағандай шолып өтті. Анам Парижден арнайы алып келген күнқағарымды түзеп қойдым.

- Балық аулауға жиналып жатырмыз. Барасың ба?

- Көлге ме?

- Иә, бірақ бұл – құпия,-деді Мәди.

- Неге?

- Ауыл балаларына көлге баруға рұқсат жоқ. Ата-әжең естісе, қииқ,- деген Еркебай мойнын қолының қырымен қиып өтті,-барлығымыздың басымыз кетеді.

- Қызық екен. Неге?

- Оны жолда естисің. Біз қазір қармақтарды алып келеміз, дайын тұр.

- Жақсы, Сариды алып алсам бола ма?

- Ол кім?,-деп елең ете қалды Еркебай. Оның үміттене қойған сауалына барлығымыз жымиғанбыз.

- Зеренің сіңілісі, кішкентай қыз,-деп Мәди оны арқасынан қақты.

Еркебай қызарақтап қалған. Сонда да еш нәрсе болмағандай:

- Әрине, алып ал, көлді көрсетеміз. Жолда Кемпірдің үйі бар, оны да көресіңдер,-деп бастырмалатып жатыр.

- Кемпір деген кім?

Бір таң қаларлығы, Жасұлан мен Еркебай кенет тосырқап, Мәдиге қарады. Мәди жарайды дегендей қолын сілтеп ишара жасаған соң барып:

- Көлдің жанында Кемпірдің үйі бар. Негізі көлге сол Кемпір үшін баруға болмайды. Оның үйіне жақындауға болмайды, тыйым салынған.

- Кім тыйым салды?

- Білмеймін. Барлығы. Ешкім оның үйінің маңына жоламайды. Ол - мыстан кемпір,-деп сыбырға көшті Жасұлан.

Мен күліп жібердім. Түрлеріне қарасаң, бозбала жасқа жетіп қалған, жасөспірімдер секілді. Айтып отырған әңгімелері мынау. Әрине, бұлар түрлі компьютер ойындарынан бас көтермейтін, айтатын әңгімелері де сол компьютер маңынан ұзамайтын қаланың балаларына қарағанда, адам затына көбірек ұқсайды. Дегенмен, мыстан кемпірге сенетіндері балалық шаққа саяхат болып кеткен тәрізді. Мәди менің жүзімнен ойымды оқығандай болып жымиып:

- Олай болса, біз үште осында келеміз. Сари екеуің жиналып отырыңдар,-деді.

Мен үйге қайтып келе жатып көлге не киіп барсам екен деп ойладым. Джинсы шалбар мен жеңі шолақ ақ футболка дұрыс болатын тәрізді. Бір жағынан, әдемі, жарасымды, екінші жағынан қарпайым. Дженнифер Лопес ойнаған «Анаконда» фильмі есіме түсті. Шамамен қазіргі жағдай сол картинаға келетін тәрізді.

- Әже, Сари екеуміз ауылды аралап келеміз. Қазір Мәди келеді. Қасында Жасұлан мен Еркебай деген тағы екі бала бар. Ауылды көрсетеміз деді.

- Алысқа ұзамаңдар, ауылдан шықпаңдар.

«Көлге бармайық па?» деп сұрағым келіп, тілім қышып кетті. Бірақ өз-өзімді ұстап қалдым. Құрысын, ұйықтап жатқан жыланның құйрығын басып қайтем.

- Барсаңдар барыңдар, Сариге бас-көз бол.

- Жақсы.

Кенет тұман басқан санамның түкпірінен тамаша бір мүмкіндік жымыңдап есігін ашты. Егер біз суға батып кете жаздасақ ше? Екеуміз де. Немесе Сари. Немесе мен. Әжем бізден ат-тонын ала қашып, әкеме хабарласады. Ал ол атам мен әжем алып кет десе, қайда барады...

Айтуға оңай. Қалай өтірік суға батасың. Егер шынымен батып кетсең ше? Қой, Сариды араластырмайын. Өзім ептеп-септеп батуға әрекет жасап көрермін. Іштей осылай тас-түйін шешіп, Сари екеуміздің бөлмемізге беттедім. Ауылға келгелі Сари шынымен көп өзгерді. Айналдырған алты күннің ішінде, елтең-селтең етіп, күніне тоқсан тоғыз мәрте көйлек ауыстыратын тоғыз жасар сіңілім, бұйығы, төсектен тек тамақ ішіп, дәретханаға бару үшін ғана тұратын бейтаныс әлдекімге айналды. Төсекте жастығын биіктетіп салып алып, кітап оқиды. Күні бойы, кейде жарым түнге дейін. Осы алты күн бойы жуынбады ма деп те күдіктенем. Әдетте анам шомылдыратын. Ал бұл жерде Сариды күтіп баптайтын да адам жоқ екен-ау шынымен де. Әжем бізге күніне төрт мезгіл тамақ берумен ғана шектеледі. Басқа тіршілігімізде жұмысы жоқ. Атамның ауыл аралаудан қолы босамайды. Мен суға бату туралы шешіміме беки түстім.

Ұлдар тура сағат үште келді. Мен Сариды сүйрегендей болып алып шықтым. Шынын айту керек, неге екені, жалғыз баруға жүрексіндім. Дәлірек айтқанда, соншама ұлдың арасында жалғыз өзім суға батып жатуға ыңғайсыздандым. Ал, Сари қанша кішкентай болса да, ес қой. Оның үстіне куә керек.

Біз ауылдың шетіне шыққаннан кейін майлы сары топырақтың шаңын боратып, күнбатысқа бет алдық. Мен Dolce&Gabbana шалбарымның балағын түріп алдым. Аппақ Chanel футболкам ауаға көтерілген шаңнан сұрғылт сары түске боялып үлгерді. Таңертең ғана жуған шашым мен бетімді айтпағанның өзінде. Күнге қарсы крем жағып үлгергенім ғана жанға жалау. Көңіл-күйім түсіп кетті. Ұлдар балықтың көлдің қай жағында көп екені жайлы таласып, өздерімен-өздері мәз. Мен Сариды қолынан ұстап алдым. Басымызда күнқалпақ. Күн ауа бастағанмен, аптап басылмаған. Екі белестен асқаннан кейін алдымыздан көл көрінді. Үлкен екен. Арғы беті көкжиекпен астасып, теңіз секілді діріл қағып жатыр. Тіпті ақ бауыр, айыр қанат шағалалары да ұшып жүр. Үйректің қаңқылы естіледі.

- Аққу, қара, аққу жүзіп барады,-деді Сари қолымнан тартып.

- Иә, расымен де аққу…

- Қандай әдемі.

- Көл туралы неге ешкім осы уақытқа дейін айтпаған? Атам да,әжем де, тіпті әкем де еш нәрсе айтпапты.

Еркебай масаттана жымиды. Мәдиге қарап едім, ол ернін жымқырып алыпты. Ернінің үстіндегі тыртық ұлғайып, күнге қақталған қараторы жүзінде ерекше ағарып, бөлектеніп көрінеді. Ақырындап асқазан тұсым мұздап, суық леп жүрегіме қарай қозғала бастады.

- Негізі бұл көлге ауылдың адамдары келе бермейді.

- Ал атам ше?

- Енді үлкен кісілер тілін біледі ғой. Бізге болмайды. Суға жақындамай, алшақтау тұрайық, - деді бағаналы бері томаға тұйық келген Жасұлан кенет дауысы жарықшақтанып. Келерін келіп алып, қорқып тұрған сыңайлы. Оның бұл күйі Сари екеумізге де ауып, біртүрлі тосырқап суға қарап қалдық. Алдымен мен ес жинадым.

- Неге?

- Түрлі әңгімелер айтады.

- Қандай әңгімелер?

- Қазір, орналасып алайық, содан кейін айтып беремін,-деді ол.

- Жарайды, айтпай-ақ қойыңдаршы, ауылға қайтқан соң ести жатармыз,-дедім мен.

- Жоқ, айтыңызшы,-деді Сари.

Еркебай мен Жасұлан күліп жіберді.

- Жасұлан, қыздарды қорқытпа. Жай әшейін алып-қашпа әңгімелер ғой. Нақты ешкімді ешкім қолынан ұстап алған жоқ.

Еркебайдың жайбарақат, аздап мақтаныш араласқан дауысынан өз-өзіме келе бастадым.

Олар қармақтарын, сөмкелерінен құрал-саймандарын шығарып, көлдің шетіне жайғаса бастады. Мәди қалбырдан тірі жауынқұрттарын шығарып, қармақтың ұшына кигізді. Мен теріс айналып көлге көз тастадым. Қандай әдемі. Оң жақ бетін ну қамыс басыпты. Құстар, аққу. Жайбарақат тіршілік. Кенет ойыма таңертеңгі жоспарым оралды. Бірақ, дәтім шыдап суға түсе алмайтын сияқтымын.

- Көлге шомылуға болады ма?

- Жоқ, болмайды.

- Неге?

- Жасұлан, айтып берші көлдің жайын.

Маған Мәди кенет ересек тартып, тіпті алыстап, бөтен болып кеткендей көрінді. Дауысы да біртүрлі шаршап шықты. Сүлесоқ. Өзінің еркінен тыс, біреудің бұйрығын орындап жүрген тәрізді немесе... зомби тәрізді. Жасұлан алдыға ұмсынып, әлдебір түсініксіз шабытпен әңгімесін бастады.

- Бұл Кемпірдің біздің ауылда қашан пайда болғаны ешкімнің есінде жоқ. Мысалы, менің 85-тегі әжем «менің бала кезімде осындай мыжырайған кемпір еді, әлі күні сол қалпы» дейді.

Еркебай оның сөзін кенет бөлді.

- Сенің әжең баяғыда алжыған. Оны елдің бәрі біледі.

Жасұлан қызарақтап қалды. Сонда да алғаны бетінен қайтпайтын ниет танытып, сөзін жалғастырды.

- Ол ес білмейтін ерте заманда, тіпті мына ауыл түп тамырымен жоқ кезде осы көлдің түбін мекен етіпті. Оның мешкей жалғыз ұлы бар. Күніне бір қой жейді. Ал Қазақстанда аштық болған кезде ол ұлын осы ауылдың адамдарын сойып беріп аман алып қалыпты деседі.

- Оны да әжеңнен естідің бе?

- Иә, әжем айтты!

Біз ду күлдік. Жасұлан қызарақтап, көзі жасаурап кетті.

- Қызыл әскер келіп көлді қоршап, кемпірді «канибал» деп тұтқындамақ болғанда, ол кейпін өзгертіп, ғажайып сұлу қызға айналып, ән салады екен. Сонда жаңағы қызыл әскер түгел көлге өз-өздерінен түсіп, батып отырған. Сонда Сталин қанша әскер жіберсе де, ала алмаған. Ақыры бір заманда әскер жібергенін тоқтатып, бұл маңайдан халықты көшіріп алған.

- Бұл маңайдан халықты көшіріп алған...

Еркебай сайқымазақша мың құбылып, Жасұланның сөзін қайталап шықты.

- Күлкімді келтірмеші. Ал біз ше? Біздің ауыл ше? Барлығы әжетайыңның қырық өтірігі.

- Ал көлге адамдардың бататыны ше? Ол да өтірік пе сонда?

- Адамдардың бататыны қалай?

Мәди «иә, батады» дегендей болып маған басын изеді. Ол өзі қобалжып, әрі-сәрі күйде тұрған секілді көрінді. Оның бұл күйі неге екені маған қатты ұнамай тұр, бойымды дегіберсіздік биледі. Тезірек бұл жерден кету керек тәрізді. Әсіресе Жасұлан мен Еркебай сөз таластырған сайын ауа екеш ауа да құрамын өзгеріп, әлдебір қатқыл леп пайда болғандай.

- Бұл көлге атам заманнан ешкім шомылмайды. Адам батқанда ғана мәйітін шығару үшін орталықтан суға сүңігіштер келіп, түседі. Осы күнге дейін олардың үшеуі батып үлгерді.

- Ешкім шомылмаса адам қалай батады?

- Мал бағып жүрген адамдар жақындаса болды сиқырланғандай өз-өздерінен түсіп кетеді немесе қолын шаяйын деп еңкейсе болды, сол қалпы суға құлап тіл тартпай кетеді. Тіпті тобықтан аспайтын таяз жердің өзіне батып өлгендер бар,-деді Жасұлан,-бұл - рас.

- Көлдің асты саз, сор балшық, соған малтығып қалады десең нең кетеді. Міндетті түрде адамдардың үрейін ұшырып, ерекше бір нәрсе ойлап табу керек,-деді Еркебай бұрқ-сарқ етіп.

Біз күліп жібердік. Мен өзімнің неге күлгенімді, Сари мен Мәдидің неге күлгенін түсіне алмадым. Бірақ Жасұлан өзеуреп сөзін дәлелді етуге тырысқан сайын, барлығымызды үрей билей бастаған. Соны бойдан қуып, көзден таса ету үшін күлетін сияқтымыз. Мен ақырын ғана көл жаққа көз салдым. Бетіндегі толқын діріл қағып, бейне бір тыныс алып жатқандай. Ал Еркебай болса керісінше шындап ашулана бастады. Саусақтарының ұшы діріл қағып, Жасұланға өшпенділікпен қарайды.

- Қалай болғанда да суға түсуге болмайтыны өкінішті,-дедім мен Мәдиге. Ол кенеттен:

- Көлдің асты толған қураған сүйек, 30-шы жылдары кемпірді алып кетпек болған әскердің сүйегі. Олар кейде күңіреніп, дауыс шығарады. Тірілерден көмек сұрайды. Жандары о дүниеге беттей алмай осы судың астында мәңгі тұтқында жатыр,-деді. Қалжыңдап тұрмағаны анық. Тіпті Жасұланға дейін аңтарылып, бір-бірімізге қарап қалдық. Еркебай:

- Мәди, қойшы, сен де осы ертегіге сенесің бе?-деді шарасыз кейіппен көзі жасаурап. Мәдидің өзін қоштап айтқан сөздеріне қанаттанған Жасұлан енді шабыттана сөйледі:

- Кемпір көлге жылына бір рет құрбандық шалады. Бір реттен де көп болуы мүмкін. Бірақ бір мәрте – міндетті түрде. Әдетте көлге сырттан келген, демалып балық аулап жүрген адамдар батады. Ал ондай жолаушы болмаса, кемпір ауылдың тұрғындарына ауыз салады. Сен екеуің,-ол қолымен Сари екеумізді нұсқады,-сен екеуің осы ауылдың адамы саналасыңдар, себебі әкелерің осы жерден. Сондықтан ол сендерге тие қоймайды. Былайғы жерде. Ал егер өздерің барып топырлап көлге түсіп жатсаңдар, кім біледі, кім біледі...

- Құрбандық?

- Бұл жайында барлығы біледі. Сондықтан да балаларға көлге келуге рұқсат жоқ.

Дауысы сондай ресми. Жалпы оның бүкіл болмысында конферансьеге тән немесе көрермен алдында сөз сөйлеп әбден машықтанған адамдарға тән бір мінез мен мұндалап одағайланып тұрады екен. Бір жағынан күлкіңді келтіреді, екінші жағынан, мынандай жағдайда қорқыныш тудырады.

- Сонымен кемпірдің үйі қайсы?

Еркебай:

- Әне, анау тұр,-деп көлдің шетіне саусағын шошайтты,- бірақ бұның барлығы далбаса. Түгі де жоқ. Кәдімгі алжыған кемпір. Делқұлы ұлымен тұрады.

- Қойшы, неменеге батырсынасың, саған барлығы алжыған, саудасы біткен болып тұрады екен осы.

Жасұлан жанұшыра қарсыласты.

«Балалар, қойыңдаршы, қалай болса да, бұл жерден кетейікші» дегім келді. Сари да мына ыстық күні тоңазығандай бүрісіңкіреп кемпірдің үй жағына қарап қалыпты.

- Мен қазір Кемпірдің үйіне сендердің көздеріңше кіріп, қайтып шығамын. Мен ол үйге талай кіргенмін. Сонда сенетін шығарсыңдар, түк те жоқ екеніне.

Мәди Еркебайдың иығына қолын салып еді, ол бұлқынып жүгіре жөнелді.

- Еркебай! Еркебай!!!

Жасұлан оның артынан жүгірді. Мәди сең соққандай қимылсыз тұрып қалды. Біз оларды жоғарыдан бақылауға кірістік, дегенмен қоға аралас қамыс пен биік өскен шөп оларды жасырып, қараңдаған сұлбаларын анда-санда шалып қаламыз. Кенет олардың артынан Сари жүгірді. Есімізді жиғандай болып Мәди екеуміз де солай қарай ұштық. Біз жеткенде Жасұлан Кемпірдің үйінің қамыс шарбағының сыртында өң-түссіз тұр екен.

- Кіріп кетті,-деді бізді көріп ақырын ғана.

- Күте тұрайық, қазір шығып қалатын шығар.

Біз бір-бірімізге үрпие қарап, біршама тұрдық. Жоқ.

- Әдейі бізді қорқытып, тығылып отырған шығар, шынымен үйдің ішіне кірді ме?

- Иә.

Мәди шарбаққа сүйеніп жерге отыра кетті. Оның қасына Жасұлан жайғасты. Біз Сари екеуміз бір-бірімізге қарап тұрып қалдық. Уақыт өткен сайын бұл жерден кеткім келіп, тағатсызданып барамын. Оның үстіне Саридың, кішкентай Саридың басын қауіп-қатерге тіккеніме ызалымын.

Кенет Сари білегімнен шап берді, мен шоршып түстім, ол «қара, қара» деп сұқ саусағын белгісіз бағытқа шошайтты. Мен бұл көріністі ешқашан ұмыта алмайтын шығармын. Кемпір ұлы екеуі келе жатты. Кемпір үстінде ұзын сұрғылт түсті сөлпиген көйлек киген, кәрі, масқара кәрі, қасындағы ұлы тым үлкен, алып, қарны жер тірейді. Кенет мен оны бір жерден көргенімді түсіндім. Келесі сәтте ауылға келе жатқанда көрген түсім есіме сап ете түсті. Тұп-тура, айна-қатесіз сол! Жүрегімнің қалай тоқтап қалмағанына таң қалып үлгергенім жоқ, дүние апыр-топыр болып кетті. Бір ұққаным – біз қашып келе жатырмыз. Мен Сариды қолынан мықтап ұстап алдым. Еш нәрсеге қарайламай қаша бердік, қаша бердік... ауылдың ішіне кіргенде барып артыма бұрылғанмын, ешкім жоқ. Қасымда Сари және Жасұлан. Мәди жоқ! Біз жүгіре жөнелдік. Екінші мәрте біздің үйге жеткенде тоқтадық.

- Жасұлан, тоқта, не істейміз?

- Білмеймін!!!

- Мәди қайда?

- Білмеймін!!! Байқамадым. Кемпір ұстап алған шығар. Мен үйге кеттім.

- Еркебай мен Мәди ше?

- Білмеймін. Тек ешкімге айтпа. Айтсаң, біттік. Бүкіл ауыл құриды.

Ол кетіп бара жатып, қолын сермеді.

- Ешкімге айтпа.

Міне, қызық. Ешкімге айтпасы қалай? Неге бүкіл ауыл құриды. Мәди мен Еркебайды кім құтқарады?

Алдымен моншаға кіріп, беті-қолымды жудым, Сариды да жуындырып, үсті-басының шаңын қақтым. Ол дір-дір етіп тұр.

- Анау Кемпір, шынымен мыстан екен.

- Қайдан білдің?

- Мыстан, мен мыстандар туралы оқығанмын. Қасындағы ұлы Дәу, кәдімгі Дәу, ертектердегі.

Дәу есіме түскенде, жүрегім аузыма тығылып, лоқсып құсып жібере жаздадым.

- Сари, енді не істейміз?

- Білмеймін. Үйдегі Құранды алып, қайта барайық.

- Құранды?

«Не айтып тұр?» деп ойладым, көрген киноларын есіне түсірген шығар.

- Жақсы, күте тұрайық, Еркебай мен Мәди өздері-ақ келіп қалар. Кішкене күтейік, келмесе, үлкендер іздей бастаса, шынымызды айтармыз.

- Жақсы, жақсы,-деді Сари.

Екеуміз осы шешімге тоқтап, үйге кірдік.

- Ойбууу, жандарым-ау, түрлеріңе не болған? Қарындарың ашты ма?

- Иә, апа, қарнымыз ашты.

- Кеспе жасап қойғанмын, қазір-қазір, жандарым.

Ернімді тістеп, көз жасымды әрең іріктім. Саридың иегі кемсеңдей бастаған екен, оны білегінен шымшып алдым. Екеуміз киімімізді ауыстырып, дастархан басына отырдық.

Қас қарайғанға дейін шарбақтың сыртындағы орындыққа жайғасып, көл жаққа телмірумен болдым. Мәди де, Еркебай да көрінбейді. Кеш бата бастаған. Кенет жердің астынан шыққандай болып тура қасымнан біреу пайда болды. Ақырын сыбырлап:

- Зеремісің,-деген кезде жүрегім тоқтап қала жаздады. Шыңғырып жібердім.

- Көкем, қорықпа, мен Еркебайдың анасымын.

- Иә, кешіріңіз, қорқып кеттім, кешіріңіз.

Жүрек тұсымды басып, демімді әрең алдым, алдыма келіп бетіме үңіліп тұрған қызыл орамалды әйелдің алдыңғы тістерінің жоқ екенін байқадым, бір ғана күректей ұзын тіс қалыпты.

- Еркебайды көрмедің бе? Таңертең кеткеннен келген жоқ.

- Жоқ, білмеймін, білмеймін. Білмеймін.

Жаңылтпаш айтқандай тез-тез қайталадым. Ол кісі менен секемденгендей, тосылып тұрып, естілер естілмес дауыспен «жарайды» деді де, қоюлана бастаған қараңғылыққа сіңіп жоқ болды. «Ух» деп демімді ала бергенім сол еді Жасұлан пайда болды. Осы ауылдың адамдарының жердің астынан шыққандай сап ете қалатындары несі екен.

- Еркебайдың анасы келіп кетті біздің үйге. Еркебайды іздеп жүр.

- Иә көрдім, жүрші ең болмаса шарбақтың ішіне кіріп тұрайық, маған да келді. Осы қазір ғана. Мәдиді ешкім іздеген жоқ па?

- Жоқ. Енді не істейміз?

- Кемпірге бару керек.

Жанұзақ төмен қарады.

- Болған жайды айтайық. Шынымен жалмауыз емес шығар.

Бірақ өз сөзіме өзім сенбедім. «Жалмауыз, жалмауыз болғанда қандай».

- Басқа амал көріп тұрған жоқпын. Немесе менің атама айтайық.

- Бұнда келгеніңе бір апта болды ма?

- Иә.

- Біздің ауылдан біртүрлі өзгешелік байқаған жоқсың ба? Басқа ауылдарға ұқсамайтын?

- Білмеймін. Мен басқа ауылдарда болып көрген емеспін.

Былтырғы жаздың дәл осы уақыты есіме түсті. Испаниядағы Кастелдельфейс қалашығы. Теңіз, бес жұлдызды қонақ үй, әкем, анам, Сари төртеуміз. Не деген алаңсыз едім сол кезде. Көзімді жұмып жұтындым.

- Біздің ауылда байқаған шығарсың, орта жастағы адамдар жоқ. Айналдырған он екі үй бар, барлығында тек кемпір-шал тұрады.

- Иә... Еркебайдың мамасы ше?

- Ой, ол кісі... кішкене есі дұрыс емес. Ақыл-есі кеміс. Байқамадың ба?

- Жоқ. Тек тістері... Қалайша есі дұрыс емес?

- Кәдімгідей. Ауырады. Шынымен ауырады. Еркебайды байқамадың ба, оның да сондай бір нәрселері бар. Мектепке бармайды. Бірақ мәселе онда емес. Бізді ауылда кілең кемпір-шал тұрады. Баладан біз Еркебай екеуміз ғана едік. Содан соң екі жыл бұрын Мәди келді. Ол да Алматыдан келген. Анасын іздеп.

- Анасын іздеп келгені қалай?

- Оның анасы осында әкесіне келген ғой, Мәдидің атасына. Содан үшті-күйлі жоғалып кетті. Ауылда оны көрген адам жоқ. Мәдиді әкесі алып кетпек болғанда, ол келіспей осы ауылда қалып тұрып жатыр ғой, әйтеуір. Анасын қатты күтіп жүр... күтіп жүрген...

- Түу, не деп кеттің? Бірді айтып, бірге кеттің ғой. Өлдіге балап тұрсың ба енді оларды?

- Жо-жоқ, бірақ кемпір... Оның ұлын көрдің ғой. Олар адамның етін жейді, Зере.

- Бірақ олар сырттан келді ғой. Еркебай кіріп кеткен кезде олар үйлерінде болған жоқ.

- Бәлкім, қақпан құрып қойған шығар, қайдан білесің. Немесе үйлерінің ішінде жолбарыс бар шығар.

- Қайдағы жолбарыс???

Мен шыдамымның таусылып бара жатқанын сездім. Бірақ кемпірдің делқұлы баласын елестеткенімде құйқа тамырым шымырлап кетті. Түсімдегі аузынан ақ май ағып, тамақ ішкен бейнесі елестеп денем түршікті. Бәлкім, түсімде ол адамның етін жеп отырған шығар!

- Сонымен неге үлкендерге айтуға болмайды? Түсінбедім?

- Болмайды. Үзілді-кесілді болмайды.

- Неге?

- Білмеймін. Мысалы, ауылда сағат түнгі он бірден кейін далаға шығуға болмайды, байқаған шығарсың?

- Иә, оны байқадым...

- Көлге баруға болмайды. Кемпірдің маңына жолауға болмайды. Тәртіп солай. Заң.

- Енді ол тәртіп бұзылды. Жасырғаннан не шығады? Екі бірдей бала жоғалып отыр ғой.

Жасұлан басын шайқады.

- Егер олар ертеңге дейін қайтып келмесе, атама айтамын.

- Атаңа еш нәрсе айтпашы. Егер ертеңге дейін келмесе, кемпірдің үйіне бірге барайық.

- Рас айтасың ба?

- Жігіттік сөзімді беремін.

Шаршағаным сонша тіпті іштей күлуге де шамам келмеді. Үйге кіріп, жатып қалдым. Таңертең бір-ақ ояндым, тынығып алыппын және бір таң қаларлығы түк түс көрмедім. Кеше күні бойы Кемпірдің ұлы тағы түсіме енетін шығар деп қорыққан едім. Таңертеңгі шайға отырғанымда әжем:

- Еркебай мен Мәди үшті-күйлі жоғалып кетпіті. Бүкіл ауыл іздеп жатыр, атаң сонда кетті,-деді.

- Мммм...

Әжемнің жүзіне қараудан тайсақтап қабағымды шыттым.

- Көңіл-күйің жоқ қой.

- Иә.

- Жасұлан кеше дүкеннің қасында қоштасқанбыз, сонда қалған дейді. Күлбағила сенімен сөйлеспек болып еді, мен рұқсат бермедім. Баланың мазасын алма деп.

- Күлбағила деген кім тағы?

- Еркебайдың анасы да.

- А-а-а. Дұрыс жасағансыз. Мен оларды көрген жоқпын. Сари ұйықтап жатыр ма?

- Жоқ, ол шайын атасымен ішіп алған, қағаздарын оқып отырған шығар. Бір жапырақ болып, неменеге соншама оқиды екен. Көзмайын тауысып, жасына жетпей соқыр болатын болды. Әке-шешең не ойлайды, қаршадай баланы ақ қағазға телміртіп қойып. Жаңағы Күлбағилаға ұқсап оқу өтіп, жынданып кетер бір күні... Астапыралла, Алла өзің кешіре гөр, не айтып кеттім сандалып.

- Ол кісі көп оқығаннан кейін осындай болып қалған ба?

- Мәскеуден бітірген ғой оқуын. Архалок дей ме, жер қазатын оқуды оқып келіп, осы ауылды зерттеймін деп далаға қонып жүргенде, осындай күйге ұшырады ғой. Қандай тамаша қыз еді, бейшара. Содан кейін Еркебайды босанып алды. Кімнен тапқаны белгісіз... Бұл бала да сол сырқаттанып жүріп босанғандікі ме, кішкене қиялилау болды. Мектеп алмай қойды. Ой, несін сұрайсың, бұл өкімет не біледі. Басқалардан кішкене ерекшеленсе, ат тонын ала қашады, маңына жолатпай тулап, майып қылғанша секіреді. Өкімет солай ғой. Ботам.

- Әже, мен Жасұланға барып келемін. Рахмет, шайың дәмді болды.

- Ботам, атаңның домбырасын алып алшы.

- Оны қайтем?

- Атаң сұрап еді, кездестірсең, бере салшы.

- Жақсы.

Әжем домбыраны арқа дорбама салып, иығыма іліп берді. Ол кісінің әдеттен тыс қылығына таң қалып үлгере алмадым, себебі есіл-дертім тезірек Жасұланға жетіп, Кемпірмен істі біржақты қылу еді. Оның үстіне денемнің сол жағы түгел мұздап, бойымды діріл басып, үрейім ұшып, қорқып бара жатырмын. Жасұлан мені күтіп отыр екен. Үрпиген түріне қарап оның да жайының мәз емес екенін ұқтым. Екеуміз сол сүмірейген қалпы дөң асып, жота қуалап кемпірдің үйіне келе жатырмыз. Шегінетін жер жоқ. Еш амал да жоқ. Шарбақтан өтіп, тоз-тозы шығып, жаңқа-жаңқа болып үгітілуге әзір тұрған ағаш есікті ашып, тоқал тамға кірдік. Ішінен сыздың иісі шығады, ә дегенде салқын, ылғал леп анталап, өн бойымды аралап өтті. Олар дастархан басында тамақтанып жатыр екен. Өңкиген дәу еркек төрде дастархандағы табақтан сығымдап ұстап, қылғытып ақ майды жұтып отыр. Түсімде көрген көрініске өңімді соқтығысып, құлаққа ұрған танадай есеңгіреп тұрып қалдым. Жасұланның жас балдырған шөп секілді майда саусақтары білегіме тигенде барып, сәл-пәл ес жиғандай болдым.

- Ау, Зере, Жасұлан, жеттіңдер ме? Жоғары шығыңдар. Төрлетіңдер.

Кемпір қолымен ишара жасап, дастарханды нұсқады. Жасұлан екеуміз сүрініп қабынып, жайпақ үстелдің шетіне жайғастық. Атымызды атап, түсімізді түстеген кемпірдің бетіне аузымызды ашып қарап қалыппыз. Дастархан басында отырған Дәу кенет екеумізге қарап, неге екені, ырсылдап күлді де, қақалып қалғаннан кейін күлкісін дереу тыя қойды, бірақ алдындағы табақтағы майды қылғытып жұту қарқынын бәсеңдеткен жоқ. Оған қараған кемпірдің шүңірейіп, бет қаңқасының ішіне түсіп кеткен жанарынан шексіз мейірім мен жей түссе екен деген әлдебір хайуани тілек аңғарылады. Жүрегім айнып кетті. Кенет арқама жабысқан атамның қара домбырасынан ақырын салқын леп тарап, бойыма қуат құйғандай сезім биледі. Өз-өзіме келіп, жинақталып алдым.

- Не бұйымтаймен келдіңдер?

Қатпар-қатпар, сұмдық терең әжім басқан бетінен, қушиған арық денесінен кемпірдің барлығын білетіні, қазір жай әшейін әлдебір бетперде киіп, әлдебір рөлді ойнап отырғаны аңғарылады. Мен де амалсыз осы спектакльге бастан-аяқ қатысып, өз кейіпкерімді құлықсыз сомдап шығуым керек сияқты.

- Еркебай осында, сіздің үйге кіріп кетіп еді, бүгін екінші күн жоқ. Оның артынан Мәди де жоғалды. Бүкіл ауыл сабылып іздеп жатыр. Олардың осында кіріп кеткенін көзімізбен көрдік. Балаларды босатыңызшы.

Дауысымның осыншама сабырлы шыққанына өзім таңмын. Мен емес, артыма таңылған қара домбыра сөйлеп отырған сияқты.

- Балаларды босатыңызшы...

Кенет кемпір мені мазақтап соңғы сөзімді қайталап, шәлкем-шалыс ыңғай танытты. Кеше ғана Жасұланның артынан дәл осылай айтқан сөздерін қайталап, жөнсіз көтерілген Еркебай ойыма оралды. Кемпір мен Еркебайда ортақ әлдене бар секілді көрініп кетті. Менің ойымды сезгендей Кемпір:

- Оларды кім шақырыпты? Атасының басын іздеп келіп пе мұнда? Бой жаза қояйын деп сүт пісірім уақытқа көлдің жағасына шыға қойып едім, иттің балалары, абыройымды айрандай төгіп... өздеріне сол керек... жатқан шығар қазір көздері бозарып,-деді сауысқанша шақылдап.

- Қайда? Олар қайда? Білсеңіз айтыңызшы, әжетай.

- Әжетай? Қайдағы әжетай? Бірақ...

Кенет ол маған қуақылана қарады.

- Олардың қайда екенін айтайын. Бірақ жалғыз шартым бар. Сен мына ұлыма тиесің.

- А?

- Мына ұлыма тиемін деп серт берсең ғана айтамын деймін балалардың қайда екенін?

Мен таң қалып Кемпірге бір, төрде қайта ырсылдап, ықылық атып ыржалақтай бастаған Дәуге бір қарадым. Жасұланда өң-түс жоқ, есінен танып құлаудың алдында отыр. Қаным басыма бір-ақ тепті. Масқара! Папам мен мамама не бетімді айтамын? Тигені қалай? Мектеп ше?

- Тимесең тиме, жалынбаймыз. Аулақ жүр онда. Оларға үйіме кір деп шақырған жоқпын. Білгендеріңді істеңдер. Қайдан тапсаңдар одан табыңдар, онысы несі екен, түге. Төкешімді менсінбей отыр, о сорлы, бойында бір қарым еті жоқ, ілмиген кусүйек, сорлы. Сығарға биті жоқ сені қайтеді Төкеш.

- Жақсы, әже, тием Төкешке.

Мен Дәу отырған жақты көзіммен бір шолып өттім. Тік қарауға жүзім шыдамайды. Ұят пен үрей аралас сезім тамағыма тығылып, удай ашытып бара жатыр. Ол ырсылдап күліп, әрқайсысы бір бөрене болатын жуан саусақтарымен бетін басып ыржалақтап, бір жаққа қисайып барып, жатып қалды. Кемпір орнынан ұшып тұрды. Бірнеше мәрте ұмсынып, аһілеп-үһілеп әрең көтерілетін әжемнің қасында мына кісі лақша секіреді екен. Мен оның шынымен де тегін адам емес екенін ұғып, жарық дүниеден ақырындап күдерімді үзе бастадым. Көкірек тұсымды әлдебір сұрғылт тұман басып, суық та ауыр салмағымен езіп бара жатқандай ұнжырғам түсіп кетті. Ол менің қолыма қағаз бен қалам беріп, жаз деді.

- Не жазамын?

- Төкенге тиемін деп ант етемін. Ешқашан ешқандай жағдай осы сертті бұзуға себеп бола алмайды.

- Жаздым.

- Олай болса, отыр мында.

Мен ол кісі көрсеткен жерге, пештің түбіндегі тулақтың үстіне жайғастым.

Кемпір кенет алжапқышының астынан жарқ еткізіп, ұзын кездік суырып алды да, менің қарсы алдыма жүрелеп отыра қалды. Содан соң қарсыласқаныма қарамастан сол қолымды жұлып алып, білек тұсымды ішкі жағын тіліп жіберді. Қан сау ете қалған. Ол жаңағы серт жазылған қағазды алып төсей қойды, осылайша қағаз да, ондағы менің жазуым да қызыл қанға бөкті. Мен бұның барлығының шын екенін, және бүгінгі осы әрекетімнің бүкіл болашағымды 180 градусқа бұрып жібергенін түйсініп, ерік-жігерінен айырылған адамша бүк түсіп отырып қалдым. Кеше ғана кездестірген, бейтаныс деуге болатын екі бала үшін неге осыншама құрбандыққа бас тіктім? Айта алмаймын. Оларды құтқару керек. Бәлкім, оларды атам мен әжем немесе Сүйіндік ата еш серт-мертсіз-ақ құтқарар ма еді? Бәлкім, олар қазір ауылда, үйлерінде отырған шығар. Ал мен мында мыстан кемпірмен анттасып жатырмын. Кемпір алжапқышының астынан оттық шығарып, жаңағы қағазды жағып жіберді. Қанға малынып, суланған қағаз жанбайтын шығар деп ем, жоқ, лап ете қалды. Аппақ түтін ауада қалықтап, бөлмедегі біздің жүзімізді жаттап алғанысы келгендей аз-кем бөгелді де, лезде ыдырап көзден ғайып болды.

- Енді айтасыз ба балалардың қайда екенін?

Дауысым тістеніп, еркімнен тыс өшпенділікке толы болып шықты. Бірақ кемпірге енді бәрібір еді.

- Олар мынаның ішінде.

Үйдің бұрышында елеусіз тұрған көне шкафты нұсқады. Мен орнымнан ұшып тұрып есігін ашып қалдым. Түк жоқ, бос. Осыны түйсініп үлгергенімше кенет кемпірдің етсіз қусүйек қолы иығымнан жұлқа тартып тұрып шкафтың ішіне қарай итеріп жіберді. Көзімді жұмып қараңғылыққа қойып кеттім. Кенет шкафтың ішінің ақылға сыймайтын дәрежеде кең екенін аңғардым. Аяқтарым да астына тым жұмсақ мамық төсеп тастағандай рахаттанып барады. Көзімді ашып едім, қып-қызыл түкті кілемнің үстінде тұрмын. Кенет:

- Міне, тағы біреуі пайда болды,-деген майда қоңыр үн жетті құлағыма.

- Бұл – Зере,-деді таныс дауыс. Еркебай!

- Екіншісі де шықты,-деді сол үн. Мен қасымда Жасұланның пайда болғанын байқадым.

- Мәссаған, үшіншісі де бар екен,-деді сол дауыс.

Үшінші – Сари болып шықты. Әрі қарай түк есімде жоқ, есімнен танып құлап бара жаттым.

- Әй, балапандарым-ай, солай деңдер.

Көзімді аштым. Маңдайыма салқын шүберек басып, бір әйел отыр екен. Оның өте ажарлы екені алдымен көзге ұрады. Жатқан орнымнан көтеріліп, жан-жағыма қарадым. Төрт көзіміз түгел. Еркебай, Жасұлан, Мәди, Сари – барлығы осында. Еденге түгелімен түкті кілем төселіпті. Бөлме өте кең, кілемнің әсері болар, отқа оранғандай қып-қызыл болып көрінеді екен. Қабырғаларына майда тастан қашалған неше түрлі ою-өрнек түсіріліпті. Өте салтанатты, мұражай сияқты жер. Жаңағы дауыс иесі орта жастағы еркек екен. Маңдайы ашық, беті жылтыраған, өзі аппақ, кескіні келіскен адам. Өзін «Менің есімім – Зақан. Мені Аға, Ата демей, тек Зақан деп атаңдар» деп таныстрды өзін. Мен «Зеремін» дедім. Барлығы үнсіз отыр. Сари маған жабысып алды. Мен оны иығынан құшақтап, өзіме тарттым. Бұл әлі кемпірдің үйі ме? Жоқ, мүлде ұқсамайды.

- Мен сендерді кері жібере алмаймын. Бұл жерде де заң бар, алдымен Хан иемнің рұқсаты керек. Қазір кішкене тамақтанып алыңдар, содан кейін Сарайға барамыз.

Мен оған таң қалып қарадым. Тағы да есі ауысқан біреу ме? Сарайы несі?

Кенет есік ашылып, үстеріне кең пішілген шапан тәрізді киім киген екі қыз кірді. Олар еденге, біздің алдымызға дастархан төседі. Оның үсті лезде жүзім, алма, ет, палау секілді неше түрлі тағамға толды.

- Арғы жақтың тамағынан аздап хабарым бар, мыналар сендер жейтін ас болуға тиіс. Қысылмаңдар.

Мен жаңа ғана маңдайыма су шүберек басқан әйелдің Мәдиді құшақтап, бауырына басып отырғанын енді аңғардым. Таң қалғанымды байқаған Мәди:

- Зере, мына кісі менің анам,-деді біртүрлі толқып. Өзіне өзі сенбей отырған сыңайлы.

Мен басымды изеп амандастым. Ол кісі табылды ма? Қайдан табылды?

- Біз қазір қайда отырмыз?

Дауысым жарықшақтанып шықты. Шынымды айтсам, мен біздің барлығымыз өліп қалған шығармыз деп ойлаған едім. Көзімнен бұршақтап жас төгіліп кетті. Шаршаппын. Сари да жылады. Жасұланның да өңі бұзыла бастады. Зақан абыржып қалды, сонымен қатар күлкісін әрең тежеп отырған сыңайлы.

- Балалар, балалар, қойыңдар.

- Зере, бұл жер адам қорқатын орын емес. Мен осында өмір сүріп жатырмын. Бұл жерде ешкім сендерге зияндық жасамайды. Қорықпа. Жылама, сен жылаған соң Сари да жылап жатыр. Есің бар ғой. Қой, андағы кішкентай сіңілің қорқып қалады.

Сондай майда, жұмсақ шыққан қоңыр үн ананың әлдиіндей тыныштандырып, әлдебір сенім ұялатты. Мен көзімді, бетімді сүрттім.

- Қол жуатын жер бар ма?

- Иә, иә. Зария, қол жуатын жерді көрсетіп жіберші.

Жаңағы қыздардың бірі ақырын ғана бері жүр дегендей ымдады. Сари екеуміз бірге тұрдық, артымыздан Жасұлан мен Еркебай да ілесті. Бірақ оларды екінші қыз басқа жаққа алып кетті. Өте үлкен ғимарат екен, төбесі күмбез тәрізді дөңгеленіп, көз жетпес биікке кетеді, қабырғалары да қалың, барлық жеріне ерінбей жалықпай, түрлі түсті әйнектің сынықтары ма, әлде осылай қисық кесілген тас па, әйтеуір жылтыраған әдемі моншақ тәрізді зат жапсырылып шығыпты. Қол жуатын бөлмеден лалагүлінің иісі аңқиды. Керемет нәзік, сырлы хош иіс. Мен сол жердегі алтын жалатылған тарақпен шашымды тарап, үсті басымды ретке келтіріп алдым. Кенет айнаға қарағанда, біздің сыртқы кейпіміздің қатты өзгергенін байқадым, анықтап қараған сайын жүрегім тарсылдап, аузыма тығылды. Мен... мен қартайып кетіппін. Маңдайымда екі терең сызат пайда болыпты, бойым да өскен, омырауым... Сариға қарадым. Ол да басқа... Бойының сұңғақ тартқанымен қоса жүзінде ересек адамға тән ойлы мұң қонақтапты. Маған біртүрлі томаға тұйық, аяушылықпен қарайтын тәрізді.

- Сари, бізге не болған?

- Білмеймін, ұлдар да өзгерген. Сен жаңа байқамағансың ғой.

- Жоқ, еш нәрсені байқамадым.

- Сен мұнда қайдан пайда болдың? Үйде қалған едің ғой.

- Әжем айтты, Зеренің артынан бар, бас-көз бол деді.

- Сен маған бас-көз боласың ба? Тоқта, тоқта, әжем біледі ма біздің осында екенімізді?

Өзім көзімнің қырымен айнадағы бейнеме қарадым. 17-18-дегі бойжеткен қыз қабағын шытып, таң қалып қалды.

- Иә, білетін сияқты, себебі, Зеренің артынан бар, айт, домбырасын бір жерге тастап кетпесін деді.

- Масқара!!! Домбырам қайда?

- Домбыра менде, міне.

Ол арқасындағы дорбаны қисайып тұрып көрсетті.

- Жаңа сен талып қалғанда, мен алғанмын.

- Жарайды, жарайсың, бері әкел.

Сариды сын көзбен шолып өтіп, көйлегінің шаңын қағып, шашын қайта өріп бердім. Қалай болғанда да, менің жасым он төртте, ал оның жасы тоғызда. Мен оның әпкесімін. Бастысы өзіміз жаңылмауымыз керек.

- Кемпірді көрдің бе?

- Иә.

- Сен оған ешқандай серт берген жоқсың ба?

- Жоқ.

Сари маған таң қалып, жанары дөңгелене қарады. Тым ересек. Мен көзімді тайдырып әкеттім.

- Сен де шкафқа кірдің бе?

- Иә, сендерді итеріп кіргізіп жатқанда, мен де кіргенмін үйге, ол кісі сөзге келместен мені де кіргізіп жіберді. Болды.

- Сенің келгенің бекер болды ма деймін.

Сыртымыздан бағып тұрған Зария әр қимылымызды қалт жіберер емес, атылғалы тұрған мысық сияқты екен. Оның көзінше сіңіліммен басы артық сөйлесуге де жүрексіндім. Содан кейін жаңағы бөлмеге қайтып келдік. Не де болса шыдауға тура келеді. Басқа амал жоқ. Мен ұлдарға байыппен қарап өттім. Мәди де есейіпті, жиырмадан кем бермейсің. Жоғары ерніндегі көзге көрінер-көрінбес тыртық құлақ жағына қарай тартылған ұзын жырыққа айналыпты. Бағаналы бері есім шығып жүріп байқамағанмын ғой. Түріне қарауға жүрек шыдамайды. Жыртқыш аң сияқты. Ал Жасұлан, қап-қара, бас бармақ сияқты тапал, нығыз Жасұлан сұңғақ бойлы, қағаздай аппақ, гүлдің сабағындай нәзік жасөсіпірмге айналыпты. Ал Еркебай болса... Ол да өзгерген, бірақ сипаттау қиын. Біртүрлі сабын сияқты жылтыр, сырғанақ әлдене. Тіпті ешкімге, еш нәрсеге ұқсамайды. Мен қабағымды түйдім. Түсініксіз. Мәдидің анасы Гүлнәр сұлу екен. Жуан бұрымын алдыға қаратып, қисық өріпті. Өңі де балауса қыз секілді, үлбіреп, алабұртып тұр, жанары тұнық, қап-қара, Мәдиді айналсоқтай береді. Ал ол сұлық отыр. Әлі өз-өзіне сенбейтіндей. Немесе есіне әлдене түсе бастаған адам секілді. Қиналыста. Назарымды қызмет көрсетіп жүрген екі қызға аудардым. Олардың шеберлігі таң қалуға, қошеметтеп қол соғуға лайық екен. Лып-лып, зып-зып. Тіпті аяқтары жерге тимейтін сияқты. Қалықтап ұшып жүрген тәрізді...

- Мәди, сен түсінбей отырсың ғой. Мен бұл жерге қалай тап болғанымды айтайын. Және кішкене жүректеріңнің орнына түсіп, өз-өздеріңе келуге сеп бола ма,-деді бізге қараған Мәдидің мамасы.

Рұқсат бергені немесе қоштағаны белгісіз Зақан басын изеді.

- Өзің білесің, екеуміз Алматыда еш алаңсыз өмір сүріп жатқан едік қой. Сен мектепке барасың. Ал мен беделді бір фирмада аудармашы болып істедім. Қағанағымыз қарқ, сағанағымыз сарқ, былайша айтқанда уайым-қайғысыз өмір сүріп жаттық.

Мәди басын изеді.

- Сөйтіп жүргенде маған бір дерт жабысты. Аты жаман ауру. Саған айта алмадым. Кішкентай ғана жүрегіңді ауыртқым келмеді. Тал қармап, барлық мүмкіндікті сарп етіп шықтым. Ем қонбады. Күн санап семіп бара жаттым. Сені амалсыз интернатқа өткіздім. Ақыры халім нашарлап, дәрігерлер көмек бере алмаймыз деп ашық айтқан кезде, әкеме жеделхат жолдадым. Әкем... Мен оның жалғызымын ғой. Жалғыз қызы едім дейміз бе...

Кенет ол жасқаншақтап, Зақанға қарады. Мәдидің жүзінің күрт өзгеріп, қанының басына тепкенін аңғардым. Мен Гүлнәрдің бұл жерде неге кіріптар күйде жүргенін түсіне алмай, дал болып отырмын. Бірақ келесі сәтте ол бұл жұмбақты өзі шешті.

- Мында түк үйрене алар емеспін. Міне, жарты жыл болды ғой. Арғы жақтың есебі бойынша екі жыл... Сонымен әкем екеуміз ауылға келдік. Шынымды айтсам, өліп кетсем, үлкен кісі сүйегімді ауылға қалай жеткізеді, тірі кезімде өзім жетіп алайын дедім. Әкемде өң-түс жоқ, сол үш күннің ішінде шынашақтай болып семіп қалды. Амал не, қыларға қайран жоқ. Іш қан жылайды. Тірі адам тіршілігін істейді. Бірақ әкем мені өз үйімізге емес, көлдің жағасына Кемпірдің үйіне алып келді. Мен есім кіресілі-шығасылы, елес қуып, сандырақтай бастағанмын. Әкемнің үйдегі шкафтың ішіне кіріп кеткенін де, араға біраз уақыт салып одан шыққанын да көріп жаттым, бірақ шын өмірге қатысы бар, әлдебір деректі нәрсе санатына қосқан жоқпын. Содан кейін шкафтың ішінен шыққан әкем мені көтеріп алып, әлгі шкафқа қайта беттеді. Ішіне күмп етіп еніп, көзімді қайта ашқанымда осы жерде жатыр екенмін. Кішкене әлденіп, өз-өзіме келіп қалыппын. Күн санап емес, сағат санап жазылдым десем артық айтқандық болмас. Қазір, міне өздеріңіз көріп отырсыздар, аман-есенмін. Бірақ, Мәди, алтыным, кешір, саған хабар бере алмадым. Шарты солай болды. Енді сені қайтып көремін деген үміт те жоқ еді. Бірақ Құдайдың көзі түзу екен, өзіңмен қайта қауышып отырмын...

- Егер жазылсаңыз неге қайтпайсыз енді?,-деп сұрады Сари таңданған дауыспен.

Гүлнәр күйзеле жымиды.

- Мен арғы жақтың табалдырығынан аттай салысымен қайта ауырамын. Себебі, бұл жақта менің тағдырым, маңдайымда сызығым жоқ. Мен бұл жерде елеспін. Ал ана жақта, ана жақта мені ажал күтіп тұр...

- Анашым, онда осында қала бер, оралма.

Мәди анасының қолынан сүйді. Біз бәріміз төмен қарадық. Ойыма өзімнің анам оралды. Оның бірқалыпты биязы кейпі, кішкентай бала секілді сенгіштігі мен аңқаулығы. Көлік айдағанда бұрылатын болса, шамын жағуды ұмытып кететіні есіме түсіп, кенет бойымды мазасыздық биледі. Ернімді жымқырып, басқа нәрселерді ойлауға тырыстым. Мысалы, мен енді сөзімде тұрып, Дәуге тиюім керек. Масқара! Анам қасіреттен-ақ бір жайлы болатын шығар. Не істедім? Неге сол мезетте анамды ойламадым. Өкініштен өзегім өртеніп кете жаздады. Егер өмірде де компьютердегідей «кері оралу» деген бұйрық болатын болса ғой. Онда мен... Онда мен... Білмеймін. Егер бәрін қайта бастауға мүмкіндік болса, басқа таңдау жасарым неғайбыл екен-ау. Кешір, анашым...

- Осылай, балапаным...

Үнсіз отырып қалдық. Барлығы бір қарағанда ақылға қонымды, мүмкін нәрселер сияқты. Шаршағандікі ме, әлде басқа бір себептері бар ма, әйтеуір барлығымыз бір самарқау, меңіреу күйге еніппіз.

- Олай болса, жүріңдер, Хан-иеме барып, сәлем беріп шығыңдар. Ұлы мәртебелім рұқсатын беріп жатса, бүгіннен қалдырмай кері жіберемін сендерді.

Қыздар бізге де бір-бір шапаннан үлестірді. Оны барлығымыз да өз киіміміздің сыртынан киіп алдық. Сөйтіп далаға шығып, есіктің алдында тұрған моншақтай шағын әдемі күймеге отырдық. Барлығымыз жапатарғамай сыртқа көз тастадық.

- Мың бір түндегідей,-деп күбірледі Сари.

Шынымен де тура Шығыс ертегілерінде суреттелетін қала секілді. Бір қызығы Түркістандағы көне мазарлардың да елесі бар. Барлығы соншалықты таныс әрі соншалықты суық әрі бөтен. Таныстығы – қайда көз тастасаң да қазақтың ұлттық рәміздеріне жанарың сүрінеді. Орындалу шеберлігіне келгенде бұның барлығының ғылымы дамыған, жоғары саналы қоғамның ғана тудыра алатын туындылары екенін ұғасың. Бір байқағаным еркектер де, әйелдер де түгел кең, белінде белбеуі бар шапан киеді екен. Бірақ еркектердің шапанының матасы қалыңдау және ою-өрнектері де сәл қоюлау, қылыштың жүзі секілді тым кілт, шалт кестеленген. Ал әйелдердің шапаны... Жеңіл, лүпілдеген матадан қызылдың мың алуан реңін ойнатып, асыл тастармен, түрлі-түсті жібек жіптермен айшықталған. Сонымен бірге әсіре кету, талғамсыздыққа ұрыну деген атымен жоқ. Бұттарындағы шалбарлары да солай, аяқ киімдері де. Орта ғасырдағы қазақтың ұлттық киімі болашақтың, әлдебір отызыншы ғасырдың озық ойымен астасып, бір бөлекше өнер тудырған тәрізді әсер береді. Мен де осындай шапанның үш-төртеуін алғым келіп кетті. Адамдардың барлығы керемет ұстамды, биязы, көшенің басынан аяғына дейін әлдебір бекзадалық, сыпайылық есіп тұр. Мен Зақаннан:

- Бұл кісілердің барлығы қазақтар ма,-деп сұрадым. Ол жымиды.

- Жердің бұл бөлігінде тек қазақтар тұрады.

- Басқа ұлт өкілдері қайда? Бұнда да біздегідей ағылшындар, француздар, америкалықтар бар ма?,- деді Жасұлан.

Ол ойланып қалды.

- Жер бетінде, мұндағы мағынадағы Жерде он мыңнан аса ұлт бар. Мен шынымды айтсам, барлығын түгел атын атап, түсін түстеп білмеймін. Француздар дегенді естіген сияқтымын. Бұл жерде әр ұлт өз құндылықтарын дамытады, өздерін зерттеумен айналысады. Бір-біріне бөгет жасамай, оқшау өмір сүреді.

- Сонда мына адамдардың барлығы қазақ қой.

- Иә, барлығы қазақ.

Ол жымиды.

- Бұндай бірінен кейін бірі тізбектеліп келетін әлемдер сансыз көп. Сендердің әлемдеріңмен біздің әлемнің арасында өткел бар. Кейбірі туралы тіпті біздің өзіміз хабарсызбыз. Біз осындай төрт әлеммен ғана жақсы байланыстамыз. Ол жердегі қазақтардың өмірін зерттеп, жетістіктерін алып, қателіктерін қайталамауға тырысамыз.

- Қазағы жоқ әлем де болады ма?

- Иә, әрине, кей әлемде қазақ болған, бірақ әлдебір себептермен ұлт ретінде мүлде жойылып кеткен. Кей әлемде қазақ халқы мүлде қалыптаспаған, құрылмаған. Тарих даму барысында басқаша бағыт алып кеткен. Атауы басқа, бірақ бізге тұрмысы мен салты ұқсас ұлттардың да болуы мүмкін. Қысқасы, мүмкін емес нәрсе жоқ.

- Ал біздің әлем ше? Біздің әлем туралы не айтасыз?

Саридың сауалы әрқайсымыздың көкейімізде тұрған еді, барлығымыз Зақанның бетіне қарадық. Ол ойланып қалды.

- Сендерден үйренетін нәрсе өте көп.

- Мысалы, не?

Ол жымиды.

- Бәлкім, уақыт өте, салыстыра келе өздерің де түсіне жатарсыңдар. Мен қазір оның бәрін айтып бәрібір үлгермеймін.

- Ал бізде ше? Сіздер туралы неге ақпарат жоқ? Неге ешкім білмейді?

- Уақыт әлі келген жоқ. Әлемдер туралы ақпарат көпшілік қауымға арналмаған. Саусақпен санарлық сенімді адамдар ғана біледі... Олардың өздері анда-санда жалт беріп, жеке пайдасын ойлап, түрлі қитұрқы істерге барып жатады. Адамға нәпсіні тыю қиын ғой.

- Менің атам ше?,-деп сұрады Сари.

- Оооо, сенің атаң үлкен адам. Сендердің ауылмен мына ғасырды қосып есептегенде алты ғасыр байланыстамыз. Ол ауылдың барлық қариясы – көлдің шырақшылары ғой. Өткелді, есікті күзетеді. Нағыз қаһармандар.

- Ал менің әжем ше?,-деп үміттене сұрады Жасұлан.

- Әрине, сенің әжең де – шырақшы.

Жасұлан көрдіңдер ме дегендей бізге масаттанып қарады.

- Олар есікті кімнен күзетеді?

- Пиғылы жаман адамдар бар. Олар бас пайдаларын ойлап, орны толмас өкінішті жағдай тудыруы мүмкін. Ниеті түзу бірақ өз әлеміне сыя алмаған жандар бар. Олар өз өмірлерінен баян таппай, орын ауыстыруға, көшуге, кетуге асық болып тұрады. Әрине, бір қарағанда ең үлкен мүмкіндік - басқа әлемде бақ сынау болып көрінеді. Айықпас дертке шалдыққандар ше? Олар мына жаққа өткеннен кейін ауруларынан құлан-таза айығатындарын білсе, жағдай қалай болады? Біз Гүлнәрды Сүйіндік қарияның үлкен өтінішімен қабылдадық. Бұл осы алты ғасырда орын алған алғашқы және соңғы жайт.

- Түсінбедім,-деді Мәди,-неге адамдар қалауынша ары-бері өте алмайды? Неге?

- Болмайды, Мәди, сен не айтып тұрсың,-деді Гүлнәр шошынып,- дүниедегі тепе-теңдік бұзылады, тіпті біздің әлемдердің тізбектен шығып, мүлде жойылып кетуі мүмкін. Оған жол беруге болмайды.

- Иә, Гүлнәр дұрыс айтады. Сондықтан арғы беттегі шырақшылар үлкен жұмыс атқарып отыр.

Мен өз құлағыма өзім сенбедім. Жасұлан да таң қалған дауыспен:

- Ал Кемпір ше?,-деп сұрады,-ол да шырақшы ма? Сіздің әңгімеңізге сенсек, Кемпірдің бас шырақшы болуы керек қой онда.

- Кемпір? А, иә, кемпір... Жоқ, ол шырақшы емес, Кемпірдің тарихы бөлек. Ол менің құзырымдағы әңгіме емес.

Осы сәтті күтіп келе жатқандай күйме кілт тоқтады. Біз далаға шыққанда үлкен керемет сарайдың алдында тұрған едік. Баспалдағы ақ мәрмәрдан соғылған еңселі ғимараттың есігі сонау көз ұшындағы биікте. Баспалдақтың жағалауы алтын секілді сары металлмен көмкеріліпті. Жақынырақ келіп қарап, оның шынымен де алтын екенін ұқтым. Біз еңселі, алтынмен қапталған есікке келіп жеткенде, Зақан мен Гүлнәр «әрі қарай біз бармаймыз, өздерің жүресіңдер» деп қалып қойды. Сарайдың ішіне бесеуміз ғана ендік.





ТАПСЫРМА

Бір таң қаларлығы - сарайдың іші сырты секілді айшықты, салтанатты емес екен. Табалдырығынан аттай салысымен, кеңсе тәрізді жұпыны, жинақы, қоңырқай ғана бөлмеге ендік. Reception көрінді, біз сонда отырған ертегідегі ханшайымдай сұлу қыздың алдына келдік.

- Амансыздар ма? Сарайға хош келдіңіздер?

- Сәлеметсіз бе, бізге Хан керек еді.

- Алдымен келген шаруаларыңызды айтыңыздар.

- Бізді Зақан жіберді.

Бойжеткеннің жанары жарқ ете қалып, бесеумізді жылдам шолып өтті.

- Қазір.

Ол алдында жатқан микрофон тәрізді аппақ құралды ерніне тақап:

- Хан Иеме Зақаннан кісілер келіп тұр. Жалпы заңның 41-бабы, 9-тармағы бойынша өткізуіңізді сұраймын,-деді.

Содан кейін бізге жүзін бұрып:

- Хан Ием қазір Әділет бөлмесінде, Сіздер сонда барып күте тұрасыздар, мына кісі сіздерге жол көрсетеді,-деді. Біз ол нұсқаған жаққа, артқы жағымызға бұрылып, тал шыбықтай бұралған тағы бір бойжеткенді көрдік.

- Қыз Жібектің нөкер қыздары секілді,-деп сыбырлады Сари маған.

Шынымды айтсам «Қыз Жібекті» оқымаған екенмін. Сондықтан оның теңеуін бағалай алмадым.

Ұзын сонар бұрылыс-қалтарысы мол дәлізден кейін лифтіге мініп, жоғары көтерілдік, содан кейін тағы бұралаңдаған дәліз. Ақыры бір бөлменің алдына келіп тоқтап, бойжеткен бізге ізетпен есік ашып, ішке кіргізіп жіберді. Ол аппақ мәрмәрмен безендірілген кең бөлме екен, жоғарғы жақтағы мінбеде үш адам отыр. Көрермендерге арналған орында алтын жалатылған жіппен нәзік әшекейленген күміс түсті шапан киген бірнеше ер кісі ғана тізіліпті, біз солардың қасындағы бос орындықтарға орналасып алдық. Бізге ешкім назар аударған жоқ. Мінбеде үш ер адам отыр екен. Ортасындағы судья болар, басы жалтыр, таз, тек құлақ тұсы мен желкесінде сирек шаш қалыпты және оны алғызбай өсіріп жүрген сыңайлы. Кері тарап, ортасындағы таз жерді жабам дейді ме екен. Оның екі жағында көмекшілері болар, сымбатты және керемет көркем екі жас жігіт отыр. Үшеуі де өте ойлы кейіппен бөлменің ортасында тұрған адамға қарап қалыпты. Ол кісі өзінің үстіндегі киімімен ерекшеленіп тұр. Үнділердің ұлттық киімін киіп алыпты. Аппақ қардай еш әшекейсіз дамбал мен ұзын, тізеден асатын жейде. Бұл жердегі басқа халықтан ерекшелігі ою-өрнексіз, әшекейсіз. Маған, мысалы, қатты ұнады. Қараторы өңін ашып, ерекше сәнді сырбаздық беріп тұр. Бір қызығы – сот осы киім төңірегінде өтіп жатыр екен.

- Сонымен,-деді ортадағы таз қажыған үнмен,- сен қазақтың ұлттық киімін киюден бас тартасың ғой.

- Бас тартамын.

Әлгі кісі аса тәкаппар жауап береді. Егер жауапқа тартылып тұрмаса, хан осы екен деп ойлап қалуға болады.

- Бас тартасың... Онда үкімді оқимыз.

- Оқыңыз.

Ол міз бағар емес. Тіпті «оқыңыз» дегенінің өзінде әлдебір астарлы мысқыл жатқан тәрізді. Мен іштей бұл кісінің өжеттігіне тәнті болдым.

- Ата-бабадан мирас болып келген қазақтың ұлттық киімін киюден бас тартып, халық арасына іріткі салғаны үшін, өзінің менмендігі мен талғамсыздығының нәтижесі, өзі ойдан шығарып, тігіп алған киім-кешектерін насихаттап қоғамның тұтастығын бұзып, кесірлі ой таратқаны үшін Жаңылсын Айбарұлы Қайта өңдеуден өткізілсін!

Кенет судьяның екі жағында отырған жігіттер орындарынан тұрып, әлгі бейбақты алып кетті. Сол-ақ екен залда отырған адамдар да есіктен шығып лезде көзден ғайып болды. Залда тек біз бесеуміз және судья қалды. Ол орнынан тұрып жатып, бізге:

- Зақаннан келген балалар сендерсіңдер ме?,-деп сұрады.

- Иә, біз,-деп жауап қатты Мәди,-бізге Хан керек еді.

- Хан - менмін.

Біз тіл-ауыздан айырылып оған қарап қаттық та қалдық. Ол еш нәрсеге мән берер емес, үстелдегі қағаздарын жинастырып, мінбеден түсіп бізге жақындады. Тығыршықтай, домаланған, кішкене ғана кісі екен.

- Жүріңдер, менің бөлмеме барайық, әділет бөлмесін ұнатпаймын,-деді ол тыжырынып.

Біз оның соңынан ердік. Көп ұзамай ою-өрнектермен көмкерілген үлкен ағаш есікке кірдік. Оның бөлмесі шын мәнінде нағыз Хан отыратын жер екен. Кең, жарық, еңселі бөлме түгел ағаштан жасақталыпты. Кірген мезетте үйеңкінің, самырсынның, шыршаның иісі аңқиды, бейнебір орманға енгендей болады екенсің. Күрт шаршағанымды сездім. Бір жерге тізе бүгіп отырсам болды, ұйықтап кететін тәріздімін Арамотерапия деген осы болар. Ол тақ тәрізді жабдықталған үлкен ағаш орындыққа барып отырды. Біз төменде тұрған әдемі ағаш орындықтарға жайғастық. Жанға сондай жайлы екен. Ханның өзі де ханға ұқсамайды, бір жақын ағайының, нағашың тәрізді жылыұшырайды.

- Жаңағы кісіні қайта өңдеуге жібердіңіздер ме?,-деп сұрады Жасұлан кенет.

- Иә,-деді хан бізге сынай қарағандай болып.

- Ол не? Қайта өңдеу деген не?

- Қайта өңдеу деген... онымен кәсіби мамандар жұмыс жасайды. Санасы, осы сәтке дейінгі барлық жады мен дүниетанымы түгел өшіріліп, кірпіш қалағандай, үлкен махаббатпен жаңадан қаланады. Сол кезде ол өзінің барлық сандырақ ойларынан арылып, мүлде жаңа адам болып шығады. Әрине, отбасы, кәсібі туралы деректер қайтадан құйылады. Ал оның қазіргі бүлікті санасын тудырған бүкіл ой-пайымдары құртылады.

- Бұл әдіс шынымен оң нәтиже бере ме?,-деп сұрады Еркебай жерден жеті қоян тапқандай болып. Мен оның неменеге қуанып отырғанын түсінбей таңданып қалдым. Хан «әрине, тек оң нәтиже береді, не деген орынсыз сұрақ» дегендей болып екі қолын жайып, жылмиды.

- Бұның барлығы не үшін? Ол кісінің көпшіліктен бөлекше, басқаша киінгісі ғана келді ғой. Бұл қылмыс емес қой. Әркім қалай киінем десе де өзі білмей ме.

- Иә, сендерде солай. Ал, бізде ондай ерік жоқ. «Әрі елдің заңы басқа» деуші ме еді. Сендерде бұндай мақал бар ма?

- Иә, бар,-деді Сари.

- Сондықтан, рұқсат етсеңдер біз бұл жөнінде пікірталас ұйымдастырмай-ақ қояйық. Сонымен, Зақан сендерді кері қайтаруға рұқсат сұрайды ма?

- Иә...

- Мен, әрине, рұқсатымды беремін. Сендерді бұл жерде ұстап қалғаннан маған көк тиын пайда жоқ. Мына шақшадай-шақшадай кішкентай бастарыңда қандай бүліктің, қандай кесір ойлардың жатқанын кім білсін... Өзімнің халқымды жөндеп алсам да болады, басқа әлемнің адамдары еді енді жетпегені... Бірақ! Бірақ менің бір бұйымтайым бар, оны өтініш дейміз бе... тіпті шарт деуге де болар. Сендерге бір тапсырмам бар.

Біз қозғалақтап, түзеліп отырдық.

- Мен мұнда мүлде жалғызбын. Жауларым көп. Ал, мен жалғызбын. Бірақ бір заманда менің де мұрагерім, ұлым болған. Жалғыз ұлым... Үлкен махаббатпен, сүйіспеншілікпен қосылған жарым бар еді... Осы сарайдың ханшайымы. Олар бар кезде мына жер Хан сарайына ұқсайтын, қандай керемет салатантты орын еді. Енді өздерің көріп отырсыңдар банк ғимаратына, кеңсеге айналып кетті. Жасым болса келіп қалды,-деп ол басын сипап өтті. Біз көзімізді төмен салдық. Неге екені, менің күлкім келіп кетті.

- Осыған байланысты маған сендердің көмектерің керек.

- Қандай көмек?,-деп сұрады Мәди. Ол да ханды аяп отырған адамға ұқсамайды. Дауысы да жұлып алғандай, дөрекі шықты.

- Маған ұлым мен әйелімді кері қайтаруға көмектесіңдер.

- Қалайша?,-деді Мәди қабағын түйіп. Маған хан неге екені Мәдиден қаймығатын секілді болып көрінді.

- Сендердің бұл әлемде тағдырларың жоқ. Қара молда сендерге түк істей алмайды. Маған көмектесе алатын жалғыз тіршілік иесі болатын болса, ол сендерсіңдер. Осы уақыттың ішінде, білесіңдер ме қанша уақыттың өткенін, сендердің өлшеммен алты жүз жыл! Осы уақыттың ішінде мен Қара молдаға сансыз қол әскер, өзіміз өсіріп, үйреткен неше түрлі сиқыршыларды жібердім. Ешқайсысы жеңе алмады, ала алмады... Тоз-тоздары шығып қайтып келеді. Неше мың адам із-түзсіз жоғалып кетті содан бері. Сендер, сендер ғана көмектесе аласыңдар маған...

- Қара молда деген кім?,-деген Саридың жіңішке үні мені шырт ұйқымнан оятып жібергендей болды.

- Қара молда деген осы әлемнің дұшпаны, қас жауы. Сексен тоғыз мың ғаламға өте алатын сиқыры бар. Оны жеңу мүмкін емес. Адамдардың санасын улап, барлық ғаламды өзі билегісі келеді. Сондықтан да ол мені мұрагерімнен айырып отыр. Ол нағыз қаныпезер, жауыз, оңбаған. Бірақ, жаңа айттым ғой, мұнда сендердің тағдырларың жоқ. Мәди, сенің анаңның да тағдыры жоқ бұл жерде. Ол менің рұқсатыммен осында қалып, жанын сақтап отыр.

Мәди «рахмет» дегендей болып көзін жұмып, басын изеді.

- Енді маған сендердің көмектерің керек болып тұр. Барасыңдар ма?

Біз бір-бірімізге қарадық. Басқа амал жоқ сияқты.

- Қара молданы қайдан табамыз?

- Оның көлдің жағасында, үйшігі бар. Сол жерде жатады көбінесе өзінің һарам ойларын жүзеге асыратын айла-амалдарды ойластырып. Сендердің ауылдарыңдағы көл осы біздегі көлдің пішіні мен қағидасы бойынша жасалған.

- Біздің көл ме?

- Иә, Ханзада мен Ханшайым сендердің әлемге өткеннен кейін, оларға есікті меңзейтін белгі, бағдар болсын деп біздің сиқыршылар сендер жақтан да дәл сондай көл жасап шықты. Олар келіп, сол көлдің түбін мекен ете бастады. Содан бері қаншама ғасыр өтті...

- Бірақ ол үйде Кемпір мен Дәу ғана тұрады ғой?

- Иә, енді сендерше Кемпір мен Дәу, біздіңше Ханзада мен Ханшайым.

Мен сүйегі қурап, қаусап тұрған кемпірді, есінен айырылып, мешкей жалмауызға айналған Дәуді елестеттім. Денем түршікті. Сонда олардың Ханшайым мен Ханзада болғаны ма? Біздің не ойлап отырғанымызды түсінгендей болып хан ащы жымиды:

- Сендер заттың тек сыртын ғана көресіңдер. Толық қамтуға қабілет-қарымдарың жетсе де, сезбейсіңдер, бейшара түйсікті мешелге айналдырғансыңдар. Қараның арасынан ханды, жын-перінің арасынан мұсылманды ажыратудан қалғансыңдар. Бірақ, сендердің қабылдау түйсіктерің бұзылды екен деп, ақиқат өзгермейді. Иә, Кемпір мен Дәу – Ханзада мен Ханшайым. Оларды сендердің әлемге өткізіп жібергеннен кейін Қара молда екі арадағы есікті дұғалап тастады. Олар бері өте алмайды. Арғы жақта тұтқында отыр. Бірақ сендер, сендер оларды азат етесіңдер!

- Ол есіктен біз өттік қой!,-деді енді Жасұлан жерден жеті қоян тапқандай.

- Иә, сендер өттіңдер. Иттің итақайына дейін ары-бері өтіп жатыр. Ал ОЛАР өте алмайды. Не деген жетесіз балалар едіңдер!,-деп айқайлап жіберді хан. Содан кейін кенет Мәдиге қарап, дауысын жұмсартып, жүзін жылытып сөйлей бастады:

- Қара молданың дұға кітабы бар. Сол кітапты оқитын адам табылса, оқып шығуға қабілетті адам табылса, екі әлемнің арасындағы жік жоғалып, есік айқара ашылады. Сол кітапты тауып алыңдар. Сонда барлығы орнына келеді. Барыңдар!

Біз орнымыздан көтерілдік. Хан шаршаған кейіппен «кетіңдер, кетіңдер» дегендей қолын сілтеді. Біз аңтарылған күйі орнымыздан тұрып шығар есікке беттедік. Дәлізде бізді хор қызындай ару күтіп тұр екен. Алдымызға түсіп, аса үлкен құрметпен ишара жасай отырып, сарайдың шығар есігіне жеткізді. Түс көргендей аң-таң боп далаға шыққан бізді Зақан мен Гүлнәр күтіп тұр екен. Гүлнәрдың жанары суланып қалыпты. Зақан ашулы. Біз тіпті аузымызды ашып үлгерген жоқпыз:

- Білемін, білемін,-деді ол,-қазір көлдің жағасына апарып тастаймыз. Басқа амал жоқ. Әйтпесе ол сендерге оралуға рұқсат бермейді. Сенделіп осында қаласыңдар. Бұл жерде сендерге орын жоқ. Әрине, егер қайта өңдеуден өтпесеңдер...,-деп ол бізді бастан-аяқ шолып өтті.

Жаным мұрнымның ұшына келді. Әкем мен шешемді, атам мен әжемді ұмытып, мүлде басқа жанның ғұмырын кешу мүмкіндігінің өзі жанымды түршіктірді. Одан да өлген артық.

- Жо-жоқ, әрине, барамыз, құтқарамыз,-деді Сари басқа шешім қабылданып кетпесін дегендей жылдамдатып. Біз «тоқтам осы» дегендей болып, Зақан мен Гүлнәрге қарадық.

- Олай болса, күймеге отырыңдар, кеттік,-деді Зақан кенет өз-өзінен көңілденіп. Біршама уақыттан кейін көлдің жағасына жеттік. Шынымды айтсам, қанша жүргенімізді білмеймін, себебі ұйықтап кетіппін. Шайқалған күйме қозғалысын тоқтатқанда ғана көзімді аштым. Көлдің жағасында тұр екенбіз. Дарияны көре салып, жүрегім атойлап, аузыма тығылды. Біздің көлдің айна-қатесіз өзі. Аққуларына, шағалаларына дейін. Тіпті оңтүстік бөлігінің сүйірленіп бітетіндігіне дейін. Тура көшірмесі. Бірақ, ханның айтуы бойынша, біздің ауылдағы көл осы көлдің көшірмесі. Сол баяғы орнында мыжырайған кішкене ғана тоқал там тұр. Зақан сол жақты нұсқады.

- Біз әрі қарай бармаймыз. Естеріңде болсын, Қара молда сендерге түк істей алмайды деген сөзді - өлтіре алмайды деп түсіну керек. Бірақ ол сендерді басқа әлемге енгізіп, қайтар жолды таба алмайтындай етіп дұғалай алады, тұтқынға ала алады, басқа да көптеген нәрселер істей алады. Сондықтан сақ болыңдар. Араларыңда кітапты оқитын адам бар ма?

- Мен оқимын,-деді Мәди. Зақан «жақсы» дегендей басын изеді. Гүлнәр Мәдиді құшақтап, маңдайынан иіскеді. Көзінен ірі жас бұршақ-бұршақ болып төгіліп жатыр. Содан кейін барлығымызды шетімізден құшақтап, бетімізден сүйіп шықты. Олар мінген күйме көзден ғайып болғанша арттарынан қарап тұрдық. Содан кейін үнсіз тоқал тамға беттегенбіз. Сари екеуміз қол ұстасып алдық, арқамдағы домбыраға да жан бітіп, маған жанұшыра жабысып келе жатқан тәрізді. Демімізді ішімізден алып үйдің ішіне ендік.

Алдымыздан қоңыр салқын леп шықты. Денем тоңазып сала берген. Жұпыны сол бөлме. Төрде дөңгеленген аласа үстел мен шкафқа дейін біздің көлдегі тамдағыдай. Кемпір мен Дәу ғана жоқ. Кенет Мәди: «Кітап!» деді де бұрышқа қарай арыстанша атылды. Апыр-топыр болып кетті. Байқағаным Еркебай оны тоқтатпақ болып алыса жөнелді. Әлі келмейтінін лезде ұққан ол кенет «Әке, Әке!!!» деп жанұшыра айқалаған. Сол-ақ екен қайдан шыққаны белгісіз бөлменің ортасында ақ сақалды, ақ сәлделі қария пайда болды. Ол да жанталасып Мәдиге ұмтылды. Бірақ кішкентай бала секілді бұрышқа тығылып алған ол кітаптың бетін ашып судыратып оқи жөнелді. Ел естіп көз көрмеген түсініксіз тілдегі дұға бөлмені күңірентіп ала жөнелген. Кенет шал ышқынған дауыспен:

- Тоқта!!!,-деп айқайлады. Саридың шыңғырған дауысы құлағымды шыңылдатты. Мен оны иығынан құшақтап, бауырыма қысып алдым. Мәди кілт тоқтады.

- Тоқта,-деді шал, Еркебай оның артына тығылып алыпты. Оның «әке» деп айқайлағаны, енді мына шалдың артына жасырынып тұрған тұрысы –санама енді жетіп, ауызым ашылып, көзім бақырайып екеуіне қарап қалдым. Мәди де таң қалып, екеуіне кезек-кезек көз жүгіртеді.

- Тұра тұр, андағы кітапты дауыстап оқитын болсаң, орны толмас апат болады. Сендердің әлем де, мына әлем де күйрей бастайды. Бұл кітаптағы дұғалар – әлемдер жігінде оқуға арналмаған. Мен сені алдап тұрған жоқпын. Тұра тұр.

- Олай болса, Ханзада мен Ханшайымды босат. Есікті аш.

Шал үнсіз қалды. Бірақ, Мәдидің кітапты оқуға енді талаптанбайтынына иланғандай болып, бөлме ішіндегі жалғыз терезенің алдына барып тұрды.

- Мен оларды босата алмаймын.

- Неге?

- Ханзада қайтып оралса, қазіргі ханның әулеті әлі бірнеше ғасыр тақта отырады деген сөз. Мен бұған жол бере алмаймын.

- Хан сені таққа таласып, орнымды басуға әрекеттеніп жүр деді.

Еркебай қожайынына еркелеген ит секілді әкесінің етегіне оратылды.

- Ол, әрине, солай деп жала жабады. Басқа шарасы қайсы? Маған тақтың керегі жоқ.

Қара молданың тұтқиылдан шабуыл жасамайтынын түйсініп, ақырындап өз-өзіме келе бастадым.

- Сізге енді не керек?,-деген Жасұланның дауысы тышқанның шиқылындай болып шықты.

- Маған... маған елдің бостандығы керек. Осы хан таққа отырғалы елдің еркіндігі жылдан жылға, ғасырдан ғасырға шектеліп келеді. Бұрын қандай едік. Біздің жұртты сендер «перілер» дейсіңдер. Естулерің бар шығар?

Біз басымызды изедік. Перілер деген осылар ма еді. Иә, олар өте сұлу болады деуші еді. Қыздары мен жігіттері кілең сұлу. Әрине, перілер.

- Қазір біздің қоғам жасанды сананың құлына айналды. Ешкімнің таңдау мүмкіндігі жоқ. Барлығы жазылған заңмен, арнайы тәртіппен ғана жүріп тұрады. Байқаған шығарсыңдар, бұл жерде түрі жаман, сұрықсыз жанды кездестірмейсіз. Бұл сұрықсыз сәби дүниеге келмейді дегенді білдірмейді. Барлық бала біткен бес жасқа келгенде іріктеуден өтеді. 100 баланың үшеуі ғана пышаққа ілінбейді, қалғандарының барлығына ота жасалып, бет бейнелері сұлулық стандартына сәйкестендіріледі. Бұл осы ханның ойлап тауып отырғаны. Басқаша ойлайтын, басқаша өнер тапқан адам болса - қайта өңдеуден өтеді. Қайта өңдеу дегеннің не екенін білесіңдер ме?

Біз басымызды изедік.

- Мен осының барлығына, жасандылыққа қарсы шығып отырған жалғыз адаммын. Бұл майдандағы ең үлкен қаруым – тақ мұрагерін елге жолатпау. Ал сендер қайтар дейсіңдер. Болмайды. Буынсыз жерге пышақ ұрмаңдар. Ал, бала, кітапты өзіме бер.

Ол қолын созып, Мәдиге жақындады. Кенет Сари:

- Жоқ, тоқта, берме!,-деді жанұшырып. Қара молда шалт бұрылып Сариге қарады. Көздерінен ұшқын атып, Сариды жеп жіберердей түйілді.

- Сен қыз, не білесің? Бер, кітапты.

Оның дауысы тағы да күнше күркіреді.

- Әкем рас айтып тұр, Мәди, кітабын қайтарып бер,-деді Еркебай.

- Бұл кісі қашаннан бері әкең болып қалды, сенің әкең жоқ еді ғой,-деді Жасұлан.

- Мен оны түсімде көретінмін. Осы жерді, көлді, бөлмені. Мен ылғи түсімде көретінмін.

- Жоқ, ол түсің емес. Мен сені осында талай әкелгенмін. Кішкентай кезіңнен көзің ұйқыға кете салысымен, осында жететінсің. Мен сені осылайша талай нәрсеге баулыдым.

- Жоқ, мен кітапты бере алмаймын,-деді Мәди.

- Неге?

- Берсем, сен бізді дұғалап тастайсың.

- Дұғаламаймын, арғы бетке өткізіп жіберемін деп ант етсем ше?

Мәди екеуі арбасқандай бір-біріне ұзақ қарады. Мәди басын шайқады:

- Сен - сиқыршысың. Сенің сөзіңде баян жоқ. Сенбеймін.

- Енді осылайша бұтына жіберіп қойған балаша бұрышта отырасың ба?

Еркебай күліп жіберді. Мәдидің бір сәтке абдырып қалғанын сезген Қара молда оған оқша атылды. Тағы да апыр-топыр төбелес, жұлыс басталып кетті. Мен босағаға отыра қалып, қолыма домбырамды алып, «Адайды» тарта бастадым. Басыма атамның айтқан сөздері оралып, Мәдиге дем берейін деген едім. Бірақ күй төпелеп, кенет менің ырқымнан шығып кетті. «Адаймен» басталған күй «Жұмыр қылышқа» аттады, әрі қарай мен тіпті атын естімеген, өзім білмейтін күйлер кетті төгіліп, көзімнің қиығымен байқағаным, бөлме ішінде кітапқа таласып төбелесіп жатқандардың барлығы сол тұрған қалыптарында қатып қалыпты. Кенет домбыра күш алғандай болып, бір мезетте бірнеше күй қатар құйылды. Дүниенің сағымданып бара жатқанын аңғардым, сол мезетте Қара молда мен Еркебай үріккен кептер секілді «пыр» етіп, қою қара түтінге айналып ауада ыдырап бара жатты. Мен есімнен танып қалдым.

Эпилог

Көзімді аша салып көкпеңбек тұңғиық аспанды көрдім. Бір шөкім бұлт жоқ. Өзімнің қайда екенімді анықтай алмай біраз уақыт қимылсыз жаттым. Басымды көтеріп, тіршілік белгісін білдіруге жүрегім дауламайды. Қара молда мен ғайыптан оның ұлы болып шыққан Еркебай жоғарыдан төніп, әр қимылымды аңдып тұрған сияқты. Аюды кездестіргенде өтірік өліп қалу керек екені есіме түсті. Беталбатты бұлай мәңгі жату мүмкін емес. Ақырын бір жақ бүйіріме аунадым.

Жалма-жан:

- Зере оянды,-деген дауыс шықты. Жасұлан тәрізді.

- Жасұлан, сенсің бе?

- Мен.

Апыр-топыр аяқ дыбысы естілді, орнымнан көтеріліп, жүрелеп отырдым. Көлдің жағасы екен. Самал жел есіп тұр. Тынысым кеңіп, кеудемді кере демп алдым. Шашымды сипадым, аз-маз қобырап кетіпті. Мәди мен Сари, Жасұлан жүгіріп келіп, жан-жақтан қаумалап алды. Баяғы қалыптарына, өз кейіптеріне оралыпты. Қуанып кеттім! Демек біз өз жағымыздамыз ғой.

- Қалайсың?!

- Жақсы! Сендер ше?

- Жақсы, жақсы.

Мен олардың әрқайсысын қолыммен сипап, шымшылап шықтым. Иә, шынымен солар! Шынымен бергі жақ!

- Не болып кетті? Мен түсінбей қалдым. Біз қалай бері оралдық?

Тамағым құрғады. Бірді айтып бірге кеттім білем. Қайтадан:

- Амансыңдар ма?,-деп сұрадым.

- Аманбыз. Өзің ше?

- Мен - жақсы, жақсы.

Сариды қолынан ұстап жібергім жоқ.

- Кемпір қайда, Дәу қайда?

Сари аптығын баса алмай, тез-тез жауап берді.

- Олар... сен күй тартқан кезде, жоқ, тартып болған кезде қақпа ашылып, арғы жақ пен бергі жақ тұтасып кетті, сонда Кемпір мен Дәу өз жақтарына өтті. Ал біз бергі жаққа. Болды.

- Бар болғаны осы ма?

- Ал Қара молда мен Еркебай қап-қара буға айналып көкке ұшып кетті.

- Иә, олардың буға айналғанын өзім де көрдім. Мәди, қалай ойлайсың олар мәңгіге құрыды ма?

Мәди күмілжіп, төмен қарады.

- Қайдам, Зере, олар тек бас сауғалап қашты ма деймін. Өлген жоқ. Себебі, оларға соншалықты зияндық әкелетіндей еш нәрсе болған жоқ. Олар нағыз өнердің алдында бір сәтке ғана қауқарсыз қалды. Бірақ сол сәтте, Қара молданың сиқыры күшінен айырылған мезетте, қақпа ашылып, біз де, Кемпір мен ұлы да ары-бері алмасып, өтіп үлгердік.

- Демек, to be continued,-деп күбірледім мен. Содан кейін Мәдиден:

- Шыныңды айтшы, сен бұның бәрін қайдан білесің? Қара молданың кітабын қалай оқыдың? Ондағы жазу тіпті арабша да емес еді ғой.

- Көне Византия тілі шамасы. Шынымды айтсам өзім де білмеймін. Мен...

Ол бізді көзінің астымен шолып өтті.

- Сендер сенсеңдер де, сенбесеңдер де өздерің білесіңдер, бірақ мен ол әлемде өмір сүрген сияқтымын. Білмеймін, қашан қалай екенін, бірақ ол жақ маған жат болған жоқ. Керісінше, бергі жақта мен өзімнің мекенімді таба алмай сенделумен жүрген сияқтымын.

- Барлығы мүмкін,-деп күбірледім мен,-Мен де домбыраны осылай тартамын дегенді өңім тұрмақ түсімде елестетіппін бе? Домбыра класына өйтіп-бүйтіп бір жыл толық қатыстым ғой деймін. Онда да әкемнің үзілді-кесілді талабымен. Өмір бойы вокалдан сабақ алып келемін. Айналдырған үш-төрт-ақ күй білемін. Ал жаңа, ана жақта мен емес, домбыраға жан бітіп өзі шайқасқан сияқты. Және байқадыңдар ма бір мезетте бірнеше күй орындалып жатқан тәрізді болды.

- Иә, тартылған күй басында ақырын домбырадан ғана шығып тұрды да, бірте-бірте үдеп, көктен, қабырғалардан, бүкіл дүниеден төгілгендей жан шыдатпас екпінмен құйылды ғой,-деді Жасұлан,-сен тартып бола бергенде, кенет қабырға қарс айырылып, арғы жақтан Кемпір мен Дәу көрінді, олар қуаныштан естерінен жаңылғандай, жанұшыра бері ұмтылды, ал біз арғы жаққа... Сол-ақ екен қабырға тарс жабылды. Басында біз сені тіпті өліп қалды деп ойладық.

Сари жылап жіберді.

- Содан кейін мен тамырыңның соғып тұрғанын сездім, сен оянған кезде далаға, таза ауаға шығарып, жатқызып қойып, әрі қарай не істейміз деп ақылдасып тұрғанбыз,-деді Мәди маған біртүрлі мейірлене қарап. Мен көзімді төмен салдым. Кенет сол қолымдағы кемпір кездікпен тілген жер ақырын сыздап қоя берді. Есіме берген сертім түсіп, жүрегім мұздап қоя берді.

- Кемпір еш нәрсе деген жоқ па?

- Жоқ, тілдесетіндей мүмкіндік болған жоқ. Бас изесіп қана үлгердік. Ал сен...

Оның жанарынан құйылған нұр, жүзімді ыстық жалынға орады.

- Сен... жарайсың. Барлығымызды құтқардың.

- Өзім де білмеймін не болғанын. Мені құтқарған домбыра. Айтпақшы, домбырам қайда?

Жылан шағып алғандай ыршып түстім.

- Міне, міне.

Сари екінші мәрте маған домбырамды қайтарып берді. Мен оны басынан сипап, домбыраны қолыма алдым. Қатқан мейіздей қап-қара домбыра, өзі шоп-шолақ, сырт көзге сұрықсыз-ақ. Маған ханның «сендер заттың тек сыртын ғана көресіңдер. Толық қамтуға қабілет-қарымдарың жетсе де, сезбейсіңдер, бейшара түйсікті мешелге айналдырғансыңдар» деген сөзі түсті. Бұл тек адамдарға ғана қатысты емес шығар. Себебі мына домбыра да кішкене тереңірек үңілсең қалай өзгеріп шығады. Мәдиге қарадым.

- Саған рахмет....

Екеуміз бір-бірімізге тура қараудан тайсақтап, жанарымызды ала қаштық. Кенет менің сол білегім солқылдап қоя берді, кемпірдің кездігі тиген жер жанымды көзіме көрсетіп, бүріп алып бара жатыр. Білегімді алақаныммен басып, айқайлап жібердім.

- Не болды?

- Білмеймін.

- Жүре аласың ба?

- Иә, иә.

- Онда тезірек ауылға жетейік.

- Ой, атам мен әжем келе жатыр,-деді Сари алақанын шаттана шапалақтап. Ауылдың қариялары, көлдің шырақшылары келе жатыр екен. Шалдар бөлек, кемпірлер бөлек шоғырланып, бізге қарай адымдап келеді. Барлығы қартайған. Бірақ олардың осы шеруінде жұмылған ынтымақ, әлдебір өміршең сырбаздық бар еді. Сонымен қатар ортанқол мистикалық фильмге жақсы план болатын кадр. Кемпірлердің кең етек көйлектері желге желбіреп, көздерін бастарындағы орамалдың ұшымен сүрткіштейді. Атам мен әжемді, Сүйіндік атаны таныдым, қалған үш кемпір мен екі шал бейтаныс.

- Әжем, менің әжем де келе жатыр,-деп қуана айқайлады Жасұлан.

Осыны күтіп тұрғандай біз ата-әжелерімізге қарай тұра жүгірдік. Жүйкеден қай бір жүйке қалды дейсің, мен ботадай боздап жылап келемін. Осы сәт, бақыт пен шаттыққа толы жаздың сол бір күні менің жадымда мәңгі қашалып қалды.

Ауылда біз келгеннен кейін көп нәрсе өзгерді. Алдымен Күлбағиланың, Еркебайдың анасының, көлдің жағасындағы Кемпір тұрған тамға кіріп алғанын айту керек. Ол кісі аз уақытта адам танымастай өзгерді. Еркебайдың арғы жақта қалып қойғаны және біздің айтып келген әңгімеміз ауыр соққы болған тәрізді. Күн санап емес, сағат санап кішірейіп, екі бүктеліп, шашы ағарып, Кемпірге айналып шыға келді. Ол енді өз кезегінде есіктің ашылар сәтін күтпек. Және оны бұл ниетінен ешкімнің айныта алмасы анық.

Көп ұзамай әкем келіп Сари екеумізді алып кетті. Қайтадан қаладағы күнделікті тіршілік, мектеп пен үйірмелер... Мен домбыра класына аса ыждаһатпен бара бастадым. Бірақ қанша тырыссам да сол бір күнгі күй нөсерді қайталай алмадым. Ауылды, сол бір жазды ұмыта алар емеспін. Күндер сырғанап өткен сайын сағынышым ұлғайып, үлкен бір тәтті мұңға айналғандай. Келесі жазды асыға күтіп жүрмін. Жаз келе салысымен қойнауына құпия сыр жасырған сол бір шағын ауылға құстай ұшарым анық.





Екінші тарау

ШЕШІМ

Қалаға ойда-жоқта атам келді. Алматыға күз түскен уақ. Жаз бойы жасыл желекке оранған аяулы қала сары, қызғылт жапырақтан көйлек киіп, ақыл тоқтатқан, сабырлы салиқалыққа бет бұрған кез. Біз абыр-сабыр болып қалдық. Әкем әдеттегідей жұмыста. Әрине, Сари екеумізге атамның келгені қуаныш, бірақ анам шақырусыз келген қонақтан аруақ көргендей үркетін қалалықтарға тән мінезбен байсалдылығынан бір-ақ сәтте айырылып шыға келді. Есікті аша салып, оң қолымен кеудесін басып ебедейсіз сәлем салған ол зытып отырып, ұйықтайтын бөлмеге кіріп кетті. Шалбармен жүрген анамның көйлек киюге асыққаны анық. Дегенмен, үлкен кісіні босағада қалдырып, бұрыла салып басқа бөлмеге кетіп қалу - майдалап айтқанда ыңғайсыз болды. Сари екеуміз атамды қаумалап, қолындағы сөмкесін алып, төр бөлмеге бастап, диванға жайғастырдық. Анам ұзын қара қошқыл түсті, формасы түсініксіз, олпы-солпы дегенге жақындау көйлек киіп, басына жасыл орамал тартып оралғанда, атам бізге әкелген сыйлықтарын таратып жатқан. Сариге өте көне, алақандай ғана кітап сыйлады, қалтаға салып жүруге ыңғайлап шығарылған «Қыз Жібек» екен. Сари алақанын шапалақтап, тұрған орнында секіріп-секіріп алды. Анама ақ шілтер орамал. Орамалдың матасына, онда салынған зерлі өрнекке қарап, қайдан келгенін бірден ұқтым. Маған мойынға орайтын шарф әкеліпті. Әжем тоқыған екен, әдемі қызғылт түсті, жеңіл әрі жылы. Сари екеуміздің қуанышымызда шек жоқ, жарысып ауылдың жайын сұрап жатырмыз.

- Мәди қалай?,-дедім ең алдымен.

- Мәди жүр, сабағында шығар.

- Ешқандай қызық оқиға болмады ма біз кеткеннен кейін?

- Жоқ, болған жоқ.

Атам неге екені біртүрлі селқос, сұлық көрінді. Маған қараған кезде жанарында әдетте ешқашан байқалмаған бағдар, пайым пайда болатын тәрізді. Біртүрлі тым мұқият қарай ма... Бұл сапарының сыры менімен байланысты екенін бірден ұғып, қобалжып қалдым. Тек Сари «Ата, көл, көл ше? Көл қалай?» деп сұрағанда ғана сәл күлімсіреп, жүзін жылы толқын шайып өтті де лезде ғайып болды. Тағы да сол баяғы салқын, ойлы кейіпке енді.

- Көл - орнында.

Менің бастапқыдағы өрекпіген көңілім су сепкендей басылды, тағы не болып қалды екен деген мазасыздық биледі. Қас қылғандай соңғы кезде сыр бермей жүрген сол қолымдағы тіліктің орны ашып, сүйегіме дейін жетіп сыздап барады.

Негізі біз ауылдан оралғаннан кейін қызық оқиғалар қаптап кетті. Алдымен менің тіршілігімдегі түсініксіз өзгерістер алдымен үрейге орап, бірте-бірте бойым үйргенген сайын қызықтырып, өзінің тұңғиығына тартып бара жатқандай... Сонымен бірге әлдебір бітімі, пошымы бөлек адамдармен кездесу, олардың бұл дүниелік емес екенін жон арқаммен сезініп, шошыну – барлығы бұрынғы тірлігімді енді қайтып баспас белесте қалдырып, басқа мағына жетегінде еркімнен тыс дедектетіп, белгісіз көкжиекке тартып бара жатқандай еді.

Бірде кешқұрым біздің үйден бір көше жоғары орналасқан кафеден жалғыз келе жатқанмын. Сыныптас құрбыларым Майра, Дианамен кездесіп, алдағы оқу жылын, жазда кімнің не істегені жөнінде әңгімелесіп, отырып қалыппыз. Олар демалыста түскен суреттерін көрсетіп, кіммен, қалай танысқандарын, қай теңіздің несімен пайдалы екенін, қай елдің қызмет көрсету деңгейі жоғары екенін сөз етеді. Әкемнің өкімімен ауылда демалуға мәжбүр болғанымды білетіндіктен, менен еш нәрсе сұрамайды. Тіпті көңіліме қарайлай, өз әңгімелерінің де тігісін жатқызып, қызық нәрселерді айналып өтуге тырысатындары сезіледі. Ал мен өз тарапымнан ешбір әңгіме айта алмайтымды ұғамын. Түсінбейді. Үркітіп алуым мүмкін. Содан кейін мектепте «Таңғажайып әлемге саяхат жасаған Алисаға» айналатын да жайым жоқ. Сондықтан сүлесоқ отырып, сүлесоқ қайтып келе жатқанмын. Алдымнан екі жасөспірім қыз шықты. Менімен қатар ма екен, тіпті екі-үш жас үлкен бе екен. Бірақ олардың алыстан-ақ үн-түнсіз маған тесіліп қадалғандары, әлдебір түс әлемінде келе жатқандай қалықтаған жүрістері, содан кейін менімен қатарласа бере сәл иіліп сәлем бергендері – барлығы оғаш, ақылға сыйымсыз жай еді. Мен де басымды болар болмас изеп өте шықтым. Өте таңғажайып нәрсе, бірақ бәрінен де менің олардың қайдан келгендерін, қараған себептерін білетінімді ұқтым. Үрейім ұшты, үйге қарай тұра жүгірдім. Олар, әрине, ана жақтан. Немене болып кеткен? Перілерге бері қарай емін-еркін өтуге болмайды деген сияқты еді ғой. Мына қыздар қайдан жүр? Ал тағы бірде жанұямызбен, төрт көзіміз түгел мейрамханада тамақтанып отырғанбыз. Бізге іргелес бір қарағанда өңі егде көрінетін әйел мен жастау келіншек жайғасыпты, оларды анасы мен қызы деп ойлап қалуға болады. Бірақ мен ә дегеннен-ақ олардың қызметтес құрбылар екеніне сенімді болдым. Басында әлсін-әлсін көз тоқтатқаным болмаса аса мән бермегенмін. Кенет бұл егде әйелдің күйеуі қайтыс болған деген ой санамды тіліп өтті. Екі жыл бұрын. Өзіме-өзім таң қалып әлгі әйелге енді көз алмай телмірдім. Кенет оның үш баласының бар екенін, әсіресе кішкентайы, 9-10 жасар қызының оны қатты жақсы көретінін, үйіріліп қасынан шықпайтынын аңғардым. Ол соншалықты егде де емес екен... Тек күйеуінің қазасынан кейін оңала алмапты. Кенет бұл әйелдің де көп ұзамай дәм-тұзының таусылатынын түйсіндім. Бұл елестер көзді ашып жұмғанша деуге болатын уақыт аралағында, зуылдап өте шықты. Кішкентай, Сари шамалас қызды аяп, жанарыма жас үйірілді. Ал мына әйелдің өзінің өлгісі келетін сияқты. Асқа тәбетім шаппады. Әлгі әйел жаққа қарауға да зауқым жоқ. Кенет егер шындап қызықсам, оның құрбысының өткені мен бүгініне, болашағына саяхат жасай алатынымды түйсіндім. Бірақ біреудің тағдыры мен өмірі үшін ондай жауапкершілікті мойныма ала алмайтыным және анық. Қақым жоқ. Кейде еркімнен тыс келетін осы тектес ақпараттар санама салмақ түсіре бастады. Өзімді кейде жүз жасаған, өмірден қажыған кемпір, кейде біреудің өмірін сүріп жүрген ықтиярсыз бейбақ сезінемін. Бұрынғы құрбыларыммен ортақ тіл табыспақ түгілі он минуттан артық сөйлесе алмай қалғаным және анық. Олар сондай бала... Бұрынғыдай сәнді киім де, оқу да, косметика өнімдері де қызықтырмайды. Жалғыз тілегім – ауылға оралғым келеді. Баяғы алаңсыздығым мен балалығым сонда қалып кеткен тәрізді. Тағы бір барсам, барлығы бұрынғы орнына келетін тәрізді. Сондай бір түйсік бар.

Атам келгенде, осы тілегім қазір орындалардай әлдебір албырт күйге түстім. Бірақ ол кісі үйге кірген сәттен бастап білегім қол тигізбей қақсай бастады, тіпті тыртықтың маңы қызарып, ісіне бастаған тәрізді. Соған алаңдаймын деп көп нәрсені ойымнан шығарып алған сыңайлымын.

Далбасалап, білегіме әкемнің беліне жағатын майларын жағып, қыздыруға әрекеттеніп көрдім. Қоймады. Атамды жағалап, үйден шықпадым, бірақ ол маған ерекше суық. Тіпті не істерімді білмей кеткенім сонша атамның арт жағына телміріп, ойын оқуға тырыстым. Сүт пісіріп жүрген әжемнің бейнесі шықты көлбеңдеп. Әлдебір қап-қара тұңғиық, оның ар жағында қараңдаған көлеңкелер. Тым ауыр суреттер. Жанарымды тайдырып әкеттім.

Бірақ сол күні жататын уақыт тақалғанда атамның өзі мені:

- Зереш, бері келші,-деп шақырды.

Ол кісіге Қонақ бөлмеге төсек салынған болатын. Мен кереуеттің қасындағы орындыққа отырдым. Атам кезінде ертедегі батырлардай алып болған кісі. Оны әкем де, әжем де жыр етіп айтады. Қазірдің өзі сақалы төгілген омырауы даладай, саусақтары ұзын, салалы, өн бойынан қаладағы мына төрт қабырға-пәтерге сыймай тұрған жабайы қуаттың иісі аңқиды. Мен атамның ауылда да үйде отырмай, үнемі сыртта жүретін мінезін енді түсінгендей болдым. Маған қабағын түйіп, өте салмақты кейіппен қарап қалыпты. Алда ауыр әңгіме күтіп тұрғанын сезіп, орындыққа жабыса жайғастым.

- Зере,-деді ол,-сен ана жақтан оралғаннан кейін Ханшайыммен серттескеніңді неге айтпай кеткенсің? Расымен де, қанмен, отпен берілген антты ойыншық көрдің бе?

Мен көзімді төмен салып отырып қалдым. Сол жақ білегім, Ханшайым қанжармен тілген жерде қалып қойған тыртық біртоға сыздап, ауырлап бара жатқандай.

- Зере, бәлкім, сол кезде серт беруге жағдай мәжбүрлеген шығар. Мен барлығын түсініп отырмын. Бірақ болған жайттың барлығын жасырмай айтуға тиіс едің. Арғы жақ пен бергі жаққа қатысты барлық әңгіме – шырақшыларға ортақ. Әрбір шырақшы кез келген майда-шүйде жайлы хабарланып отыруға тиіс. Егер сен арғы жақтан қалтаңа қоңыз салып әкелсең, ол туралы қалған шырақшылар білуге тиіс. Ал сенің мынау істегенің... Айтарға сөзім жоқ.

- Ата, менің қолым ауырып бара жатыр. Сіз келгелі тіпті құтырып кетті.

Жылап жібердім. Атам тосылып қалды да:

- Қане көрсетші, қай жер ол?,-деді.

Сол білегімді ашып, тыртықты көрсеттім.

- Мына жерден қан шыққан ғой.

- Иә. Бірде сыздап, бірде ашып жаман ауырады, ата. Не істесем болады?

- Әй, балам-ай,-деді атам шарасыз үнмен,-балалық жасағансың ғой.

Басын шайқап, үнсіз отырып қалды. Білегімді қысқан қолы ыстық, атам ұстаған кезде ауырғаны басылып, денеме нұр құйылғандай маужырап барамын.

- Ата, сіз ұстағаннан кейін ауырғаны басыла бастады.

Атам білегімді қос алақанымен дәкемен орағандай орап, басып алды.

- Енді не істейміз, ата?

- Ақылдасу керек. Ауылға барып, қалған шырақшылармен ақылдасу керек. Содан кейін бір хабарын берермін. Олардың Шырақшыға тиіспеулері керек еді? Мұнда бір гәп бар.

- Мен шырақшы емеспін ғой.

- Болмасаң, боласың. Біз өлгеннен кейін өткелге сендер ие болып қалмағанда, кім қалады?

- Ал оқуым ше?

- Дәл қазір барлығымыз қырылып қалайық деп отырған жоқпыз. Оқуыңды ойлап уайымдама. Барлығына үлгересің.

Атам бір нүктеге қадалып қалды. Өзімнің ауылға барып тұрып, көлге шырақшы болатынымды елестеттім. Ақылға сыйымсыз. Мына кісі шын айтып отыр ма екен? Түріне қарасаң, қалжыңдап отырған адамға ұқсамайды. Ал ол Кемпір маған не істей алады? Арғы жаққа мүлде өтпей қойсам ше? Олар бергі жаққа мені іздеп келе қоймас. Қара молда олардың бері өткендерін білсе, қарап қалмас. Өзімнің үстірт ойлап отырғанымды, әрине, білемін. Тек жағдайдың соншалықты ауыр екенін мойындағым келер емес.

- Айтпақшы, ата, мен осында, Алматыда ана жақтан келген екі қызды көрдім?

- Не қылған қыздар?

- Перінің қыздары, жастары мен шамалас, сәлем беріп көшеде қасымнан өте шықты.

- Иә...,-деді атам ауыр күрсініп,-барлығы өзгеріп, бақылаудан шығып барады. Жақсылықтың нышаны емес бұл. Сендердің Еркебайларың да шошаңдап біресе ары, біресе бері рұқсатсыз өтеді. Қара молда ғой желіктіріп отырған. Ал әлгі қыздар сенің болашақ Ханшайым екеніңді естіп, көргелі жүрген шығар. Жетпегені осы еді. Ойыншыққа айналдық. Зере, сендер білуге тиіссіңдер, ана жақта, перілер елінде бір зұлмат болып жатыр. Олардың әлемі күйреудің алдында тұр.

Соңғы сөздерін соншалықты мағына беріп, дауысын бәсеңдетіп, құпия түрмен айтқаны соншалық, еріксіз күлкім келді.

- Қандай зұлмат?

- Табиғатын білмеймін, бірақ бір қасіреттің орнағаны анық. Барлығы бір-бірімен байланысты. Анықтап, өзім хабарын беремін.

Бірақ мені олардың қасіретінен гөрі өз қасіретім көбірек қызықтырады. Еш нәрсенің байыбына бара алар емеспін.

- Ал мен не істеймін? Ханзадаға тиемін бе?

- Енді тағдыр солай болса, барарсың. Екі патшалықтың тыныштығы үшін, бейбіт тіршілігі үшін осылай қыз алысып, берісу көне заманнан келе жатқан салт. Ары кетсе, Ханзадаға жар боларсың.

- Ал мында ше? Әкем мен шешем ше?

- Балам, барлығы өз-өзінен реттеледі. Айтпақшы, саған хабаршы келді ме?

- Жоқ. Ешкім келген жоқ.

- Ал, сен өзің қалай ойлайсың? Ханзадаға тұрмысқа шығуға дайынсың ба?

- Ата, мен екі айдан кейін он беске толамын. Қалайша тұрмысқа шығамын, өзіңіз ойлаңызшы. Мен серт берген кезде, Кемпір... Ханшайым егер ұлыма күйеуге тиемін деп уәде етсең ғана Мәди мен Еркебайдың қай жерде екенін айтамын деді, содан кейін мен келістім. Бірақ оның баласы делқұлы емес пе? Оған үйленуге болмайтын шығар...

- Зереш, Ханзада делқұлы емес. Бұл сөзіңді ешкім естімесін. Олар біздің әлемде өздерін қорғау үшін, көзге түсіп, көпшіліктен ерекшеленбес үшін сол кейіпті таңдап алған. Маған қалай болғанын бастан-аяқ қайта айтшы, балам.

Мен атамның арғы жағындағы қабырғаға қадалып, сол күнгі бастан кешкен хикаямды қайтадан әңгімелеп шықтым. Ол үнсіз, сақалын салалап отырып, тыңдады. Содан кейін «жақсы» дегендей басын изеп:

- Жарайды, балам, бір жөні болар. Бірақ, бұл аяқсыз қалдыратын іс емес. Шешу керек. Көрерміз. Өз басым бұндай бәлені бірінші рет көріп отырмын. Ханшайымды сиқыршы деуші еді, сол рас болып шықпасын. Сүйіндік шал білетін шығар. Жарайды.

Мен Сүйіндік қария білетін нәрсені өзінің білмейтінін мойындап отырған атама шарасыз түрмен қарадым.

Ол кенет серпіліп:

- Жақсы, ботам, ұйқың жайлы болсын, бара ғой,-деді.

Мен бөлмеме келгеннен кейін Ханзаданы ойладым. Ол егер сол баяғы Дәу болмаса, арғы жаққа өткеннен кейін өзгерген болса, кескін-келбеті қандай болды екен? Мен оны соттағы жігіттер секілді аппақ зерлі шапан киген аса көркем бозбала кейпінде елестеттім. Кенет көз алдыма мен күйеуге шығамын деген кезде майлы қолымен бетін басып, ыржалақтап күлген аса семіз, үрейлі Дәу келді. Қорыққанымнан көзімді тарс жұмып алдым. Қалай ұйықтап кеткенімді білмеймін. Түсіме арғы жақтағы сарай кірді. Аппақ мәрмәр бөлмеде аппақ көйлек киген еңселі, асқан сұлу кексе әйел маған жымиып қарап тұр. Ал мен үстел басында әлдебір қағаздарға қол қойып жатырмын. Шымылдықтың арғы бетінде Ханзада тұр. Оның ұзын сұлбасын ғана ажыратамын, бірақ қарауға дәтім шыдамайды, тіпті түсімде көзімді тарс жұмып алыппын...

Таңертең оянғанымда, атам ауылға кетіп қалыпты. Үй өзінің мамыражай, үйреншікті қалпында. Атам тек маған ғана арнап, әлдебір мазасыздық тастап кеткендей.

Уақыт сағызша созылып әрең өте бастаған секілді көрінеді. Бұдан арғы тағдырым қалай болады? Жалпы маған оқудың керегі бар ма, жоқ па? Ал әншілік ше? Мәди...

Мәдиді мүлде ойламауға тырысамын. Себебі, оны қалай есіме аламын, солай сол қолым жан шыдатпай сыздайды. Жан төзгісіз аурудан көзімнен жас парлап, сол жағым түгел ұйып, есімнен қазір танып қалатындай күй кешемін. Бұл дерттің тікелей Мәдиге қатысы бар екенін білгеннен кейін, жағдайым оңалды. Бастысы – Мәдиді жоқ деп есептеу керек. Мүлде ойламау. Жан керек болса, барлығына көнеді екенсің. Бірте-бірте ондай адамның мына фәни жалғанда бар екеніне күмәнданатын халге жеттім.

Бірақ атам келіп кеткеннен кейін тура екі күннен соң бейуақытта есіктің қоңырауы тыз ете қалды. Мен өзімнің бөлмемнен басымды қылтитып шығардым да, әкеммен үлкен адамша қол алысып амандасып жатқан Мәдиді көріп, есімнен адасып кете жаздадым. Не қуанарымды, не жыларымды білмеймін. Мәдидің біздің кіре берістегі кейпі шындыққа үйлеспейтіні соншалықты әне-міне өз-өзінен ауаға сіңіп, көзден ғайып болатын тәрізді. Бірақ ол қонақ бөлмеге өтіп, сәкіге отырды. Біз анам, Сари үшеуіміз жүгіріп жүріп, үстел жасап, шай бердік. Ас үйде тоғысқан кезде бір-бірімізге таң қалып көз тастап үлгереміз әйтеуір. Мәди еш нәрсе сезер емес, жүзі шаршаңқы, жол соғып тастаған тәрізді. Көп ұзамай:

- Зере, сенімен оңаша сөйлесейін деп едім,-деп, тоқ етерін айтты.

Әкеме қарап едім, ол «жақсы» дегендей бас изеді. Анам да жылдамдатып:

- Жақсы, жақсы, Зеренің бөлмесіне барып отыра қойыңдар,-деді.

Шығып бара жатып, Сари мен анамның бір-біріне жымыңдап қарап қалғандарын байқадым.

- Не жаңалық?,-дедім мен. Неге екені жүрегім атойлап кеудеме сыймай дүрсілдеп кетті.

- Сендер кеткелі ауылда жаңалық көп,-деді Мәди.

- Иә?

- Еркебай екі рет келіп кетті.

- Қайда?

- Маған, үйге.

- Ол қазір ауылда жүр ме?

- Екі жақта да. Құдайдың бір еркетотайы болды.

- Атам ана жолы келгенде оған ренжіп, рұқсатсыз өткелден әры-бері өте беруге болмайды деген еді. Соның кесірінен ана жақта табиғи апаттар орын алып жатыр дей ме.

- Иә, бірақ оған Еркебайдың еш қатысы жоқ.

- Перінің қыздары тіпті осында, Алматыға келіп, қала аралап жүр.

Мәдидің көзі шарасынан шығып кете жаздады.

- Қой.

- Рас, өзім көрдім.

Ол аз-маз үнсіз қалды да:

- Зере, далаға шығып жүріп қайта аласың ба? Мені Атаң жіберді, әңгіме бар,-деді.

- Сертке байланысты ма?

Ол басын изеді. Кенет Мәдидің де көзқарасы тура атамдікіндей тым салмақты екенін байқадым, біртүрлі зерттей қарайтын тәрізді. Басымда «Осы мен бір нәрсені тым қатты бүлдірдім бе екен, әлде» деген ой жылт ете қалды. Осы сұғанақ ойдың дәлдігін растағандай, бойымды үрей биледі.

- Жақсы қазір. Киініп шығайын.

Мен үстіме жеңі шолақ ақ күртешемді, көк мокасинам мен көгілдір жеңіл свитерімді, джинсы шалбарымды кидім. Аз-маз иіссу шаштым. Ернімді боядым. Шашымды төбеме түйіп қойдым. Сыртқы кейпім былай қарасаң, жаяу серуендеуге арналған секілді, бірақ сонымен бірге жинақы, аса жоғары талғам сезіледі. Мен айнаға қарап, өз-өзіме көңілім толып, тоқмейілси жымидым. Бірақ келесі сәтте үйден тезірек шығып кетуге асықтым. Себебі бір ғана сәтте біреу сол қолымның сүйегін күл-парша етіп талқандап жатқандай, жан төзгісіз аурудан көзім қарауытып, жүрегім айныды. Кенет тезірек ауылға барып, арғы жаққа өту керек екенін, сөйтіп мына дерттен құтылатын амал іздеу керектігін ұқтым. Бәлкім, Мәдимен ақылдасу керек шығар...

Аспан сұп-сұр болып сұстанып тұр. Күздің сылбыр басталып, тым ұзаққа созылатын жауыны болушы еді. Сол жақындап қалған тәрізді. Үйлер де, ағаштар да әлденеге ашулы тәрізді, қабақтары қарс түюлі. Далада ұзаққа созылып бара жатқан үнсіздікті бұзбақ болып:

- Қайда барамыз?,-дедім.

- Анам екеуміз тұрған үйді барып көрейікші...

Мәди менің сырт жағымдағы әлдеқайда көз тігіп сөйледі.

- Алматыдан екі жыл бұрын кеткелі келіп тұрғаным осы. Үйді, ауланы сағындым. Сыртынан болса да көргім келеді.

- Әрине, қалай қарай жүреміз?

- Жаяу баруға болады.

Мәди жол бастады.

- Қалай жеттің?

- Телепартация.

Мен күліп жібердім.

- Рас айтамын.

- А-а-а, бәсе.

- Рас айтамын, Зере.

Мәди де күліп, менің сенбегеніме қысылғандай, қойнынан қара елтірімен қапталған кітапты шығарды. Мен оны көргенде жүрегім аузыма тығылды.

- Ана жолы... Есіңде ме, арғы жақтан бері өттік қой, сол кезде Қара молданың дұға кітабын алып кеткен едім.

- Қалайша?

- Сен күй тартқанға дейін мен кітап оқыдым емес пе?

Мырс етіп күліп жібердім. Ол кезде күлкілі болмаса да, қазір Мәдидің айтуы бойынша, көз алдыма біртүрлі жеңілтек сурет пайда болды.

- Иә.

- Сол кезде кітап менің қолымда кеткен еді. Мен оны ары-бері оқып, түгел жаттап алдым. Осы кітап маған көп сиқыршылық өнерді меңгеруге септесті.

- Қандай сиқыршылық?

- Мысалы, менің Алматыға қанша уақытта келгенімді білесің бе?

- Жоқ.

- Алты секундта жеттім.

- Қойшы.

- Рас айтамын. Атаңнан мекенжайларыңды сұрап алдым да, осы екі көшенің қиылысын елестеттім, содан кейін алты секундтан соң тура сол көз алдыма келген көшелерде пайда болдым. Сенбейсің бе?

- Білмеймін.

Көзім бақырайып кеткен болу керек, ол төмен қарады.

- Көп жағдайда Еркебай көмектесті. Ол ауылда, көлдің жағасында анасымен тұрып жатыр ғой. Қорқып кеттің бе?

- Жоқ. Алдымен сенесің бе деп сұрасаңшы.

- Қаласаң, көрсете аламын.

- Жарайды, кешір. Әрине, сенемін. Еркебай кітапты кері сұраған жоқ па?

- Бір қызығы солардан кітапты қайтаруға құлшыныс байқамадым. Бәрібір секілді. Еркебай да әзіл-шыны белгісіз, әкем сендерге сәлем айтып жатыр, бір келгенде кіріп шықсын деп өтініп жатыр дейді. Оның айтуы бойынша, Ханшайым мен Ханзаданы мына біздің елде қамап отырудың үлкен себебі болыпты, қазір ол жақтағы жағдай тіпті ауырлап кеткенге ұқсайды.

- Қалайша?

- Анығын білмеймін. Шет жағасын көрдік қой, ол жақта мүлде еркіндік жоқ қой. Әсіресе ой еркіндігіне тыйым салынған. Ал қазір халықтың көпшілігі мүлде мәңгіріп кеткенге ұқсайды. Өздеріне өздері қол салып жатыр дей ме... Жаңағы сен айтып отырған апат осы, шамасы. Енді бір бөлігі наразы болса да, Қайта өңдеуге түсіп, санасындағы жарықты сөндіріп алудан қорқады. Сондықтан үнсіз. Бірақ олардың да шыдамы үзілер күн таяу тәрізді.

- Масқара...

- Қара молда осы жағдайға қарсы тұратын, бас көтеріп жүрген жалғыз адам сыңайлы. Еркебайдың айтуы бойынша, әрине.

- Онда неге бері оралыпты?

- Енді анасы осында. Содан кейін біз достармыз ғой.

- Ал оның бізге қарсы шыққаны ше?

- Әкесіне жақтасты ғой. Сол үшін ренжуге бола ма?

- Иә, қызық екен.

- Оның үстіне мен кітаптағы дұғаларды судыратып жаттап алғаным болмаса, қайсысын қай жерде қолдануды білмеймін ғой. Ол кішкентай баланың қолындағы алмас қылыш секілді өзіме де, айналаға да қауіпті. Сол жағынан Еркебай көп көмек көрсетті. Мына қашықтықты игеруге де Еркебайдың арқасында қол жеткіздім.

- Қызық.

- Атаң Сари екеуіңе де осы әдісті үйретуімді өтінді. Содан кейін бізге ана жаққа оралуға тура келіп тұр.

- Қашан?

- Менімен жүретін шығарсыңдар.

- Қашан?

- Бүгін. Шұғыл жағдай болып тұр.

- Мен берген Сертке байланысты ма?

- Иә. Атаң келгеннен кейін Шырақшылар бірігіп, ана жақтың Ханымен хабарласқан, жасалған серттің бұзылып, саған еркіндік берілуін сұраған. Бірақ, олар қатты ашуланды. Ә дегенде мүмкін емес деген жауап алдық. Бірақ артынша Ханшайымның бір өтініші бар, балалар соны орындаса, Зере серттен босайды деген хабар келді. Ханшайым – қарапайым пері емес, перілер арасындағы сиқыршы, қатігездігімен аты шыққан жан. Қара молданың оны тұтқында ұстауының бір себебі осында жатыр. Перілер еліндегі жағдайдың осынша ауырлап кеткеніне Ханшайым тікелей қатысты. Ол Ханның қолымен өзінің ой-арманын жүзеге асырып отыр. Сондықтан бізге беретін тапсырмасы да оңай болмайтын шығар. Бірақ басқа жол жоқ.

Көзім жасаурап еш нәрсе дей алмадым.

Жайлап басып Мәдидің бұрын тұрған үйіне жеттік. Ол маған екінші қабаттағы терезені көрсетті. Кенет мен оның сол бұрынғы күндерді қаншалықты аңсайтынын түйсіндім. Екеуміз бес қабатты кішігірім сұрғылт үйдің екінші қабатына қарап ұзақ тұрдық. Екінші қабаттағы терезе де бізге қол бұлғап, мұңды сәлемін жолдап жатқандай. Содан кейін Үлкен Алматы өзенінің Университет жағына өтіп, әл-Фараби көшесіне қарай аяңдадық. Бұл жерге күз түспеген тәрізді. Жасанды жолмен өсірілген көк шалғын шөп жап-жасыл, сарқырап жатқан өзен мынау, арғы жақта көкпен таласып, манаураған Алатау тұр шалқайып. Біз екеуміз әлдебір қоңыр әуеннің жетегінде қол ұстасып алдық.

- Ана жолғыдан кейін анаңды жолықтырдың ба?

- Жоқ.

- Еркебай кездестірмеп пе?

- Жоқ, олар әкесі екеуі ресми қаланың маңынан да жүре алмайды ғой. Маған неге екені анамды бұлай қалдыруға болмайтын секілді.

- Енді басқа қандай амал бар?

- Амал жоқ.

Ол аяғының астына қарап тұрып қалды.

- Зере, Кемпірге неге серт бердің?

- Білмеймін.

- Неге, айтшы?

- Сендердің қайда екендеріңді сонда ғана айтамын деді ғой.

- Барлығына мен кінәлімін.

- Неге олай дейсің?

- Сол күні сендер кемпірді көріп, ауылға қашқан кезде...

Мен күліп жібердім. Мәди де жымиды.

- Мен кері қарай Кемпірдің үйіне жүгірдім. Себебі, Еркебайды онда тастауға болмайтын еді. Кірсем, Еркебай шкафты ашып, тесіліп қарап тұр екен. Оны «Кемпір келе жатыр, жүр» деп кейін тартсам, ол «мен түсімде бұл жерде болған сияқтымын, мына шкафтың арғы жағында басқа әлем бар» дейді. Мен оны бері тартамын, ол әрі ұмтылады, осылайша ойламаған жерден арғы жаққа өтіп кеттік. Бірақ сол жерде мен болмасам өзінің өтуге дәті жетпес еді. Барлығына мен кінәлімін.

- Жарайды, болары болды ғой. Қазбалап несін айта береміз. Оның үстіне ата-әжелер бізді шырақшы болады деп ен тағып қойған болса, ерте ме, кеш пе бір өтеріміз анық еді.

- Бірақ сен серт бермес едің ғой...

- Кім біледі. Атам айтады, бұл оқиғаны кездейсоқ болды деп айтуға болмайды. Бұл серт те, басқасы да, алып бір жоспардың бөлшегі секілді көрінеді деп.

Мәди маған тесіліп қарап қалды.

- Қандай жоспар?

- Білмеймін ғой.

- Сен берген сертпен ойнауға болмайды. Қысқасы, сөздің тоқ етері,-деген ол қолымен самайын қысты,-мен ұмытып бара жатыр екенмін ғой. Мен мұнда неге келгенімді ұмытып бара жатыр екенмін.

- Мәди, саған не болды?

- Жүр, үйге қайтайық, Сариды ертіп, ауылға оралуымыз керек.

- Басқа жол жоқ па? Қалай ойлайсың, сөзімде тұрмасам, бұның салдары қандай болуы мүмкін? Мысалы, шетелге кетіп қалсам, ауылға мүлде бармай қойсам, құтыламын ба одан?

Мәди басын күйзеле шайқады.

- Мүмкін емес.

- Неге? Біз ХХІ ғасырда өмір сүреміз ғой.

- Зере, біріншіден, егер сен саналы түрде ант берсең, оны орындауға міндеттісің. Бұл – парыз. Кемпірден қашып құтылсаң да (бірақ одан қашып құтылуға болатынына мен сенбеймін), өзіңнен қалай безесің? Қалайша берген сертіңді аяққа басып, әрі қарай өмір сүресің?

- Бұл жайында ойламаппын...

- Көрдің бе...

- Ал, кемпір... Сонда... сонда... мен Дәуге күйеуге шығамын ба?

- Ол қазір Дәу емес, Ханзада... Зере, мен сенің оған күйеуге шыққаныңды қаламаймын.

- Мен де қаламаймын.

- Сенің әке-шешең, ата-әжең де қаламайды. Ешкім қаламайды. Бірақ, басқа амал бар ма?

- Енді Ханшайым бір мүмкіндік беріп отыр ғой.

- Иә, көрерміз.

- Мен оған сенбеймін. Оның қандай зұлым жоспары бар екенін кім білген. Сен тапсырма жайын білесің бе?

- Білмеймін. Тіпті атама да айтпаған. Ханшайым бір шартым бар, балалар соны орындаса, серттен босатамын деп. Ол қандай шарт десе, өздеріне ғана айтамын депті.

- Қандай шарт болуы мүмкін?

- Білмеймін, бірақ перілер адамдарға ондай шарт қоятын болса, ешқашан, ықылым заманнан бері ақыры жақсы болған емес. Сондықтан перілермен ешқандай шартқа отырмау керек деген қағидалардың қағидасы бар.

- Барлығын мен бүлдірген болып тұрмын ғой...

- Сенен бұрын менің атам бүлдірді... Зере, түсінесің бе, бұның барлығы дұрыс емес. Болмайды бұлай. Жеме жемге келгенде Еркебай екеумізді бері қарай бәрібір өткізіп жіберетін еді. Менің атам-ақ алып қайтатын еді бізді. Содан кейін менің атам да анамның жанын бекер сақтап отыр ма деймін. Бұл – дұрыс емес.

- Олай демесеңші.

- Солай. Алланың әміріне қарсы келуге болмайды. Бұл жақсы емес. Бәлкім, сенің осындай жағдайға түскенің менің атамның қателігінің салдары болар. Мына шарт та... Бұлай болуға тиіс емес.

- Енді не істейміз?

- Білмеймін. Зере, жүр қайтайық.

- Әкеме не деймін?

- Олар біледі, атаң хабарласқан болу керек. Тезірек ауылға жетейік.

- Алты секундта деймісің?

- Алты секундта.

Ол жымиды.

- Жақсы.

Екеуміз қайтадан қол ұстасып, енді Тимирязев көшесіне қарай, төмен жаққа аяңдадық. Күздің аса жылы, жайлы кеші болатын. Сары жапырақтардың ылғал, қышқыл иісі мұрын жарады. Мен бұл кешті ешқашан ұмытпаспын деп шештім.





АУЫЛДА

Үйге кіріп, Сариды алып шықтым. Ол дайын отыр екен. Анам құшақтап бетімізден сүйді. Әкемнің қабағы қарс түюлі, бізге томаға-тұйық, көңілсіз қарайды. Біз үйден шығып кеттік, ол сол күйі тіл қатқан жоқ. Мен далаға жүрегім қарс айырылғандай күйде шықтым. Әкемнің жүзі кеудемде мәңгі сызылып қалғандай. Тым ауыр сурет.

Аулада Мәди Сари екеумізді екі жағына шығарып, қолымыздан алды да, көздеріңді жұмыңдар деді. Көзімді жұмдым. Бетімді жалын шарпып өткендей болды, келесі сәтте суық жел шайып, жусан мен саздың иісі келді мұрныма.

Көзімді ашқанымда үшеуіміз бір-бірімізге жабысып ауылдың сыртында тұр екенбіз. Абырой болғанда көл жақта емес, теріскей тұсында. Ұйқы әлеміне енгендей мәңгіріп жан-жағымызға қараймыз. Басым айналып барады. Сари екеумізді айтпаған күннің өзінде Мәдидің өзі де таң-тамаша секілді. Ауыл жаққа аяңдадық. Жауын жауыпты. Жер баттасқан балшық, ә дегеннен-ақ аяқ киімге жабысып, малшындырып жіберді. Саридың аяғына қарадым. Оның шолақ күздік етігінің қонышы менің кроссвкіме қарағанда биіктеу екен, қызықтым да қойдым. Әжем қақпаның алдына шығып, айналып толғанып қарсы алды. Сари жүгіріп барып, құшағына кіріп кеткен, ал мен байсалды басып барып, амандастым. Өзімді бойжеткен, қалыңдық секілді сезіне бастаған сыңайлымын. Күлкім келіп кетті. Сол мезетте көңілім көтеріліп шыға келді. Қолым да баяғы сау қалпындағыдай, тіпті ол жайында ұмытып үлгеріппін.

Әжемнің ет қосып, қамыр қосып сорпаға жасаған көжесін іштік. Көмбеге жабылған нан, қолдың майы, құрт, ірімшік. Менің нағыз өмірім осы секілді. Осы сәт ешқашан таусылмаса, осылай мәңгі отыра берсек деп тіледім. Бірақ көп ұзамай шырақшылар жинала бастады. Жасұлан мен Еркебай келді. Біз бір-бірімізбен байсалды амандастық. Олар түк өзгермепті. Кішкентай ғана дембелше Жасұлан өзінің сөзін қорғап, кіммен болсын белдесе кетуге әзір кейпінен танбапты. Мен әсіресе Еркебаймен жүздесуден тайсақтағанмын. Соңғы кездесуімізден әлдебір сыз қалғандай, соның кесірінен арамызда бір түсінбеушілік, ұялшақтық болатындай көріп жүр едім, бірақ ол ә дегеннен жанарыма бейқам, бейкүнә кейіппен алаңсыз қарады. Содан кейін мен де сабама түсіп, еркін тыныстай бастадым. Қанша дегенмен бұл балалардың әрқайсысында көнекөз қариялардың өздерінде сирек кездесетін даналық бар. Мен жымидым. Маған қарап, Еркебай да күлімсіреді.

Әжем бастаған кемпірлер қонақ бөлмедегі жер үстелге дастархан жайып, тамақ тасуға кірісіпті. Қой сойылған сыңайлы. Кеспе көжені жақсы көретінімді білетін әжем маған арнап оны бөлек жасағанға ұқсайды. Мақтанып, масайрап қалдым. Алдымен әдеттегідей асықпай ас желінді, кемпір-шал біткен бірі құрт, бірі қатық қосып асықпай сорпа ішті, әдеттегі ауыл арасындағы әңгіме, кімнің сиырының қысыр қалуы мүмкін, кім қанша шөп түсірді, көмірдің бағасы қанша -әйтеуір іш пыстырар жаңалықтарын ортаға салды. Төрт кемпір, төрт шал. Олардың әдеттегі кемпір-шалдан несімен ерекшеленетіні жөнінде ойладым. Ұйқым келе бастаған. Жас кездерінде қандай болды екен... Содан кейін шырақшылыққа адамның қандай қасиеттеріне қарап таңдайды. Кім таңдайды? Бізді кім таңдады? Әжелер ет табақты алып, шайдың қамына кірісті. Бәлкім, менің де тұрып көмектесуім керек шығар. Әжеме қарадым. Үлкен сары самауырынның жанына жайғасқан оның ойы алыста секілді. Кенет дастархан басын тыныштық жайлады да Мәдидің атасы сөз бастады.

- Балалар, сендер ертең таң сәріде арғы жаққа өтесіңдер. Зақан мен Гүлнәр қарсы алады.

Гүлнәр дегенде дауысы қанша байқатпайын десе де, құмығып кетті. Ал Мәди болса, селт ете қалды. Бұны отырғандардың барлығының сезгені анық. Бірақ ол кісі түк болмағандай, баяғы ырғақпен сөзін жалғады.

- Олар сендерді Хан сарайына алып барады. Сол жерде тапсырмаларыңды естисіңдер. Қандай тапсырма болатынынан барлығымыз бейхабармыз. Бірақ оңай нәрсе емесі анық.

Сүйіндік ақсақал шайын сораптап, сәл кідірді. Сілтідей тыныштық.

Ол кесесін алдына тастап, қозғалақтап, қалған қариялардан рұқсат сұрағандай барлығын бір шолып өтті, содан кейін жанында елеусіз жатқан көне қобдишаны ашып, ішінен қызыл шүберекке оралған ұзын жалпақ таяқты шығарды.

- Мынау Зұлпықар қылыш. Мен бұны Мәдиге табыстаймын. Біздің тарапымыздан сендерге жасалатын жалғыз көмек осы. Содан кейін Зере қара домбыраны алады.

- Менде Кітап бар,-деді Еркебай.

- Иә, және Кітап бар. Бірақ ол кітапты көрсе, Ханның қуана қоймасы анық. Жасырарсың.

Еркебай түсіндім дегендей басын изеді.

Ол қолындағы алтынмен зерленіп, кестеленген барқыттың орауын жазып, қаруды шығарды. Қылыштың қынабы түгел металмен көмкерілген, қателеспесем, алтын мен күміс аралас секілді, белге ілуге арналған ілгекті екі құрсауы бар. Қылышты қынабынан шығарып, қайтадан қызыл барқыттың үстіне қойды. Екі жүзді, жыланның тіліндей айырық екі ұшы бар Зұлпықар қылышы доғаланып келген екен. Оның жай ғана осы жатысының өзінде ызғар, сес бар. Сабының ұшы жолбарыстың басы түрінде жасалып, жүзіне қарай иілген. Денем тітіркеніп, атама қарадым. Ол кісі басын тік ұстап, ешкімге дәлдеп қарамай, мүлгіп кеткендей міз бақпай қатып қалыпты. Осы бір сәттің қаншалықты салтанатты, маңызды екені санама кенет жете бастағандай болды.

Сүйіндік ата қылышты алдына келіп, бір тізесін бүгіп, басын төмен салып жүрелеп отыра қалған Мәдиге орнынан тұрып табыстады. Ол үнсіз қабылдап алып, әрі қарай не қыларын білмей дағдарып отырып қалды.

Осы сәтте Жасұланның әжесінің:

- Жә!,-деген дауысы тыныштықты тіліп өтті,- түннің ортасы болды. Үйді-үйімізге жетіп алайық.

Біз тұрмақ шал-кемпірдің өздері селк ете қалды. Мен қалың ұйқыдан шалт оянғандай болып, күліп жібердім. Сари да жымың ете қалды. Мәди қолындағы қылышты қынабына кіргізіп, қызыл барқытқа орап, қобдишаға сала бастады. Барлығымыз дабырлай тұрдық. Жаңағы ауыр әңгіме, оның мән-мағынасы кинодағы оқиға тәрізді, лезде алыстап сала берді.





ПЕРІЛЕР ЕЛІ

Бұл жолы біздің арғы жаққа өту сапарымыз іскер адамдардың суыт жүрісі секілді еш бояусыз, сұрғылт жүзеге асты. Бесеуміз жұбымыз жазылмаған күйі таң атпастан көл жағасындағы тоқал тамға кірдік. Еркебайдың анасы бөлменің төр жағында жайылған дастархан басында дәптеріне шұқшиып бір нәрсе жазып отыр екен. Үстелдің бір бұрышына беті аппақ дәкемен жабылған нан, тоқаш, өрік-мейіз секілді тәтті-дәмділер тұр. Ол кісі ә дегенде сасып қалғанмен, бойын тез жинап, орнынан тұрып бізге «нан ауыз тиіңдер» деді. Мәди «арғы жаққа өтуіміз керек, әпке, Хан шақыртып жатыр екен» деді. Ол кісі үнсіз шкафты нұсқады. Жүрегім енді атойлай бастады. Шегінетін жер жоқ екенін білгеніммен, санам ретін тауып осында қалатын себеп іздегендей жанталасады. Саридың қолын қысып алдым. Не жағдайға тап болдық дегендей ол да маған тығылады. Шкафқа алдымен Еркебай енді, оның артынан Жасұлан тартқыншақтай отырып, кіріп кетті. Оның да екіұдай күйде екенін сездім. Артынан Мәдидің белгісімен мен кірдім, бер жағынан әлдебір сыздың, ылғалдың иісі шығатын күңгірт шкафтың артқы жағына әдеттегідей жұқа тақтай қағылған. Бірақ оның алдамшы көрініс екені анық, ол кедергіні елеместен тағы бір қадам бассаң, өрмекшінің торындай жабысқақ, жағымсыз кеңістікті жарып арғы жақтан шығасың. Бір қызығы ол жақтан состиып, кебеже сандықтың ішінде пайда боласың. Мен лезде бойымды жинадым, келесі сәтте жап-жарық, хош иісі аңқыған әдемі бөлменің ішінде көзімді ашқанымда, Зақан қолымнан тартып, демеп, сандықтан шығуыма жәрдемдесіп жатты. Мен өзім шығып алғанннан кейін алдымен Сариды, содан соң Мәдиді қарсы алдым. Мәдидің анасы да осында екен. Ол барлығымызды құшақтап, бетімізден үнсіз сүйіп шықты, «амансыңдар ма» деген үні естілер естілмес шығады, тек ерні жыбырлайды. Оны көрген сәтте Мәдидің түсі бұзылып кетті. Қысылғандай, әлдебір алпауыт сезімдерге шырмалғандай толқып, көзі жасаурап, анасының құшағына ене берді. Маған ол осы сәтте кішкентай, тұлымы желбіреген сәби секілді көрінген. Жүрегім шым ете түсті.

- Аман-есенсіңдер ме,-деген Зақан назарды өзіне аударып әкетті,-қош келіпсіңдер.

Дауысында ызғар бар ма әлде маған солай көрініп тұр ма?

- Бері жүріңдер, міне, мында, қонақ бөлмеге өтіңдер.

Ол өзінің міндетін қалтқысыз атқарып жүрген адам ғана тәрізді. Бізді бұрын көрмегендей, білмейтіндей.

- Алдымен әдеттегідей ауқаттанып алыңдар. Ары-бері өткен көзді ашып жұмғандай болғанмен, өліара бойларыңдағы қуатты сорып алады, сондай бәле ол.

Мені енді қызықтырған мезет – түріміздің өзгеріске қашан ұшырай бастайтынын аңғару еді. Әзірше барлығымыз өз тұрпатымызда сияқтымыз. Дегенмен, көрінер көрінбес өзгерістер бар екен. Мысалы, Саридың сәби жүзі ересек тартып бара жатқанын бар болмысыммен сезіндім. Өмір сүрген, өмірдің бір тылсым құпияларын түйсініп үлгерген жандай жанары ішке қарай тереңдеп, байыпты ұстамдылық дари бастады. Мен оны құтқарғым келгендей қолын жанұшыра қыстым. Ол езу тартып, жымиып қойды. Менің жанталасымды ұғып, балалығыма күлген секілді. Біз Зақанның соңынан еріп, баяғы қонақ бөлмеге жеттік. Сол үш қыз ізетпен келіндерше сәлем беріп, ас қамына кірісті. Аңғарғаным – Зақанның дастарханындағы тамақ тіпті бұл жер үшін де өзгеше. Түрлі дәмге толып жайнап тұрған дастархандағы ас әрқилы болып көрінгенмен, шындығында барлығы бір тамақ секілді. Түстері, көлемі, тіпті дәмі басқа, бірақ барлығының астары, негізі біреу. Және өздері ауыз тимеді. Бізге беріп отырғандары екі әлем арасынан өткендерге арналған өзгеше тағам болар деп бағамдадым. Дегенмен, көңілімнің түбінде әлдебір кірбің қалды.

Тағы да сол күйме. Тағы да сол қала. Бірақ бұл жолы Шығыстың ертегі әлеміне енгендей тамсаныс, таң қалу болған жоқ. Көңілсізбіз. Төбеден төнген сарғыш аспан еңсені езеді екен.

- Жарты жылдай болды, аспанның осылай өзгермей тұрғанына,-деді Зақан самарқау. Менің ойымды сезіп, соған жауап берген тәрізді. Үнсіз басымды изедім.

Барлығынан бұрын Мәдиді анасы Гүлнәрдің бойындағы өзгеріс таң қалдырады. Ол бұрынғыдай Мәдиге қарап жаутаңдамайды, ұлын қолынанан ұстап, үсті-басын сипалап, мауқын баса алмай аласұрған баяғы Гүлнәр мен қазіргі Гүлнәр – екі басқа адам. Тіпті Зақанға да көнбістік танытып отырған жоқ. Бойы тік, өңі қатқылдау. Мен оның өзгергенін түйсіндім. Шынымен-ақ Періге айналып кеткен бе? Біле алмадым. Атам мен әжемді, жалпы шырақшыларды еске түсірдім. Ауылға жеткен мезеттен бастап күні бүгінге дейін ол кісілер де, қасымдағы серіктерім де бұл сапрдың тікелей менің кінәмнан болып отырғанын бірде бір мәрте айтқан емес. Бұдан ішімді жегідей жеген уайым одан сайын ушыға түседі. Қайда барамыз, зымиян Ханшайым тағы қандай орындалмас, қитұрқы тапсырма береді. Мәдидің қарасұр өңіне көз жүгірттім, ернінің үстіндегі тыртығы тағы да ұлғайып, өсіп, бір жақ ернімен күліп отырғандай келеңсіз кейіп берген. Тым сұсты, тым суық. Гүлнәр екеуі бір-біріне бөтен жандарша отыр. Мен оның жан-дүниесінде лапылдап жанып жатқан алауды, анасын жоқтап, қан жылап отырған кішкентай тұлымды баланы болмысыммен сезіндім. Сондықтан да үрке алмадым. Жасұлан тағы да аса талдырмаш, аппақ қағаздай бозбалаға айналған. Тапал, етжеңді, шапшаң және аса қорқақ Жасұланның қазіргі келбеті карикатура секілді еріксіз езу тартқызады. Еркебайға тіпті қарағым келмейді. Оның ешбір қалыпқа және санаға сыймайтын болмысы адамдікі деуге еш келмейді. Үнемі өзгерісте, қозғалыста тұратын түсініксіз формадағы қою түтін тәрізді. Бірақ негізі, форманың ар жағындағы өзі, әрине, Еркебай. Сондықтан ол да қорқыныш тудырмайды. Қазіргі кейпіне өзі де ыңғайсызданатын тәрізді. Ара-тұра маңдай терін сүрткіштейді. Назарым тағы да Гүлнәрға ауды. Ой, қалай ұнамайды ол маған! Сондай ұнамайды! Неге мұншама өзгерген. Ол әлдене сезгендей оқтай тік жанарымен жарқ ете қалды. Сасқанымнан мейірлене күлімсіредім. Бірақ ол иланбаған сыңайлы. Енді кекесінмен жымидым. Ол мені тағы бір шарпып өтті.

Күйме алтынмен қапталған Хан сарайының алдына келіп тоқтады. Біз үнсіз түсіп қалдық та, текпешекпен көтеріле бастадық, олар тіпті күймеден шығып, сарайға кіргізіп жіберуге ниет білдірген жоқ. Біз таң қалмадық. Барлығы өзгеше және сондай қатерлі көрінді.

- Зере, бұл жердің адамдары сенің сертті бұзбақ ниетіңді естіп, ренжулі,-деді кенет Еркебай,-олар бұны опасыздық деп бағалайды. Зақанның салқындығы содан ба деп топшылаймын. Мына аспанды, адамдардың жан-дүниесін басқан сары уайымға сені кінәлі деп есептейді.

- Мен? Неге?

- Бұл жерде күндердің күні Хан тұқымына берілген Серт бұзылады, содан соң әлем күйрейді, ақырзаман орнайды деген аңыз бар.

- Шынымен бе?

Көзім жасаурап, жаным тоңазыды. Шынымен мен кінәлімін бе барлығына.

- Енді не істеймін?

- Еш нәрсе. Әкем оған сенбейді. Қазір көреміз.

- Иә...

- Гүлнәр ше? Ол неге соншама суық?,-деді кенет Жасұлан.

Оның сауалы жауапсыз қалды.

Бізді кіре берісте қарсы алған хордың қызындай ару бойжеткен Ханшайымның бөлмесіне өзі бастап апарды. Кабинет іспеттес бөлме аса талғаммен жинақталыпты. Еңселі, аса ажарлы Ханшайым төрдегі үстел басында отыр екен, біз кіргенде орнынан тұрып, жұмсақ жиһаз тұрған бұрышқа бастады.

- Сәлеметсіңдер ме, балақайлар.

Дауысы нәзік қоңырауша сыңғырлайды. Өмірінде тіпті қоңыз басып көрмеген адам тәрізді. Ә дегеннен:

- Зереш, сертіңнен неге айныдың?,-деді бас-көз жоқ. Бүгін күн суық па деген сияқты немқұрайлы сұраққа жауап бере алмай тосылып қалдым.

- Қыздар, қыздар, сендерге барлығы ойыншық.

Дауысы мұншама иірімді, әуезді болар ма. Диванға отырып жатып, өзімді аса жеңілтек, опасыз жан сезіндім. Ханшайымның өзі креслоға жайғасты.

- Өзің білесің ғой, бірақ есіңде болсын, мен сені мәжбүрлеген жоқпын.

Неменеге? Сөзімнен бас тартуға ма әлде сөз беруге ме? Түсінбей қабағымды шыттым. Арқама жабысқан қара домбыра бір кесек мұз секілді омыртқамды тыз еткізіп, қарып өтті. Суық леп басыма бір-ақ шапқан. Енді жөнделіп отырдым. Дауыс сиқырынан арылған сияқтымын. Өзіме-өзім келдім.

- Неменеге мәжбүрлеген жоқсыз?

- Сөз беруге, әрине.

Ханшайым менің ықпалдан шығып кеткенімді түйсініп, тіксініп қалды.

- Әрине, мәжбүрледіңіз.

Ол қасын керіп маған таңдана қарады. Көл басындағы тоқал тамды бір ғасырға жуық мекен еткен, мәужіреген қара кемпір мен мына әйелдің арасында еш байланыс жоқ екеніне мен тағы да ант ете алатын сияқтымын. Жасы әрі кетсе отыздар шамасында болар, аса ажарлы, томпақ еріндері бұртиып, әжімсіз ақ сұр бетін қып-қызыл толқын шарпып, маған ренжіген сыңай танытты.

- Ал сен әлі Ханзадамен кездескен жоқсың ғой, оны көрмей, тілдеспей тұрып, сертіңнен бас тартқаның қалай болады?

Абдырып қалдым. Сөзінің жаны бар секілді.

Ол көзін менен айырмаған күйі ақырын ғана алақан соқты. Жаңа бізді қарсы алған ару қыз қайта пайда болды.

- Ханзаданы шақыршы.

Ол үнсіз басын иіп шығып кетті.

Бөлме ішін үнсіздік басты. Жүрегімнің тарсылы бүкіл сарайды басына көтеріп, жаңғыртып тұрғандай. Өстіп жүріп ауру болатын шығармын деп ойладым. Содан кейін ернімді боямағаныма өкіндім, шашымды күміс жылтыр резіңкемен ұстатуым керек еді деп ойладым тағы. Қазір жөнделе бастасам, ұят. Кеш. Астыңғы ернімді тістедім. Менің ойымды оқып отырған Ханшайымның жүзіне күлкі үйірілді.

Ханзада біздің қасымызда кенет пайда болды, Ханшайымға ілесіп барлығымыз орнымыздан тұрдық. Бас иіп сәлем бердік. Ол да біздің сәлемімізді қабыл алып, отырыңыздар деген ишарамен анасының қасына, бос креслоға жайғасты. Әрине, бұл Дәу емес. Ұзын бойлы, ұзындығы соншалық арамыздағы ең сұңғақ Мәдидің өзі оның иығынан ғана келетін болар, талдырмаш, бірақ спортпен айналысатын жан секілді тұла бойынан қайраттың нышаны аңқиды. Еріксіз атам есіме түсті. Бөлмеде пайда болған сәтінде екі бетінің ұшы ғана қызарып тұрған ол отырып, жанарымыз түйіскен кезде жүзі алаулап шыға келді. Содан соң бұнысына өзі қысылғандай көзін үстел бетіндегі белгісіз нүктеге қадады.

- Ханзада, танысып қой, бұл балаларды сен білесің, бірақ олар сені білмейді ме деп қорқам. Зере, Сари, Мәди, Еркебай, Жасұлан.

Ол күлімсіреп басын изеді. Ұзын ашық қоңыр шашы мойнын жабады. Ол шын мәнінде Ханзадаға ұқсайтын еді.

- Ал енді танысу сәті тәмамдалса, тапсырмаға оралайын. Менің бір білезігім бар еді...

Біз аңтарылып, Ханшайымға қарадық. Қандай білезік?

- Жақсы, басынан бастайын, қасымда жүретін нөкерім әрі өзімнің жеке күтушім бір пері қыз бар еді, қызметіне көңілім толатын... Бірақ перілер әлемінде бұндай нәрсе болып тұрады, ол күтуші емес, айлакер Мыстан болып шықты. Менің, менің ғана емес бүкіл хандықтың киесі, біздің әулеттің нышаны Алтын Білезікті ұрлап, көзден ғайып болды. Одан бері көп уақыт өтті. Мен тұтқында болдым, аласапыран кез, Білезік іздейтін шама болған жоқ ешкімде. Іздегенмен табылуы неғайбыл да еді. Алтыннан соқтырылған, бармақтай гауһар көзі бар Білезік-тұғын. Көріп отырсыңдар, мына перілер әлемінде аса қуатты, орны толмас өкінішке, бүкіл әлемнің жоғалып кетуіне әкеліп соқтыратын өзгерістер жүріп жатыр. Алдымен аспанның түсі өзгерді. Күн ұясына қонбайтын болды. Сап-сары аспанның астында сары уайымға салынып, салы суға кеткен перілердің басы, рухы әлсіздері өз-өздеріне қол сала бастады. Бұл жағдай енді бір жылға созылса, мына әлемде мұсылман пері қалмайды, барлық үйлесім, тепе-теңдік бұзылады, ақырзаманның келу сәті жақын. Ал ақырзаманды жалғыз жолмен, әлгі білезіктің көмегімен жасауға болады. Бұл Айтоқтының дұғасымен келген зұлмат. Оны жүрегім сезеді. Сондықтан Зере, бұған сенің Сертіңнің түк қатысы жоқ.

Бұны Ханшайым қалжыраған, шаршаған дауыспен қабағын шыта отырып әңгімелеп шықты.

- Сол білезікті қайтарыңдар немесе Айтоқтының басын әкеліңдер алдыма. Содан кейін боссыңдар. Мен ғана емес, бүкіл әлем сендердің алдарыңда қарыз болады. Зерені серттен босатамын.

- Ол мыстанды қайдан табамыз?,-деді Мәди.

- Қала сыртында елсіз жапан дала бар. Ол сол құла түзді мекен етеді. Сендер оны емес, ол сендерді іздеп табады. Тек кездескенде қапы қалмасаңдар болғаны.

- Бізді жұмсағаныңызға қарағанда, аса қауіпті сапар болды ғой.

- Өзінің харам ойын іске асырмайынша, Ол перінің көзіне түспейді. Бірақ адамдардан, сендерден қауіптене қоймайтын шығар...

Ханзада көзін төмен салып ойланып кетіпті. Содан кейін анасына қарады. Оған әлдененің ұнамай отырғанын сездім. Бірақ ол Ханшайымға қарсы келе алмайтын еді. Екеуміздің жанарымыз түйісті. Көздері қап-қара, өңменнен өтердей оқты екен.

- Жақсы,-деді Мәди,-біз барамыз.

- Олай болса, жолды Зақан көрсетеді.

Осы келісіммен орнымыздан түрегелдік. Мен Ханзадаға қарамауға тырыстым, бірақ әлдебір сәулелі сезім жүрегімді буындырып бара жатқандай, ауа жетпей, тынысым тарылғандай түсініксіз күйде қалдым.

Далада бізді әдеттегідей Зақан мен Гүлнәр қарсы алды. Түсініксіз сезім шырмауынан шыға алмай келе жатсам да, жаутаңдаған Саридың жүзіндегі сауалды сезіп, іштей күлімсіредім. Мәди беліне байлаған қылышының сабын қысып алыпты. Тіпті қолының сырты көгеріп бара жатқандай көрінді маған. Ден қойып, түйсінуге мұршам болған жоқ. Ханзаданың бейнесі есімнен шығар емес. Оған шынымен ғашық болып қалдым ба? Әлде мені Ханшайым сиқырлап тастады ма? Ұға алар емеспін.





АЙТОҚТЫ

Біз жазық алқапқа шықтық. Алдымызда мұнартып, жоталар жатыр. Былай қарасаң қол созым жер сияқты. Бірақ жеткізер емес. Қарқынды, суыт басталған жүрісіміз біртіндеп шабанданып, баяулай бастады. Айнала жым-жырт. Аспанды торлаған қоңырқай түсті сарғыш бұлт күн сәулесін жібермейді екен. Мен әлдебір табиғи апатқа ұшырап, қасіреттің түпсіз қойнауына сіңіп жоғалып бара жатқан сарғыш әлемге көңілсіз көз тастап келемін. Бұнда келгенде барлығымыз өзгереміз ғой. Бірақ әсіресе Мәдидің жүзі тіпті қорқынышты болып кеткен тәрізді. Сол жақ бетін құлақ түбінен бастап кесіп өтетін жуан тілік иегіне жетіп, әрі қарай мойнының астына, тамақ түбіне сіңіп ғайып болған. Өңі адам төзгісіз жыртқыш келбет алған. Әшейінде түбінде ойнақы мұң шөгіп жататын қара көздері қабағының астына сіңіп, дүниеге суық бір ызғар шаша қарайды. Беліне байлаған Зұлпықар қылышы оның екінші болмысы секілді. Дәл сондай сұсты.

- Мәди,-дедім мен ақырын ғана,- Айтоқтыны өлтіресің бе?

Ол беліндегі қылышты қолымен демеп келе жатқан.

- Ауыр ма?,-деді Сари әңгімені басқа жаққа аударғысы келген ниетпен.

Екі сауал ауада қалықтап жауапсыз қалды.

- Демаламыз ба?,-деді Жасұлан. Еркебай тоқтай қалды:

- Демалып алғанымыз дұрыс сияқты.

- Уақыт жоқ,-деді Мәди.

- Ең болмаса тамақтанып алайық,-деді Сари.

- Демалатын уақытты мен өзім айтамын.

Мәдидің дауысы үзілді-кесілді шықты.

- Ханшайым Айтоқтыны іздеп әуре болмаңдар, ол сендерді өзі іздеп табады деді ғой.

Еркебайдың үні құмығып шықты. Әдетте арық, тарамыс ол бұл жақта аса семіз, формасыз кейіпке енетіндіктен, жылдам жүріске шыдай алмай ентігіп келеді. Мәди бұл жолы да үндемеген соң, қайтадан жолға түстік. Шексіз жазық далада жүріс өнбейді.Қанша жүргеніңді межелейтін мүмкіндік жоқ. Сапарымыз қазір ғана басталды ма, әлде бірнеше сағат өтті ме, белгісіз. Бірақ аса шаршай қоймаған тәріздімін. Сари екеуміздің аяқ киіміміз аса ыңғайлы, бренд фирманың спортпен айналысуға арналған елтірі жеңіл кроссовкиі. Ал ұлдардың аяғына қарауға жан шыдамайды, Жасұлан аяғына қытайдың сүйретпесін киген, Мәдидің аяғында кроссовки болғанмен, өте ескі, шұрық тесік, ал Еркебай болса тіпті кебіс киіп алған. Жергілікті аяқ киім болса керек. Қаншалықты ыңғайлы екенін кім білсін. Ол бізге қарағанда бұл жаққа жақындау болып тұр ғой. Мәди шамамен екі сағаттан кейін ғана түстеніп алайық деп рұқсат берді. Біз тездетіп, жерге дастархан жайып, жолқабымыздан азығымызды шығарып, реттеп, тамақтана бастадық. Мәди қылышын белінен ағытып жанына қойып қойды.

- Неге Зұлпықар?,- деп сұрады Жасұлан

- Зұлпықар - арабша Зулфикар «жасын» деген сөз. Ол Мұхаммед пайғамбар мен Әзірет Әлiнiң аты аңызға айналған қасиеттi қылышы,-деді Сари.

- Ал Мұхаммед пайғамбар оны қайдан алған?,-деді Жасұлан.

- Ол Жебірейіл деген періште арқылы көктен түскен. Әзірет Әліге Дүлдүл деген сәйгүлікті Зұлпыхар деген алмас қылышты Алла тағала өзі сыйға тартқан деген сөз бар.

- Шынымды айтсам, мен қазір барлығына сенемін,-дедім мен майлы шелпекті екі бүктеп жатып.

- Бірақ бұл тап сол қылыш емес шығар, жалпы қылыштың атауы ғой, наркескен, алдаспан, семсер деген сияқты.

- Бірақ аса сұсты.

- Тезірек тамақтанып, жолға шығайық,-деді Мәди аспанға қобалжи қарап.

- Ауылда аспан осындай болып тұрып алса, мен жынданып кетер едім,-деді Жасұлан. Еркебай мырс ете қалып:

- Сен аспан әдеттегі қалпында тұрса да, жындануға бейім жүресің ғой,-деді.

- Қоймайды екенсің.

- Жарайды, қалжың ғой.

Еркебайдың үні көңілсіз шықты.

- Мен Айтоқты туралы әкемнен естігенмін,-деді ол содан кейін,-өте мықты сиқыршы. Әртүрлі кейіпке ене алады. Ол біздің келетінімізді әлдеқашан біліп отыр. Біз оны іздеп таба алмаймыз, керек деп тапса, бізге өзі көрінеді. Ханшайым өзі ала алмайтынын біліп бізді жіберіп отыр ғой.

- Ал әкең неге бізге көмек бермейді?

- Білмеймін. Тек аса абай болу керек деді.

- Біз абай болғанда не істей аламыз,-деді Сари мұңайып.

- Ол бізді өлтіре алмайды, сол анық, себебі біздің бұл әлемде тағдырымыз, демек ажалымыз да жоқ.

- Осы әңгімені мың айттық, одан өзгеретін еш нәрсе жоқ,-деді Жасұлан,- Мәди, не қыламыз, тұрып жиналайық па әлде осы жерде қонып қаламыз ба? Мен шынымды айтсам шаршадым.

- Қыз бала құсап болдырасың да жүресің. Саған қарап мен де шаршадым,-деді Еркебай.

- Еркебай, мен саған ескертемін, әкеңнің Қарамолда болып шыққанына қарамастан, тұрған жеріңде быт-шытыңды шығарамын.

Бұрын Жасұланның бұншама шектен шыққанын көрмеппін. Мен ғана емес, Мәди де, Сари да аңтарылып, қарап қалыпты. Тек Еркебай ғана басын төмен салып, үнсіз отырып қалды. Еркебайға көзім үйренер емес, ол адамнан гөрі, формасы жоқ, үнемі қозғалыста тұратын әлдебір тіршілік иесін еске түсіреді. Жоқ, әрине, денесі, басы, құлағы орнында. Дегенмен Еркебайды сипаттап айтып беру мүмкін емес. Үнемі білінер білінбес деңгейде болса да өзгеріп отырады. Барлық пошымы қазір қою түтінге айналып, ұша жөнелетіндей әсер береді. Оның бір мәрте осы жолмен көкке сіңгенін көргеннен кейін, мен одан қашықтау жүруге тырысамын. Ал Жасұланның бұл көзсіз ерлігі маған түк ұнап тұрған жоқ. Ол әдетте қатты үрейленген кезде, ашынып осылай есіріп кететін. Бір жағынан мен оны түсінемін. Айдала, сары жолақ, қоңырқай аспан, содан кейін сиқыршы Айтоқтымен жекпе-жек – барлығы кез келген жүйкені жұқартар.

- Бізге қонатын жер іздеу керек,-деді Еркебай,- білуімше, қазір түн ортасы болып қалды. Жүре бергеннен еш нәрсе шешілмейді.

- Қандай қонатын жер? Мына сайын даланың қай жеріне қонсаң да, бәрібір емес пе.

Жасұланның үні қасарысқан кішкентай баланікі тәрізді ерегіске толы. Жеңілгенін біліп тұрса да, мойындамауға бел шешкен дауыс.

- Кішкене ық болатын тас табу керек, содан кейін от жағатын шығармыз,-деген Еркебай Мәдиге қарады.

- Уақыт өтіп барады,-деді ол басын шайқап.

- Мәди, мен білсем, біз тауға жеткенмен іс бітпейді. Айтоқты егер көрінгісі келсе, бізге осында да келеді. Ал бой тасалайтын болса, біз оны қарсы алдымызда тұрса да көре алмаймыз. Ол өте әккі сиқыршы, оның жасының қаншада екенін менің әкем де білмейді. Ал бізді ол дәл осы отырған жерімізде бір-ақ сәтте баудай түсіре алады.

- Не айтып тұрсың?,-деді Мәди алдында жатқан қылышын қармап,-бұндай көңіл-күймен біз алысқа ұзамаймыз. Ол кім болса да, не болса да, мына Зұлпықардан асып өте алмайды.

- Астамшылық жасама,-деп күбірледі Еркебай.

- Сондағы сенің ұсынысың?

- Осы жерге қонайық, әл жинайық, ертең қайта жолға шығамыз.

- Түнде біз ұйықтап жатқанда, Қарамолдаға қол-аяғымызды байлап, топ еткізіп ұстап бергелі отырған жоқсың ба, әйтеуір?

- Жасұлан, жөнсіз сөйлеме. Не айтып тұрсың?

Ашуға булығып, көкпеңбек болып кеткен Еркебай орнынан саңырауқұлақ секілді тізесі мен белін жазбастан, көтеріліп, бойын тіктеді. Жасұлан да орнынан тұрды. Ол аққұба жүзін жартылай жапқан қарғаның қанатындай қап-қара шашын сілкіп, нәзік ұзын саусақтарын жұдырық етіп түйіп, аса күлкілі кейіпте төбелеске дайын тұра қалды. Ауада бу секілді көлкілдеген, тіпті өте семіз деуге келетін Еркебай мен талдырмаш, аса ебедейсіз ұзынсора Жасұлан бір-біріне шексіз жек көрінішпен қарайды. Сол кезде барып жағдайдың күлкілі емес, қауіпті бағыт алып бара жатқанын ұқтым.

- Балалар, қойыңдаршы.

Саридың дауысы менің жанымның шырылы секілді. Бірақ ол мына алапат өртке тамған бір тамшы жас қана еді. Олар кенет ұстасты, сол-ақ екен Еркебай Жасұланды көкпар тартқандай ары-бері сүйрей бастады, қалықтап, жерге кебісі тиер-тимес болып ұшып жүр. Ал Жасұлан жансыз, сұлық күйде көлбеңдеп еш қарсылықсыз ырқына көніп бара жатыр. Әлде талып қалды ма? Өлді деуге қимаймын. Жанұшыра Мәдиге бұрылдым.

- Мәди?!!

Ол әлдебір таңғажайып қойылым көргендей, мына жантүршігерлік көрініске қарап қалыпты. Тоқтатар түрі байқалмайды. Сари жүгіріп келіп мені қолымнан ұстап, сілкілеп қоя берді.

- Домбыра тарт!

Мен қарманып, жаңа тамақтанған кезде арқамнан шешкен домбыраны іздедім. Өн бойымды әлдебір бойкүйездік басты. Еш нәрсеге құлқым жоқ. Кенет әлдекімнің:

- Жә!,-деген үні саңқ ете қалды. Сол мезетте жерде жатқан домбыраны іліп алдым. Мәди де ауыр ұйқыдан оянғандай дүр сілкінді, әуедегі екеуге жетіп барып, Еркебайды шапанының етегінен тартып, жерге дік еткізіп түсірді. Жасұлан көзін ашып, жүрелеп отырды. Кенет мен барлығымыздың әлдебір сиқырдың ықпалына түсіп, бір сәтке өз-өзімізді жоғалтып алғанымызды түсіндім. Содан кейін шетсіз шексіз сайын дала, сап-сары аспан асты сыңғырлаған күлкіге толды.

- Ханшайым ақылынан алжаса бастапты-ау, менімен майдандасуға ауыздарынан ана сүті кеппеген өңшең өрім жастарды жіберсе. Әлде сендер қайта өңдеуге көнбедіңдер ме?

Ол тағы күлді. Біз бір-бірімізге қарауға бетіміз шыдамай, көзімізді ала қашамыз. Қарсы алдымызда басына аппақ сәукеле киген қараторы әйел пайда болыпты, үстіндегісі - ұзын етек сусылдаған жібек бүрмелі көйлек. Менің аузым ашылып қалды. Оның бүкіл болмысынан керемет сапаның, аса қымбат, бағалы заттардың жұпары аңқып тұрған еді. Құлағындағы сырғасы сөз жоқ, гауһар.

- О, Зере, осы жерде менің бағамды сен ғана анық біліп тұрсың!

Мен қысылып төмен қарадым.

- О, Мәди, Зұлпықар қылышты алып келіпсің ғой. Қане, бері бере ғой. Мәди барлығымызды аң-таң қалдырып, қылышын қынабынан суырып, аппақ киім киген бейтаныс келіншекке созды. Енді байқадым, жеңінің ұзындығы соншама, етегіне жетіп жатыр екен. Сәні солай ма екен деп ойладым, бірақ көйлектің сынын аздап бұзып тұрған сынды. Айтоқты қылышты жеңін түрместен, қолын шығармай ұстады да бетіне тақады.

- О, Зұлпықар, біз тағы кездестік!

Маған Айтоқтының қолындағы қылыш жарқ етіп, жауап қатқандай көрінді. Ол оны көз ілеспес жылдамдықпен Мәдиге қайтарып берді. Мәди өзіне қайтып оралған қаруды қынабына салған жоқ.

- Айтоқты, біз сені іздеп келдік.

- Иә, түсіндім.

- Рұқсатсыз алған бұйымды иесіне қайыр.

- Мәди, сен мені білмейсің, ал мен сені жақсы білемін. Сенің бұл жерде неге жүргеніңді де, және әлі неге жүретініңді де. Білезік – менікі.

- Мына әлем күйреп бара жатыр.

- Мына әлем күйреп бара жатыр, онымен бірге менің анам да ажал құшпақ дейсің ғой.

- Жоқ, мына әлем күйреп бара жатыр.

- Бұл әлем – менің әлемім. Оның күйреп бара жатқаны менің жаныма батпайды деймісің? Оны құтқарғым келмейді деймісің? Жаңа сендерді бір-біріңді қырып жатқанда тоқтатпасам болар еді. Бірақ тоқтаттым. Оған жалғыз ғана себеп – мына әлемнің күйреп бара жатқаны. Оны тек сен құтқара аласың.

Кенет ол мен бұзғалы отырған Сертті меңзеп тұрғандай көрінді.

- Зере, Сертке байланысты ел арасындағы алып-қашпа әңгімеге иланып, өз-өзіңді жегідей жегенді қойшы. Басыңдағы ойлардан өзің тұрмақ, жаңа келген мен шаршадым.

Еш нәрсе дей алмай қалдым.

- Сонда ақырзаманның шын себебі не?

- Мәди, оның себебін саған міндетті түрде айтамын. Бірақ біз басында адал жекпе-жекке шығуымыз керек. Шартым осы.

- Мен – дайынмын.

- Келістік. Бірақ жекпе-жектің уақытын өзім белгілеймін. Қарт досым Зұлпықарды тағы да сынап көрейін. Қайтер екен...

- Бізге бәрібір кесіріңді тигізе алмайсың.

Жасұлан қайта ашына бастаған тәрізді.

- Оны сендерге аса мәртебелі Ханшайым айтты ма? Иә, мен сендерге зияндық жасай алмаймын, бірақ сендер, өздерің бір-біріңді өте әдемі жолмен орып түсіре аласыңдар. Байқаған боларсыңдар, айдап салу, бордай тоздыру – қолымнан келеді. Ол соншама абзал басымен осыны білмей қалыпты ма? Жоқ, біліп отыр. Ол соны біліп, сендерді маған әдейі жұмсап отыр.

Кенет ол ашулана бастады.

- Сенгенің андағы Зұлпықар ғой. Жақсы, шап. Шап мені!!!

Айтоқтының дауысы күн болып күркіреп, кең далаға жаңғырық болып тарады. Кенет оның үстіндегі аппақ көйлегі қап-қара болып шыға келді. Басындағы сәукеленің орнына қорқынышты, шошайған жалғыз мазар секілді әлдебір пошымсыз қалпақ пайда болды. Жаңа ғана екі өрім болып арқасында әдемі жатқан шашы ұйысқан киіз тәрізді шатасып, қиқы-жиқы әлденеге айналды. Бірақ ең қорқыныштысы бұл емес еді. Ол көз алдымызда зорайып бара жатқан.

- Шап, шап мені!!!!

Мәди Зұлпықарды екі қолымен басынан асыра көтерді де, Айтоқтыға сілтеді. Біз үрейленіп кейін шегіндік. Бірақ, бір таң қаларлығы, қылыш Мәдидің қолынан сусып шығып әуеде қалықтап тұрып қалды. Айтоқты қайта кішірейіп, өзінің қалыпты кейпіне келді. Үстіндегі көйлегі де, сәукелесі де орнында. Ол сыңғырлай күлді.

- Басқа қылыш шапса шабар, Зұлпықар мені шаппайды. Себебі, кінәсызбын. Зұлпықар қожайынына қастық ойлағанды ғана шабады. Ал менің ниетім таза. Білезік – менікі.

- Қалайша сенікі болады? Осы уақытқа дейін Ханшайымның иелігінде болған бұйым емес пе?

- Ол білезік Ханшайымның қолында бір мезет те болған емес, Білезік туралы естісе естіген шығар, бірақ ұстап көрген емес. Әу баста ол білезікті Хан ием маған сыйлаған. Әу баста оның таңдағаны Ол емес, Мен едім. Бірақ Ханшайым барлығын өзгертті, өзінің тағдырын, менің тағдырымды - барлығын. Қазір мен ен даланы кезген дуанамын, жалғыз жарым жүргіншінің үрейін тудыратын Жезтырнақпын.

Ол екі білегін түріп, көкке қолын созып, саусақтарынан екі есе ұзын темір тырнақтарын жалаңаштап, бетімізді орып өтердей болып, ары-бері сермеді. Темір тырнақтар ауада зуылдап, әлдебір үрейлі әуез ойнағандай сусыл қағады. Біз тіксініп кейін шегіндік. Айтоқты ашуланғанда үстіндегі аппақ жібек көйлегі қара қошқыл тартып, түсін өзгерте бастайды екен. Қазір де алтын жіппен зерленіп, кестелене тігілген көйлегі кірлегендей, сұрғылт тартып бара жатты.

- Барлығына Қара молда кінәлі!

- Қара молда?

Еркебай мен Жасұланның дауысы қатар шықты.

- Қарамолда. Кезінде Хан Ием екеуі жандары бөлек демесең, араларынан қыл өтпейтін дос болған.

- Қалайша?

- Балалар, мен сендерге қаласаңдар, барлық мән-жайды жата-жастана асықпай баяндап берейін. Ерінбейін-жалықпайын.

Оның көңілі қайта көтерілген сыңайлы, себебі көйлегі қайта ағарып, жалтылдай бастады. «Не деген қызық әйел» деп ойладым мен. Жан-дүниесіндегі барлық өзгеріс көйлегі арқылы сыртқа шығады екен. Бұл – қарғыс болар, бәлкім. Әйтпесе кім ықтиярымен осылайша сыртқы ортаның алдында құпиясыз, қорғансыз қалуға келіседі? Әр сиқыршының бір әлсіз жері болады. Айтоқтынікі көйлек екен.

- Иә, адамдар сақтанып үлгерсін деген ескерту ғой,-деп Айтоқты менің ойыма жауап берді. Қысылып төмен қарадым.

- Иә, Сари, сақтанғанмен, қаһарымнан құтылған пері де, адам да әлі кездескен жоқ.

- Иә, сенің әкеңнен басқа.

Ол енді Еркебайға бұрылды. Оның семіз, көлкілдеген денесі желге ырғалғандай қозғалақтап қалды.

- Сонымен, осылай тұра береміз бе әлде менің лашығыма барып, қонақ болып қайтасыңдар ма, қалай? Мен сендерді кез келген мезетте өлтіре аламын, Мәди. Әлі аман-есен тұрсыңдар, демек, өлтіргім келмейді. Солай емес пе?

- Солай шығар,-деді Мәди. Содан кейін біздің мүмкіндігімізді бағалағандай жанарымен тез шолып өтті. Сұрымыз сенім ұялата қоймады ғой деймін, көңілсіз кейіпте:

- Жақсы, бастаңыз,-деді содан соң.

Айтоқтытының артынан ердік. Бір-біріне жабысып, үн-түнсіз қалған Еркебай мен Жасұлан құлықсыз қозғалды. Аппақ бес-алты киіз үйден тұратын шағын ауылға лезде жеттік. Төрт жағымызда адыраспан мен қызғалдақтан өзге түк жоқ меңірейген сайын дала еді. Үш-төрт қадам аттай салысымен көк майса шөп, баппен былқылдап ағып жатқан бұлақ, еңселі киіз үйлер пайда болды. «Тағы да сиқыр» деп ойладым. Бұл дүниеде сиқыр барынан бейхабар аңғал да өзімшіл Алматының күйбең тірлік жетегіндегі көшелерін аңсадым.

Үйлердің қақ ортасындағы он екі қанат киіз үй деген осы болар, бәлкім, аса салтанатты тіпті сыртқы киізінің өзі өрнектеліп басылған біреуіне кірдік. Іші сыртына сай екен. Екі үлкен кресло, диван, ортада жалтыраған әйнек үстел, аса әдемі әрі ықшам орындықтар. Тіпті бір шетіндегі каминде көңілді ойнақшып от жанып тұр. Біз жан-жағымызға ауызымызды ашып қарап қалдық. Ал, Айтоқтының үстел басында жатқан ноутбукты немқұрайлы ашып, ұзын, темір тырнақтарын епті қозғап, әлденені тез теріп жатқанын көргенде, аңтарылып, сенер-сенбесімді білмедім.

Кенет есік ашылып, ұзын бойлы сымбатты бойжеткен босағада иіліп тұра қалды.

- Жаным, бізге тамақ, шәй жасап жібер,-деді Айтоқты алдындағы ноутбуктан көзін алмаған күйі. Біреудің хатына жауап жазып жатқан сыңайлы. Қыз иілген қалпы шығып кетті.

- Балалар, жайғаса беріңдер, қысылмаңдар.

Біз ебедейсіз қозғалып, төрге оздық. Каминнің алдында екі ағаш сәкі тұрған, соған үймелеп отыра бастадық. Барлығымыз тіл-ауыздан айырылып, меңірейіп қалған екенбіз, алдымен ес жиған Еркебай болды:

- Айтоқты, егер құпия болмаса, сіз кімсіз?

Айтоқты сықылықтап күліп жіберді. Ақ көйлегі көз қарықтырар, шуақ шашқан қызғылт түске малынды.

- Мен - мыстанмын.

- Жаңа Жезтырнақпын дедіңіз ғой.

- Жезтырнақ, Мыстан...,-деді ол жеңілтек үнмен,-айырмашылық көріп тұрған жоқпын.

Ол жеңінің ішіне қолдарын жасырды. Енді қызғылт көйлек сап-сары түске боялды. Мен оның әр секунд сайын түсін өзгеретін көйлегенің сырын ұғып үлгерер емеспін, оны жақсы білмейтін адам үшін көйлегінің ақ пен қарадан басқа реңкі бәрібір жұмбақ күйде қалатын секілді.

- Жақсы, иә, Жезтырнақпын. Сендерге қазір бәрібір емес пе?

Үйге қолдарында тамақ толған табақтары бар төрт қыз кіріп, аулақтау жерде тұрған дастарханды жайды. Дастархан ет, нан, түрлі жеміс-жидек секілді керемет дәмге лезде толды.

Айтоқты ишара жасады ма, сәл ғана тосылған қыздар ауаға сіңгендей лезде көзден ғайып болды.

- Келіңдер, дәм ауыз тиіңдер.

Біз үйіріліп, дастархан басына отырдық. Әлі өз-өзіме келе алар емеспін. Айтоқты әдеттен тыс ешнәрсе болмағандай томаға-тұйық, салмақты қалыппен бізден төмен отырып, кеселерді шайға толтырып, бір-бірлеп ұсына бастады. Өз ойымен өзі болып кеткен тәрізді. Үнсіздікті Еркебай бұзды:

- Жаңа сіз Қарамолда мен Хан туралы айтамын деп едіңіз...

- Иә, Қара молда мен Хан - кішкентайынан бірге өскен жақын достар болатын. Ол кезде оның әкесі тірі, Хан ием ол кезде Хан ием емес еді. Қарапайым бала, бозбала болды.

- Ал Қара молда ол кезде Қара молда емес-тұғын дейсіз ғой,-деді кенет Мәди.

Ұзақ үнсіздіктен кейін дауысы қарлығып шықты.

- Иә,-деді Айтоқты оның кекесінін байқамағандай,- Қара молда ол кезде Қара молда емес-тұғын. Мен де елде тұратынмын. Ол кезде Жезтырнақ емес едім. Қарапайым, көптің бірі бойжеткен қыз болдым. Ханзада маған ғашық болды. Бірақ кімнің кімге ғашық болғаны қазір өзіме де жұмбақ. Әлде мен оған ғашық болдым ба? Қаншама уақыт өтті. Есімде қалмапты...Ол бір тамаша кез еді. Мен әке-шешемнің қолындағы, оң жақта отырған қыз болатынмын...

Айтоқтының үстіндегі аппақ қардай көйлегі нұрланып, алтын сәуле шаша бастады. Біз арбалғандай сілтідей тынып қарап қалдық. Маған, әрине, басы жалтырап, домаланған, қазіргі күні бүкіл бір әлемнің ерік-жігерін шектеп отырған кісінің мына әзірейіл Айтоқтыға ғашық болғанын елестету қиын еді. Бірақ өзінің естеліктер әлемін кезіп кеткен Жезтырнақтың қою, әуезді дауысына гипноздалып, өткен күндер елесі кинолента секілді көз алдымыздан тізбектеліп өте бастады.

- Ол жаңағы Ханшайым сұратып отырған Білезікті сыйлап әке-шешеме құда түсті. Бізден бақытты жан жоқ еді сол уақта. Бірақ Хан иемнің қасында Қара молда деген бәле бар-тұғын. Ол Хан иемнің ең жақын адамы болғанмен, жүрегінің түбінде зіл қара тас, қызғаныш жататын. Мен оны сездім. Біртіндеп Хан иемнің ниеті маған ауып, ол тасада қалды. Ол осыны кешпеді. Қара молда ол кезде Қара молда емес-тұғын. Бірақ анадан осылай сиқырмен туды. Әрине, қазіргідей күшіне енбеген уақыты. Дегенмен, біраз нәрсеге қабілетті болды... Екеумізді айырып тынды. Хан иемнің жадын өшірді, алдап-сулап Қайта өңдеуден өткізді. Мен ғашықтық дертіне уланып, қала бердім. Жапан даланы кезіп, түз тағысына айналдым. Ал Хан ием... Хан ием көп ұзамай өзінің Ханшайымын тапты. Сонымен отау құрды. Ал Білезік... Білезіктің Ханшайымға не үшін керек екенін білемін. Ол білезікті Хан ием көрсе, бір ғана мәрте көзінің қиығымен шалса, жады қайта оралар еді. Сөйтіп, ол барлығын есіне түсірер еді. Мені де, сол бір кезді де. Өзін, әсіресе өзін... Содан кейін... Содан кейін кім біледі не боларын...

- Енді неге көрсетпейсіз?

Саридың сұрағы бір жағынан балаң екінші жағынан ақылға сыйымды көрінді. Иә, шынымен де.

- Жоқ, көрсетпеймін. Оған ғасырлар бойы жалған, бөтен біреудің ғұмырын кешкенін қалай білдірмекпін. Ондай өкінішке, ондай улы дертке қалай қимақпын оны? Жоқ, болмайды. Ханшайым бекер мазасызданады. Мен бұған ешқашан жол бермеймін.

- Сіздіңше, Оның осы жалған ғұмырды бастан аяқ сүріп шыққаны артық па сонда? Осы алданған қалпы өлгені дұрыс болады ма?

Мәдидің үні қатал шықты. Айтоқтының көйлегі де, өзі де сұп-сұр болып кетті. Ол дастархан үстін қарманып, ұзын қап-қара темекісін тауып, тұтатты.

- Білмеймін...

Оның қорғансыз шыққан жауабы барлығымызды тығырыққа тіреді.

- Ал Қара молда ше?

Еркебай өзінің әкесі туралы әңгімені естігісі келіп өліп барады.

- Содан кейін көп уақыт өтпей Қара молда екеуміз қайта жолықтық. Оны бірден таныдым. Ал ол мені ұмытып үлгерген еді. Қақпаныма түспеді. Сытылып кетті. Түн ішінде от жағып, айдалада жылан ба, кесіртке ме бір нәрсені жеп отыр екен. Қайыршы кейпіне еніп, тамақ сұрадым. Қатқан нан да бермеді. Кетіп қалғансып, бір айналдым да, арт жағынан барып жанын суырып алайын десем, оты жанып тұр, кесірткесі жерде жатыр, өзі ізін суытыпты. Өкініштен санымды ұрып қала бердім.

- Ол Ханшайым мен Ханзаданы арғы әлемге қамап, тұтқында ұстады ғой...

- Оған мен бе, Ханшайым ба әлде Ханның ұлы ма бәрібір. Тек Хан ием бақытты болмауға тиіс. Хан иемнің бақыты ол үшін жан төзгісіз азап. Қызғаныш деген құрт бар ғой... Кейін әлде Ханшайым ақылды болып шықты ма, әйтеуір Ханның жанынан кетті ғой. Ақысын сөйтіп, Ханның ұлы мен жарын тұтқындап алған шығар. Әрі қарай не болғаны маған түк қызық емес.

Ол самайын қысып отырып қалды. Үстіндегі көйлегі қара қошқылданып бара жатқан еді. Зәрем ұшты. Бірақ Еркебай еш нәрсені байқар емес.

- Сонда әлгі түні сіз Қара молданы өлтірмек болдыңыз ба?,-дейді қазбалап.

- Жоқ, мен пенде баласын өлтірмеймін. О, балалар, мен кәрімін, мен өте кәрімін. Мен мына әлеммен бірге жаратылғандаймын. Мен мына сендер секілді тамақ ішпеймін, сендер сияқты ұйықтамаймын, дем алмаймын. Шаршадым. Ал сендер сондай жассыңдар, сендердің жалындарың мені 20 жасқа жасартар еді. Балалар. Сендер әлі бұл дүниенің қаншалықты тәтті екенін білмейсіңдер, балалар. Сендер әлі бұл дүниеге келесіңдер, балалар. Ал мен күнәһармын. Мені Аллам енді мұнда жібермейді, балалар. Сендер әлі дәл мендей бұл жалғанды сүймейсіңдер, балалар. Балалар.

Кенет өзімнің маужырап ұйықтап бара жатқанымды сездім. Жан-жағымды қарманып, жолдастарыма қарап едім, барлығы ұйықтап кетіпті, таң қалып үлгергенім Зұлпықар қылыш әуеде қалықтап, Мәдидің алдында сабы салбырап тұр екен. Ол әлденені күткендей, дегіберсізденіп бара жатқандай көрінді. Сари басын үстелге қойып қалың ұйқыда жатыр. Айтоқтының дауысы бала әлдилегендей әуезденіп, аса бір сүйіспеншілікпен шығады.Қатты шаршаппын деймін, міне көптен аңсаған демалыс, көптен аңсаған ұйқы өзінің зіл батпан ауыр салмағын басып, қараңғылық әлеміне алып бара жатыр. Ал мына дауыс сен қауіпсіз жердесің, ананың құрсағында жатқандай балбырап ұйықтай қал деп, еш амалыңды қалдырмай қап-қара тұңғиығына тартып бара жатыр. Мен қарманып домбырамды ұстадым. Удай ащы леп өн бойыма тарап, сілкінтіп оятты. Енді сездім қол-аяғым қалшылдап, жаным шығып бара жатыр екен. Домбырамды ала салып, ессіз күймен қағып-қағып жібердім. Маған бейтаныс бір күй төгіле жөнелді. Білмеймін, бірақ бір жерден естіген сияқтымын. Иә, атам тартатын. Атам дәл осылай тартатын. Не деген зарлы еді. Сонымен бірге күш берердей қайратты, сонымен бірге ет жақынымдай таныс. Есіме анам түсті. Көзімнен жас парлады. Кенет Айтоқтының үні кілт үзілді. Енді тек домбыраның қайраты, домбыраның қағысы ғана қалды кең дүниеде. Айтоқтының көйлегі алдымен қап-қара болып, әлдеқайдан жел тұрып, бүкіл дүниені ащы түтін қапқандай болды, содан кейін күйге елтігендей бір сәтте сарғыш түске боялып шыға келді. Сары уайым, сары жапырақ. Домбыра «Дәуренің өтті, Айтоқтым» деп сөйлегендей болды, мен өз құлағыма өзім сенбей көзімді ашып едім, дүние кенет жарқ етіп, қайта сөнгендей, нұрға шағылысқан Зұлпықар қылышты көрдім, әуеде қалықтап тұрған ол көз ілеспес шапшаңдықпен қимылдады. Жерге әлдене топ етіп түскендей болды. Мен ұйықтап кеттім. Оянғанымда ашық аспан астында жатыр екенбіз. Барлығымыз бір сәтте басымызды көтеріп, бір-бірімізге қарадық. Айдала. Тек аулақтау жерден түтін шығады. Сөніп бара жатқан, ошақ орнындай жердегі шоқ екен. Есіме Айтоқты, киіз үйлер түсті. Ноутбук. Не болды сонымен?

- Біз масқара бола жаздадық,-деді Еркебай.

- Айттым ғой,-деді Жасұлан,-неге оған сендік, қайдан ердік?

- Бізде басқа амал болған жоқ қой,-деді Сари,-біз Айтоқтыны іздеп шықтық қой.

- Білезік қайсы? Біз тапсырманы орындай алмадық,-дедім мен жанұшыра,-Енді не істейміз?

- Айтоқты апат себебі – Білезік емес деді ғой.

Мәдидің үні құмығып шықты.

- Мен білемін себебін?

- Қайдан білесің?

- Түсіндім, білмеймін, түсімде Айтоқты айтты.

- Біз тағы Айтоқтыға сенеміз бе енді?,-деді Жасұлан.

- Жоқ, бұл Айтоқтының табиғаты. Ол бәрібір бізді өлтіруге талаптанып көруге тиіс болатын. Ол Жезтырнақ қой. Бірақ ол бізді алдамайды. Мәди, түсіңде не деп айтты?

Сари әлі өзіне-өзі келе алмай отырса да, айтқан сөзінің жөні бар секілді. Бірақ Мәди күмілжіп төмен қарады.

- Анаңды алып кет. Барлық бәле – Гүлнәрдан деді.

Біз аңтарылып қалдық.

- Тұрыңдар, кері қайтайық.

Мәди қылышын қынабына салып, үстін қақты.

- Мәди, сен оған сенесің бе?

Мен сүрініп қабынып Мәдидің қасына барып, көзіне қарадым. Ол да маған тік, біртүрлі жайбарақат қарады. Содан соң:

- Сенемін,-деді қысқа ғана. Кенет Жасұлан:

- Біреуі былай, екіншісі олай дейді. Кім кінәлі? Кім жақсы, кім жаман?,-деді қолын сермеп. Ашынған адамның кейпі. Күлкім келді.

- Бізге оны білудің қандай қажеті бар,-деді кенет Сари,-бізге бастысы елге жету керек.

Кенет түндегі Зұлпықардың жарқылы есіме түсіп, бойым тоңазып сала берді. Ал ішіне доп салынғандай домаланған шағын дорбаны Мәдидің арқасына іліп алғанын көргенде, жүрегім айныды. Көзім қарауытты.

- Тезірек кетейікші,-деп күбірледім мен. Кездескелі алғаш рет Мәдиден қорқатынымды, тіпті жиіркенетінімді түйсіндім. Бұл сезім маған өте ұнамайды. Бірақ өз-өзімді қалайша үгіттеймін, қазір еш нәрсеге шамам жоқ.

- Қалай қарай жүруіміз керек?,-деді Жасұлан тағы бір мәселенің ұшын шығарып.

Шынымен де біз айдалада тұрмыз. Жан-жағымыз – дала. Төбемізде ақыр заманның демін шашып сап-сары аспан тұр. Және неге екені Айтоқтыны еске түсіреді. Денем түршікті.

- Біз бері қарай үнемі күнбатысқа жүрдік. Демек кері қайту үшін күншығысқа жүреміз,-деді Сари. Оған сенбеске, ермеске шара жоқ.

- Күншығыс қайда?

Менің ақылды сіңілім қолын солға қарай сілтеді. Біз бірден жолға түстік. Ешкімнің бір сәтке болса да аялдауға құлқы жоқ еді.

Жаутаңдап Мәдидің жүзіне қараумен келемін. Ол сыр берер емес. Қанын ішіне тартып сұрланып алған, үнсіз адымдап келеді. Аз жүрдік пе, көп жүрдік пе, елдің шеті де көрінді-ау. Межелі жерге жеткенде бізді Зақан күймемен қарсы алды. Ол амандық-саулық сұрамады. Бәлкім, жүзімізден бар сырымызды ұққан болар. Біз үн-түнсіз отырдық. Сарайға жеткенде Мәди Ханға жалғыз кірді. Біз Зақанмен сыртта тұрдық. Содан кейін ол қайтып келгеннен соң тік қараудан қашқақтап, менімен Ханзаданың жеке сөйлескісі келетінін жеткізді. Мен дереу шашымды, содан соң бетімді сипадым. Және өзімнің бұл жеңілтектігімнің әбестігін кеш ұғып, екі бетім ду етіп қызарып ала жөнелді. Бірақ Сари еш нәрсені аңғармаған кейіппен, менің үсті-басымды қағып, шашымды саусағымен салалап тарап, ретке келтіре бастады. Жігіттер екеуміздің бұл әбігер қимылымыздан қысылғандай теріс айналып, аулақтау барып тұрды. Біршамадан кейін мен өзімнің сыртқы кейпімнен қысыла басып, сарайға кірдім. Есіктің алдындағы ару қыз мені ишара қимылмен бастап Ханзада күтіп отырған бөлмеге енгізіп, өзі иіле басып шығып кетті. Ханзада мені көре салып орнынан тұрды. Сол сәтте өзімнің екі күн ауыстырмаған көйлегім туралы, далада жүргенде шаң қапқан бетім жайында, тырнақтарымның көптен күтім көрмегені турасында ұмыттым. Ол көзіне күлкі үйіріліп, қолтығымнан демеп, үлкен салтанатты бөлменің ортасындағы орындыққа отырғызды. Өзіне орындық әкеліп жаныма жайғасты.

Үнсіздік. Үнсіздік мен үшін ешқашан мұншама ауыр болып көрмеген шығар. Оның жанарымен кездесуден тайсақтап, көзімді төмен салдым. Ол әлдебір сиқырдан енді оянғандай:

- Кешір, кешір,-деді,-Сендердің бастарыңды ауыр сынаққа тіктік. Бірақ анамның жалғыз талабы осы болды. Мен қатты қобалжыдым. Сендерді аман келсе деп тіледім. Айтоқты аса әккі сиқыршы еді. Оған ешкімнің әлі келмейтін. Сендерге рахмет.

- Ал маған анаңның жеке ішкі есебі бардай көрінді.

- Иә, ол да бар...

Ханзада күмілжіді.

- Бірақ, Айтоқты өлімге өзі барған сияқты,-дедім мен жанұшыра. Әңгімені басқа жаққа аударғым келген сиқым.

- Иә,-деді ол,-мына әлемдегі өзгеріске көп жанның қарсы тұрар қауқары қалмады.

- Иә...

Айтоқты шындығында махаббат атты қуатты дертке қарсы тұра алмады. Құтыла алмады одан. Содан соң Зұлпықарды өзін өлтіруге мәжбүр етті. Бірақ оның барлығын қалай айтамын саған?

- Менің берген антым әлі күшінде ме?

- Жоқ. Жоқ, анам сені берген сертіңнен босатты. Енді қолың ауырмайды.

Мен Ханзадаға күйеуге шығатыным үшін емес, бұған бізді әлдебір анттың мәжбүрлейтініне наразы болған секілдімін. Себебі, Ханзада... Жүрегім оның жанары шашқан ұшқындардың біріне жаралы тәрізді, ол туралы ойласам, езіліп кете жаздайды.

Ол орнынан тұрып, жақтауы алтынмен қапталған терезенің алдына барып, төгілген аппақ жібек перделерді уысына толтырып қысты.

- Бізде барлығы басқаша болады. Білесің бе неге екенін?

- Жоқ.

- Себебі біз жаспыз ғой. Біз бабалар жолын сол қалпында жалғастыруға міндетті емеспіз. Біз екеуміз қосылуға міндетті емеспіз.

Мен қозғалақтап қалдым. Бір жағынан иығымнан зіл батпан салмақ түскендей жеңілдеп сала берсем де, екінші жағынан терезенің алдына барып, теріс қарап жібек пердені умаждаған Ханзаданы қимайтынымды және білемін. Оның жанындағы аласапыран дауылды өн бойыммен сезінген едім. Тамағым құрғап кеткен соң жұтындым. «Қылқ» еткен дыбыс мына салтанатты әрі аса ауыр жағдайда, тым қатты, орынсыз, оғаш шыққан секілді. Ханзада күрт серпілді.

- Зере, мен сөзімде тұрамын. Сендердің біздің әлемді құтқарған еңбектерің өлшеусіз. Әсіресе... Мәдидің алдында... біз қарыздармыз. Оған анасын алып кету оңай емес... Түсінемін ғой.

Ол тағы теріс айналды.

- Аман-есен оралыңдар. Алла жазса, әлі кездесеміз. Бұдан былай біз сендерді бұлай мазаламаймыз. Жақсы.

Ол қайтып бұрылған жоқ. Басын күрт изеді де, терезені көмкеріп тұрған ақ шымылдық, қабат-қабат перденің арасына кіріп, жоқ болды. Ешнәрсеге таңданбасқа дағдыланған қалпыммен мен бөлмеден шығып, есіктің алдында тұрған Зақанның күймесіне міндім. Барлығы мені күтіп отыр екен. Сандыққа асықтық. Мәдидің мамасының бұрынғы тәкаппарлығы қалмапты. Бірақ қорғанысты бізден емес, Зақаннан сұрайтын секілді, жанары жасаурап қарай береді. Көзін ала қашқан Зақан сыр бермеді. Сонымен біз бір-бірлеп сандыққа еніп, тұңғиыққа сіңіп жоқ бола бастадық. Барлығымыздың жүрегімізде бармақтай-бармақтай қорғасын қалды. Барлығымыз бүкіл ерік-жігерімізден айырылғандай дел-салмыз. Келгеннен кейін үш күннен соң Гүлнәр дүние салды. Ал, біз Сари екеуміз Алматыға қайтып кеттік. Мәдидің түтігіп, қап-қара болған жүзіне қарауға дәтім шыдамады, тілдесіп қоштасуға ол да ниет таныта қоймады. Өз-өзіне аздап келгеннен соң кездесерміз деп шештім мен. Сари да мені қостады.

Соңы





ЕМШІ АПА

Ауыл кеші. Өрістен қайтқан мал тынышталып, адам аяғы саябырсыған кез. Әлдеқайдан жарғанаттар пайда болды.

Ертең кетемін. Тағы қала. Тас үйлер, тас көшелер, машина гүрілі, бірін-бірі танымайтын адамдар әлемі... Қала.

— Жиналып жатырсың ба?

— Иә. Ертең жұмыс.

— Бір күн қала тұрсаңшы.

Мамама таң қалып қарадым.

— Ертең жұмыс қой!

- Жұмысың ешқайда қашпас. Сені Емші апаға көрсетіп алайын деп едім.

– Қойшы, мама. Аты-жөні жоқ неменеге барамын.

Бұдан әрі сөйлескім келмей далаға шықтым. Қараңғылық қоюлана бастапты. Суық. Ойда жоқта пайда болған Ақтабан аяғыма оратыла кетті. Жүрегім су ете қалған.

– Есің дұрыс па, Ақтабан? Кет!

– Қызым, бір күн қалсаң еш нәрсе етпес. Енді қашан келем ғой дейсің...

Күрсіндім. Бастығымның тіс арасынан сыздықтап шығатын зәрлі дауысы келді құлағыма. Денем тітіркеніп кеткен. Тіпті ертеңіне ауылдың екінші шетіндегі Емші апаның үйіне бара жатып та осы жағымсыз күйден арыла алмай қойдым. Ауыл сыртындағы жалғыз аяқ жол. Мамам алдыма түсіп алған. Еңкіш тартқан жотасына, орамалдан қобырап шығып кеткен ақ шашына қарап, көзімді төмен саламын. Мені ертіп келе жатқанына қуанған ол аяғын ширақ басып, алға қарай ұмсынып қояды.

— Қазір көресің ғой. Жақсы кісі. Ылғи сендерге құмалақ аштырып тұрамын. Сені баяғыдан көрсеткім келіп жүр еді. Жақсы болды.

Үйіне жақындаған кезде еңкейіп жерден шыбық іліп алды.

— Иттері бар.

Қақпасының алдына келгенде айқайлай бастады.

— Апа, Апа!

Ыстық күннің астында осынша жүргендіктен болар, даусы қарлығып шығады.

— Апа!

Мен де айқайлауға кірістім.

Сәлден кейін қақпа ашылып, ақ орамал салған кішкентай кемпір көрінді. Үп еткен жел соқса ұшып кететін қауырсындай бір шөкім кемпір.

– Амансыз ба?

– Амансыңдар ма?

Әжім көмкерген көздерін сығырайтып бізге зер сала қарайды. Содан соң жақындап келіп бетімнен сүйді:

– Қаладағы қызым ғой. Демалысқа келіпті. Сізге көрсетіп алайын деп...

– Келіңдер, келіңдер.

Қоңырқай ғана шағын бөлмеге кірдік. Емші апа тым жай қозғалатын, тым жай сөйлейтін кісі екен. Дауысы естілер-естілмес қана. Үйге кіріп отырғаннан кейін:

– Біртүрлі ауырып тұрмын. Ұстап көрші,- деп қолын мамама созды.

– Иә, дірілдеп тұрсыз ғой, тегі..

– Суық тигізіп алдым ба, білмеймін.

Маған қарады.

– Енді қайтейін, жаным? Енді не істейін?

– Ауырып тұрсаңыз әуре болмаңыз.

– Сөйтейін бе. Ертең келіңдерші, ренжімесеңдер. Ертең келіңдерші..

Орнымыздан тұрып есікке беттедік. Ол шығып кеткенімізше ертең

келуімізді өтініп сұрай берді..

– Ертең келіңдерші...

– Жақсы, жақсы.

Жолда ертең келе алмайтынымды ойладым.

– Жақсы кісі екен.

– Тағы бір күн қаласың ба?, — деді мамам.

– Жоқ, қала алмаймын.

– Қала салсаңшы.

– Бастығым ше?

– ... Ертең күтетін болды ғой, балам-ай!

Емші апаның сәбише жаутаңдаған жанары оралды ойыма. Бірақ қала алмадым.

Қалада да жұп-жұқа әженің қиылған келбеті есіме жиі түсе берген. Ондайда өзімді әлденеге кінәлі, жауапты сезінемін. Жағымсыз күй. Сондықтан ойламауға тырысатынмын.

Ауылға келесі келгенімде ең алдымен Емші апаны сұрадым.

— Ол кісі қайтыс болып кеткен, — деді мамам.

Сөйтті де жүзін теріс бұрып әкетті.





ЖАҚСЫ КӨРУ

Ол телевизорды сөндіріп, менің қасыма келді.

– Кітап оқып отырсың ба?

– Иә.

– Үндемей отыра тұрайыншы.

– Тек бөгет жасама.

– Жасамаймын.

Столдың екінші шетіндегі орындыққа жайғасып, жағын таянды.

– Бүгін түнде қар аралас жаңбыр немесе жаңбыр аралас қар жауады.

Күліп жібердім. Ол да күліп, алдыға қарай ұмсынып қойды.

– Өзің кітап оқи береді екенсің.

– Иә.

– Далаға шықпайсың ба?

– Жоқ.

– Ішің пыспай ма?

– Жаңа біреу бөгет жасамай тыныш отырамын деген сияқты еді.

Үндемей қалды. Содан соң сөредегі ең үлкен кітапты таңдап алып, парақтай бастады.

— Сен мені түк жақсы көрмейсің.

Бетіне қарадым. Қабағы түйіліп, сарғыш өңі қызарып кетіпті. Ашуланып отыр.

— Жақсы көремін.

Басын үзілді-кесілді шайқады.

– Жақсы көрсең, кітап оқымай, менімен сейлесер едің.

– Сен де кітап оқысаңшы.

– Менің сөйлескім келеді.

Кітабымды кері ысырып, жүзіне зейін қоя қарадым.

– Ал, сөйлесейік, не айтасың?

– Сен мені жақсы көрмейсің.

– Қандай қызықсың. Жақсы көретінімді дәлелдеу үшін не істеуім керек, сеніңше?

– Сөйлесуің керек.

– Сөйлесіп отырмыз ғой.

Қабағын шытты. Содан кейін үлкен кітаптың бетін сарт еткізіп жауып, орнынан тұрды.

– Бұлай сөйлескенің маған керек емес.

– Керек болмаса, басымды ауыртпай, бар. Өз жұмыстарыңды істе.

— Бармаймын.

Орнына қайта жайғасты. Кітабымды қайта қолыма алдым. Біршама уақыт өтті. Ол сөйлер емес. Тіпті болмаған соң, қасына барып тізерлеп отырдым да:

– Моншағымды шешіп берші, — дедім.

Ол күткенімдей-ақ қасарыспай жылдам, лып еткізіп ағыта қойды.

– Пысықсың ғой өзің.

– Сен жоқта Нәзиранікін жүз рет ағытып бергенмін.

Қызғандырмақ болған түрі.

– Жарайды. Енді үндемей отыр.

Қайтадан кітабыма қарадым.

– Шашыңды тарап берейін бе?

– Керегі жоқ.

– Тарап берейінші.

– Өзіңдікін тара.

– Сенікін тарайыншы.

– Не деген адамсың! Тыныштық бересің бе, жоқ па?!

Кітабымды алдым да, келесі бөлмеге өтіп, төсекке қисайдым.

– Тұрсын, бар, далаға шығып, таза ауа жұтып келші...

– Дала суық.

– Онда сөйлемей тыныш отыр.

– Телевизор қосамын.

– Кітап оқы.

Үлкен кітапты сартылдатып парақтауға кірісті. Сәлден соң ауыр күрсініп жапты да, үн-түнсіз қалды. Үйдің ішін өлі тыныштық кернеген. Көзімді жұмып қалғи бастадым.

— Мен сенімен өмір сүре алмайды екенмін.

Дауысы алыстан талып жетеді..

– Мінезің нашар. Адам сияқты сөйлесе де алмайсың. Сенен Нәзира мың есе жақсы. Нәзирамен карта, шахмат ойнауға болады. Нәзира сенен мың есе сұлу...

– Аузыңды жап.

– Жаппаймын.

Шалқамнан аударылып төбеге қарадым. “Нәзира, әрине, сұлу”. Кірпіктерім жұмылып, денемді ұйқының тәтті салмағы басып бара жатыр. Ол тағы үндемей қалды. Алыстан иттердің жарыса үргені, машина гүрілі естіледі. Кітабымды ашып, мағынасыз үңілдім. Төсек салу керек шығар.

– Тұрсын, сағат қанша болды?

Үндемейді.

– Тұрсын...

Дауысым еркімнен тыс ақырын шықты. Орнымнан тұрып, сағатқа қарадым. Он бір жарым. Тұрсын басын столға қойып ұйықтап қалыпты. Қабағы түюлі. Ақырын барып шашынан сүйдім. Ол бар болғаны тоғызда еді.





ТАҢ АЛДЫНДА

Дала қараңғы. Бірақ алыстан елеусіз ата бастаған таңның демі сезіледі. Сыртқа құлақ түрдім. Тыныш. Сәлден кейін қораз шақырады, содан соң ит үреді, торғайлар шырылдайды.

Дәлізде әлдекімнің ары-бері жүргені естілді. Әжем. Аяғын неғұрлым ақырын басуға тырысқан сайын ескі еден соғұрлым қатты сықырлайды.

Тұрып далаға шыққым келді. Салқын шығар. Әжемді ойладым. Неге ұйықтамайды. Неге дем алмайды. Өліп қалса қайтеді? Әжем өлсе не істейтінімді ойладым. Денемді суық толқын шайып өтті. Ұйқым ашылып кеткен. Ерте ме кеш пе бәрі өледі ғой. Сығымдалған жүрегім аузыма тығылды. Әжем өлмесе екен. Көргім келмейді сол күнді. Көзіме жас келді.

– Әже! Әже деймін !

– Не көрінді таң атпай?

– Неге ұйықтамай жүрсің?

– Әлі ерте. Жат.

"Ал сен өліп қалмайсың ба?" деп сұрағым келді. Қайтадан өксік тығылды тамағыма. Неге адамдар өледі? Әжемнің өлгенін көрсете көрме, Жаратқан ием. Жалынамын. Әжем өлсе қайда барамын, Жаратқан ием, мына үйде кім қалады, кім мені қарсы алады, кім шығарып салады, Жаратқан ием. Кім?

Бетімді жуған жас жастыққа тырсылдап тама бастады. "Одан да мен өлейін"...

....Түсіме үлкен үй кірген. Ішінде таныс емес адамдар жүр. Ал мен неге екені белгісіз шарап ішіп отырмын. Өте жақсы шарап.





ҚҰДАЙЫ ТАМАҚ

Қазан баппен қайнап жатыр. Өз орнын өз ісін білетін сабырлы адам тәрізді. Аз ғана бу шығарып, бірқалыпты бүлкілдейді..

– Қалың қалай?, – деп сұрадым әжемнен, – Не істеп жүрсің, ақшаң бар ма?

– Жақсы, жақсы.

Басын қайта-қайта изеген ол ошақ астына тағы екі-үш ағаш тастады.

– Ақшаң жетіп жүр ме?

– Ақшаны не қылады дейсің. Ұн болса болды ғой. Бар, қонақтарға барсаңшы.

Аулада әзірленген дастарқан басына келдім. Сақал-мұрты аппақ шал соғыста көргенін әңгімелеп отыр. Тістері жоқ болғандықтан ба дауысы даңғырлап сөздері түсініксіз шығады. Ара-тұра бір-біріне тіл қатқаны болмаса, қалған жұрт үнсіз. Дастархан шетіне отырдым. Ақ орамал салған кішкентай қара кемпір жалтақтап қарап, көзіміз кездескенде күлімсірейді. Касындағы көк көз, сары бала болса, есі шығып үрке қадалып қалған. Жымидым. Еш өзгеріс жоқ. Ернімді тістеп, төмен қарадым. Ақ сақалды атаның бірде баяу, бірде қатты шығатын үні, қазан-ошақ басындағы әйелдер дауысы, үдей бастаған жел. Көзімді жұмғым келді де қарсы алдымдағы кемпірден кысылып басымды көтердім. Қарап отыр.

– Қазір тамақ әкеледі.

Басын изеп күлімсіреді.

– Қашан келдің?

– Бағана.

– Оқуың қашан бітеді?

– Келесі жылы.

Үнсіз қалды. Содан соң:

– Әкеңді білемін ғой, титтайынан білетінмін. Сен тура аузынан түскендейсің.

– М-м-м...

Орнымнан тұрып әжеме бардым.

– Әже, ана кемпір әкемді білемін дейді.

– Қайсы? Бибі ме? Білмегенде енді осы ауылдың адамы ғой.

– Тамақ қашан дайын болады? Көмектесейін бе?

– Қыздар бар ғой. Сен қонақтардың қасына барсаңшы. Әкең тірі болса, сол отырар еді ғой арасында. Қайтейін енді.

Стол басына қайта келдім. Ақ орамал салған әже жалтақтайды. Қонақтар соғыс көрген атаның әңгімесін тыңдайды. Ал мен басымды төмен саламын. Аздан соң жаңбыр жауады.





АҚША ІЗДЕГЕН БАЛА

Ол дүкеннің алдына қайта келді. Ішінен шетел әуені естіледі. Сатушы қыз дүниеден түңілген кейіппен далаға қарап отыр. Кенет көзі балаға түсті де, жұдырығын түйіп қабағын шытты. Бір сағаттан астам уақыт дүкен маңын төңіректеп жүрген ол сезікті көрінсе керек.

Бала бұрылып көп қабатты үй жаққа беттеді. Жанары жасаурап, дүние тұманданып кеткен. Ақырын байқатпай маңдайын сүрткен болып көзін сипап алды. Есіл-дерті аяғының астында. Ақша іздеп келе жатыр. Егер жиырма теңге тауып алса, әпкесіне телефон шалатынын, егер жүз теңге тапса, ешкімнің көмегінсіз ауылға жететінін білетін. Сондықтан жеңгесінің көзін ала бере көшеге шығып ақша іздейді. Әрине, ақша бар дүниеде оны жоғалтатын адамдар да болады. Ал әлдекімнің жоғалтқан нәрсесін біреу тауып алып жатпай ма. Баланы ақша іздеуге шығарған осы ой. Бірақ арнайы іздеген зат табыла қоюшы ма еді.

Ол екінші қабатқа көтеріліп, қоңырауды баспастан бұрын тың тыңдады. Тыныш тәрізді. Маржанның да, жеңгесінің де дауысы шықпайды. Ұйықтап жатыр ма екен. Ол қызыл түймені басуға оқталған саусағын тарта қойды. "Ұйықтап жатса шатақ болады" деп ойлады ол. Қалқиған кұлағын есікке жапсырып тағы тың тыңдады. Ұрысқанда жер-жебіріңе жететін жеңгесінен қатты қорқатын. Ағасына ауылға апарып тасташы деуге де батылы бармайды. Бөтендігін, әкесінің басқалығын көрсетіп жатыр деп өкпелейтіндей көрінеді. Ол ауылды қатты сағынған, шомылғаннан кейін бірнеше күн балық сасытатын көлін де, жартастан секіруге батпайтын досы Серікті де, әсіресе көмбеге нан пісіріп, бір шөкім болып отыратын мамасын сағынған. "Өзім кінәлімін, – деп күбірледі ол, – Қайдан ғана Алматыдағы ағама барамын деп байбалам шығардым десеңші". Күнде құлақ етін жей берген соң мамасы автобусқа салып әкеліп тастады. Байқұс мамасын жеңгесі бір күн де қондырмай, келген күні қайтарған. "Орын жоқ. Онсыз да ауа тар. Маржанға зиян" деді жеңгесі. Ал ағасы "Онда кешкі автобусқа үлгеріп кет" деген. Мамасы қайтып кетті. Жол бойы армандаған суына да түскен жоқ, туған кезінде бір көріп жете алмай жүрген Маржанды да мауқын басып көтермеді. Баланың көзіне жас үйірілген. Ауылға жетсем енді қайтіп ешқайда кетпеймін деп шешті ол. Бар арманы ағасының қасында жүріп машина жөндегенді үйрену еді. Келгелі жұмысына бір барған жоқ. Ал мамасы "есіл-дерті темір, реті келсе қасыңа алып жүріп көрсетерсің" деген кетерінде. Ағасы ыржиып, басын изеген. Содан кейін ұмытып кетті ме, үнсіз. Есіне салуға тағы ыңғайсызданады, "Әкеміз бөлек болған соң менің қызымды баққысы жоқ" деп өкпелей ме деп қорқады. Ал ол Маржанды жанындай жақсы көреді.

Ағасын, жоқ, аллдымен әпкесін, содан соң Маржанды жақсы көреді. Ал мамам ше деп ойлайды ол. Мамасы есіне түскенде көзі қайта жасаурап, иегі кемсеңдеген. Біреу-міреу көріп қалмасын деп алақанымен жасын сүртіп, мұрнын тартты. Бағаналы бері сүйеніп тұрған тас қабырғадан денесі тітіркеніп кетті. Бірақ әдейілеп жабыса түсті де сырғып барып отырды. Үйдің ішінен дыбыс шықпайды. Бір жаққа кетіп қалды ма екен? "Маржан жыласын" деп ойлады ол. Содан соң кіремін.

Әлде тағы ақша іздеп келсем бе екен деп бір ойлады. Оқтала беріп қайта отырды. Қарны шұрқырап ашып барады. Оның үстіне көзі де қызарып кеткен шығар. Ол демін ішіне тартып тың тындады. Тым-тырыс. Үлкен үйдің ішінен қыбыр еткен дыбыс шықпайды. Көзіне қайта жас тығылды. Манағы дүкенші қыз түсті есіне.

– Телефоныңызбен әпкеме звондап алсам бола ма, қатты керек болып тұр еді, – десе ше.

Көз алдына қабағын қарс түйген сары қыз елестеді.

– Жиырма теңгең бар ма, бала?

Ол орнынан сүйретіліп тұрып далаға беттеген. Ақша іздеу керек. Жиырма теңгесіз ешкім телефонмен сөйлестірмейді.

Ал далада шілденің аптап ыстығы болатын.





КҮЗГІ БІР КЕШТЕ

Күн жауатын сияқты болып тұр. Аспан сұстанып алған. Былтыр сынған қолым қақсай бастады. Жағымсыз күй. Жағымсыздығы соншама құсқың келеді. Таза ауа жұтқым келген. Үстіме жемпірімді жамылып аулаға шықтым. Кішкентай әлдилерін бесікке салып, Нәзира мен Мәрияш отыр екен. Қастарына жақындадым.

– Темекі тартсам ренжімейсіңдер ме?

–Тарта бер, — деді Мәрияш, — бәрібір машинаның түтінін жұтып жатырмыз ғой!

Мен қалтамнан темекі алып тұтатып, түтінін әрі қарай үрледім. Біздің аулада бала көп. У-шу. Азан-қазан. Егер ұзақ отырып, сырттарынан бақсаң, езу тартқызар, тіпті ішек-сілеңді қатырар жайттарға куә боласың. Ал кейде көзіңмен көріп, санаңа жеткен нәрселерден төбе шашың тік тұрады.

– Бүгін Жанна келді ме?

– Жоқ, көрінбеді, — деді Мәрияш, — Кейінгі кездері сол қыздан кәдімгідей қорқатын болдым. Келе жатса, дірілдеп, қол-аяғым суий бастайды.

– Қойшы, бес жасар бала емес пе.

– Жарайды, біз үйге кірейік, — деп Нәзира орнына тұрды.

– Иә, жақсы, — дедім оған жауырынан тесіліп. Ол менен күйеуін қызғанатын. Алпамысадай жігіттің сұлтаны бұл секілді көтеремнің тұзағына қалай іліккен? Құпия.

– Титімтайы титімдай ғой. Кеше Асқат екеуі бұталардың арасына кіріп кеткен. Тіпті жоқ болып кеткеннен кейін акырын арттарынан барсам, құшақтасып жатыр. Не істерімді білмей қалдым.

– Жатқаны қалай?

– Кәдімгідей жерде жатыр. Құшақтасып. Біздің бала - сәби ғой. Жанна тура жерге басып алыпты. Иіскеп қояды.

– Содан кейін не істедің?

— Астарыңнан суық өтеді деп тұрғызып алдым.

Мәрияштың жүзі боп-боз. Менің де есім шығып кетті.

–– Енді не істемексің?

– Жаннаның ата-әжесімен сөйлесу керек болды.

– Әке-шешесі жоқ па ол қыздың?

– Шешесі бар. Бірақ өзін ата-әжесі бағып отыр ғой.

– Қызық, — дедім мен, — қызық. Ары-бері жүріп қайтпаймыз ба?

– Жоқ, Асқатты қарап отырмын.

Ол әудем жердегі құмның ортасына жайғасып, үй тұрғызып отырған ұлын меңзеді. Топ-томпақ, еріндерін шүйіріп, өз-өзімен сөйлесіп қояды. Алаңсыз. Орнымнан тұрдым. Жаңбыр жауатын сияқты. Үйдің алдындағы саябақты айналып көшеге шықтым. Аттап басқан сайын жазғы кафе. Толған адам. Мен бір бөлмелі үйде жалғыз тұрамын. Үлкен қалада, миллионнан астам халық тұратын қалада жалғыз болған қандай үрейлі, адамға адам пана бола алмайтын болып тұр ғой сонда.

Аулаға қайта оралғанымда ешкім калмапты. Жаңбыр себелей бастаған. Тезірек үйге жетуге асықтым. Мысықтың жүрек айнытар нәжісі қолқа қабатын подъезге кіргенімде, көлеңке боп карайған сұлбаны байқап, селк ете түстім.

— Жанна, сен бе?

Өзім де білмеймін қалай айтқанымды. «Қайдағы Жанна, мисыз» деп ойлап та үлгермедім:

— Мен,-деген жіңішке нәзік дауыс шықты. Қасынан өтіп бара жатып:

– Жайша тұрсың ба? Әжең іздеп жатқан шығар, — дедім түк болмағандай. Өзім әлденеден жанұшыра үрейленіп барамын.

Оны бір-екі рет сыртынан көргенім болмаса, тілдескен емеспіз. Бес жасар баламен не жайында сөйлесесің? Бес жасар балаға қалайша мән бересің? Мәрияштың жаңағы әңгімесі болмаса...

– Іздемейді. Олар қонаққа кеткен.

— Енді үйіңе бара бермейсің бе?

— Кілтімді жоғалтып алдым. Сіздікіне отыра тұрсам бола ма?

— Мейлің. Жүр.

Тағы да қалай ауызымнан шығып кеткенін білмеймін. Ерік-жігерсіз, жіпке тартылған қуыршақ секілдімін.

Ол елес сияқты жеңіл, дыбыссыз артымнан ерді.

— Су болған жоқсың ба? Далада жаңбыр жауып жатыр ғой.

— Жоқ.

— Ал мен малмандаймын. Қазір шай ішеміз.

Шай қойып, сүлгімен шашымды сүрте бастадым. Бұрыштағы креслоға жайғасқан Жанна үнсіз.

Алдына барып тізерлеп отырдым да, қолдарын қолыма алдым. Жәудіреп сұраулы кейіппен қадала қалған жанарын тез тайдырып әкетті. Бір өрім қылып жинап қойған шашынан сипап, бұрымынан ұстадым. Жуан бұрым. Ал өзі тым арық. Арықтығы сонша жанының қалай үзіліп кетпей тұрғанына таң қаласың. Денесінің жанында бұрымы шымыр, мығым көрінеді.

— Шыныңды айтшы, не істеп жүрсің?

Басы тіпті төмен түсіп кетті. Құп-қу жүзіне қан жүгірген. Аздан кейін жылай бастайтынын түсіндім. Мейлі, жыласын.

— Мен Асқатты сүйемін, — деді ол кенет. Содан кейін көзінен жас аға бастады.

— Балапан-ау, ол бес жасар әлди емес пе. Ал сенің жасың нешеде?

— Алтыда. Дауысы әрең шықты.

— Кішкентайсыңдар ғой.

Шайдың қайнағанын естіп орнымнан тұрдым.

— Жүр, шай ішеміз. Қазір мен киімімді ауыстырып алайын. Шкафтан құрғақ киімдерімді алып, тез киіне бастадым. Әрбір қимылымды бағып отырған оның көзқарасын сезсем де, мән бермегенсідім.

— Сені ата-әжең іздейді ғой.

— Іздемейді. Олар қонақта.

Екеуіміз ас үйде шам жақпай отырғанбыз. Беті ғана ағарандайды. Шарап ішесің бе дегім келіп, өз-өзімді әрең тежедім.

— Конфет неге жемейсің?

— Маған болмайды.

— Онда нан мен май же.

Ол басын шайқады.

— Мен Асхатқа хат жаздым.

— Иә, білемін. Мамасы айтқан...

— Сіз оның мамасымен доссыз ба?

— Дос емеспін, бірақ сөйлесіп тұрамыз.

— Ол кісі мен туралы не айтады?

— Білмеймін. Екеуі әлі кішкентай ғой, өскеннен кейін жүргендері жақсы болар еді дейді.

Ол күрсінді.

— Үйлеріңде телефон бар ма? Сағат он болып қалды. Ата-әжең іздейді.

— Иә, — деді ол, — мен қайтайын.

— Жүр, сені шығарып салайын.

Ол басын шайқады.

- Өзім...

Мен бой берген жоқпын. Екеуіміз сыртқа шықтық. Оның үйі көшенің арғы бетінде екен. Ап-арық, сүйріктей саусақтары менің қолымды сәл қысыңқырап ұстайды. Титімтай тіршілік иесі. Қолын қыстым. Бірақ ол жауап берген жоқ. Сұлық келе жатыр.

— Қай подъезд?

Ол ортаңғысын нұсқады.

— Өзім барамын.

- Жүр, кіргізіп жіберейін.

- Керек емес, тәте.

Дауысының жалынышты шыққаны сонша қолын шалт босатып жібердім. Ол қараңғы үйге сып беріп кіріп кеткен. Оны қайтып кездестірген емеспін.

Бұл үйде ешқандай Жанна есімді қыздың тұрмайтынын кейін білдім. Жанна есімді кішкентай қыздың өмірде мүлде жоқ екенін білдім содан кейін.

Үлкен қаланың қай жерін мекен етуде ол қазір? Әлі Асқатты жақсы көре ме? Неге келді, қайда кетті? Жалғыздықты серік еткен кіп-кішкентай елес қыз.





ӘЖЕ

– Қайда барасың?

Әжесінің дауысы зілді шықты. Ешқашан дауыс көтермейтін ол айқайды ауыр зілмен ауыстыра білетін. Ұрлана басып шығып бара жатқан бойжеткен кідіруге мәжбүр болды.

– Кітапханаға.

– Андағы дорбадағы не?

– Кітап.

– Бері әкел.

Немересі қарсылықсыз ақ сөмкесін иығынан сырғытып, кемпірдің алдына тастады. Икемге әрең кенген белін иіп, ол сөмкенің аузын ашты. Шынымен кітаптан өзге еш нәрсе жоқ екен.

– Алтыдан кешікпей кел, – деді ол тарамыс саусақтарымен дорбаны қыздың иығына қайта іліп жатып. – Бар.

Бойжеткен үнсіз шығып кетті. "Бойы сыриып өсіп қалыпты, – деп ойлады кемпір терезенің алдына келіп, – қол-аяғы ұзын, бірақ арық бейшара".

Газда тұрған шәугімді қолымен ұстап көрді. Жылы. Столда тұрған кесеге орталап су құйып алды да, шетте жатқан шүберекті шәугімнің үстіне жаба салды.

– Кебе берсін.

Терезеге қайта бұрылды. Жел соға бастапты. Жаңа ғана ашық аспан кенет күңгірттенген. Дүние әп-сәтте алай-дүлей болып, сол арада жауын сабалай жөнелді.

– Мәссаған, – деді кемпір дауыстап, – әлгі қыз жалаңаш кетті-ау. Аялдамаға да жетіп үлгермеген шығар бейшара. Сормаңдай.

Терезеге қарап тағы кішкене тұрды да, өз бөлмесіне беттеген. Адымдаған сайын жалаңаш табаны еденді сырып өтеді. Үш-төрт аттам дәлізді ұзақ кесті. Бір қолында кесесі, екінші қолымен қабырғаны қармайды. Бөлмесіне жетіп, қолындағы ыдысты столға қойды да, төсекке шықты.

– Жаратқан ием, сақтай көр, – деді есінеп.

Содан кейін қалың ұйқыға кетті.





ЖОЛ ҮСТІНДЕ

Түн болатын. Ауадан бөлек иіс сезіледі. Қараңғылықтың иісі. Суық. Екеуміз келе жатырмыз. Алдымыздағы жыланша ирелеңдеген қара жолдың шегі көрінер емес. Көзімді жұмдым да, жолдан шығып кетем бе деген қауіпке шыдай алмай қайта аштым. Бәрібір түнек. Оған жақындап иығына сүйенгім келген. Батпадым. Кенет:

— Неге жалғыз келе жатылсың? – деді ол, жердің астынан шыққандай күңгірт дауыспен.

Өзіммен өзім болып келе жатқан мен қапелімде жауап бере алмай қалдым. Үнсіздік және күшіне ене бастады. “Мен жалғыз емеспін ғой” деп ойладым. Содан соң неге дереу осылай жауап бермедім деп өкіндім. Сол кезде ол бір нәрсе дер еді, содан кейін мен... Жаурап кеттім. Оған жақындап, ақырын денемді тигізгенмін. Бойымды жылы толқын шайып өтті. Тағы ұмсына бердім де, бұл әрекетімнің әбестігін ұғып, тартынып қалдым. Төмен қадалып қолын сермеп тез келе жатқан ол еш нәрсені сезбеген сыңайлы. Кеудемді реніш буды.

Жүріп келеміз. Аспан мен жерді қатар қаптаған қараңғылық айдалада келе жатқан екі адамды жаншып тастағысы келгендей түйіліп, кеудеме үрей болып енді. Мен оған қарадым. Қарайған сұлбасы ғана ажыратуға келеді..

“Тезірек ауылға жетсек екен, — деп күбірледім, — бұл не сұмдық әйтпесе”.

– Біл нәлсе деп келесің бе?

“О, құдай, сақтай көр”.

– Жоқ, әшейін. Суық деймін.

Тағы үндемей қалды. Ойыма “Өзің де жігіт қызықсың, сырыңды қайдан қыз ұқсын” деген мағынасыз сөздер оратыла берген соң, жанұшыра:

– Біздің ауылдан емес сияқтысыз ғой, — деп әңгіме бастадым.

– Неге? Көкқайналданмын.

– Танымайтын сияқтымын.

– Неге?

Ол есіне әлдене оралғандай жүрісін жеделдете түсті.

— Ауыл кішкентай ғой, бәрін білемін деп жүрсем...

Түрін көргім келіп бетіне қанша үңілсем де, қараңғылық құрған шымылдық көлегейлеп жібермеді.

— Мен сізді танымаймын.

– Сен етікші шалдың қызы емессің бе? Контолда есепші болып істейсің.

– Иә. Әкем былтыр қайтыс болған.

– Білемін.

– Ал сіз ше?

– Мен Алмабектің баласымын.

– Қай Алмабек? Ит асырайтын ба?

– Иә.

Мырс ете қалды. “Оның баласы бар ма еді” деп ойладым. Алмабектің өзін ауыл тұрмақ бүкіл аудан біледі. Қайда барса да қасына артық-кемсіз он ит ертіп, дүниені азан-қазан етіп жүргені. Жалғызілік адам тәрізді еді, соқталдай баласы барын кім білген.

– Орталыққа жай барып па едіңіз?

– Мен бе?

Таңданғаны сонша суыт жүрісінен жаңылып, бетіме үңілген. Содан кейін сабасына түсті білем, баяғы жылдамдығын қайта тапты. “Есі дұрыс емес пе” деген ойдың басыма жаңа келгеніне қайран қалдым. Өзі сақау, өзі жынды. Құдай, саған не жаздым?

– Келісінше, олталықтан келемін. Ауылда тығыз шалуа болып. Түкке тұлмайтын шалуа, білақ өзім келмесем бітпейтін болды.

– М-м-м.. Түсінікті.

Қатып қалдым. Түннің өз суығы аз болғандай, тура желкемізден ызғар төгіп жел тұра бастады. Мен оған амалсыз тығылдым. Ең болмаса, қолымды қалтасына салсам ғой. Бірақ алдымен әйелі бар ма, жоқ па соны біліп алса болар еді. Дегенмен, есінің дұрыс еместігі рас болса, бойдақ шығар. Күлкім келді. Бұл кезде ауылдың шамы көрініп, иті үре бастаған. Ол ай-шай жоқ бірден көше сыртындағы өз үйіне беттеді. Шығарып сала ма деген әлсіз үміт өз-өзінен өшті. Есі шығып қарсы алған апама қайғылы пішінмен:

– Жаяу келдім, — дедім.

– Ойбай-ау, жалғыз ба? Қасқыр жеп кетсе қайтер едің.

– Қайтушы ем. Қызықсыз...

Бетіме бағжиып қараған апама мән бермеген күйі көрпенің астына кіріп кеттім. Апам көзін алар болмаған соң:

– Жалғыз келген жоқпын. Алмабек шалдың баласы екеуміз келдік, — деп шынымды айттым.

– Қай Алмабек?

– Иттері бар ше.

Апам ернін сылп еткізді.

– Оның баласы өліп қалмап па еді.

– Өлмей-ақ тірі. Бірге келдік деп тұрмын ғой.

Апам сандықтың үстіне отыра кетті.

– Оның жалғыз сақау баласы авариядан кеткен. Он жыл болды, міне.

– Сақау деймісің?

Мен жүн көрпенің салмағын елемей көтеріліп алдым.

— Сақау болатын...

Ертеңінде ұлыған иттердің дауысы астында қалған ауыл Алмабек қарттың қазасын естіді.





МЫСЫҚ

Ертең ауылға барамын. Ауылда тіршілік тоқтап қалған. Күнделікті күйбеңнен өзге ауылдағы адамдарды еш нәрсе толғандырмайды. Ол жердегі махаббаттың өзі жайбарақат. Ешкімнің есі кетіп, дүниені талақ етпейді. Барлығы бірқалыпты, өзінің шарықтау шегіне енжар жетіп, сырғып түседі де тәмамдалады. Не тоймен, не болмаса бастапқы қалпына қайта оралады. Қаладағы арпалыс, ағылған машиналар қаныңды қыздырып, жүрегіңнің соғысын жылдамдатады. Сондықтан тезірек ауылға кету керек. Бір нәрсе бүлінбей тұрғанда, өзіңнен де, өмірден де жиіркеніп безіп кетпей тұрғанда ауылға жетіп алу керек.

Оның мысығы бар. Ересек тарта бастаған, ұйпа-тұйпа ұрғашы мысық. Балалығы қалмағандықтан, ара-тұра жүгіріп ойнап алады. Бірақ көбінесе маңғазданып, сен жаққа менсінбей көз тастап жатады. Ол маған басында ұнайтын. Төсекке қисая қалсаң, қасыңа жетіп келіп ыңғайланып жайғаса бастайды. Содан кейін тұрып кету мүмкін емес. Көңілін қимай жатасың.

Ол мысығын жақсы көреді..

Күз аяқтала бастаған кезде, мысық түлеуге кірісті. Жер дүниенің барлығы жүн, талшық. Шай ішіп отырып, тамағыңа кептеліп қалғанын сезесің. Жүрегің айниды. Бөлмеге күн түскен кезде шаңмен араласып, қалқып жүрген аппақ талшықтарды көресің. Мен “мысықты апарып таста” дедім. Ол басында қарсы болған. Бірақ менің шынымен де қиналып жүргенімді көргеннен кейін келісті. Оның үстіне оған біртүрлі, жаман қарай бастадым. Жануардың кінәсі жоқ екенін біліп тұрсам да, кеудемде орнығып алған жиіркеніш жан-дүниемді жегідей жеп бітті. Содан кейін Оның мысыққа деген ерекше мейірімі де жынымды келтіре бастады. Бірде жұмысынан телефон шалып, мысықтың хал-жағдайын сұраған.

— Қазір ғана оқтаумен басынан бір ұрдым, — дедім мен қалжыңдап.

— Неге?

Дауысы өзгеріп кетті..

— Дастарханға шыққан соң... Уайымдамай-ақ қой. Кішкене қимылсыз жатты да, тұрып кетті. Тек басын сілки береді.

— Мен сені өлтіремін.

— Немене?

— Өлтіремін.

— Өлтіремін, — деді ол қайталап. Дауысында ызғар бар. Денем тітіркеніп кеткен.

Шыдамым таусылып бітті. Үйде тамақ ішуден қалдым, Ақыры ол мысығын алып кетті. Досының үйіне. Содан кейін үйге кеш келетінді шығарды. Бара-бара бұнысы тіпті жиілеп кетті. Бар айтатын уәжі “Мысықты барып көріп жүрмін”. Шынымен де ол да бір тіршілік иесі емес пе. Аты-жөні жоқ далаға лақтырып тастауға болмайды.

— Қайта алып келемін десең, алып кел,— дедім мен оған бір күні,— түлеп біткен шығар.

Ол мысықтың әрі-бері жүргеннен қатты қорқатынын, сондықтан жануарды бұлай қинай бергеннің обал екенін айтты. Сонымен, барлығы орнына келген сияқты еді. Бірақ бүгін төртінші күн ол жоқ.

Досының үйіне хабарласқанымда олар оның мысықты алып кеткенін айтты. Қайда екенін білмейміз деді. Еш жерде жоқ..

Мен ауылға кетемін деп шешім қабылдадым. Бірақ ешқайда барған жоқпын. Оны күтіп жүрмін. Біреулер оның мысық жетектеп жүргенін саябақтан көріпті. Сол жерге бардым. Бір күні кездестірдім де. Ол ұзын бойлы, денелі жігіт ағасы. Түрі де салиқалы, салмақты. Қарбығау тағып, жіппен мысық жетектеп жүргені алыстан күлкілі көрінеді екен. Қастарына жақындап, мысықты қолыма алдым.

— Қайда жүрсің?

— Осында пәтер жаддап тұрып жатырмын.

— Үйге жүрмейсіңдер ме?

Ол маған сынай қарады.

— Сен мысықпен бірге тұра алмайсың ғой.

— Тұра аламын.

Ол басын шайқады.

Мен үйге жалғыз оралдым. Мысық көп дегенде жиырма жыл өмір сүреді. Содан кейін оның жағдайы не болады? Білмеймін.





АУЫЗҒЫ ҮЙДЕ

Хатшы отыратын ауызүйге кіріп, шеттегі жұмсақ креслоға жайғастым. Бір сағат отырдым. Басында тіпті кіре беріс бөлменің мысы басатынына таң қалдым. Еңселі, аппақ терезесінен күннің өзі именіп сығалайды. Перделері салтанатты, қою жасыл түске малынып, ғаламат тылсым нұр шашатындай. Хатшы қыздың ары-бері сабылғаны, оның бағалы кәмпит толтырып, әдемі табаға екі кесе шайды қондырып, бастық отыратын бөлмеге өтіп, емін-еркін жүрісі, тырнақтарының ұзындығы мен көйлегенің қысқалығы, бейнесінде дәулетті кісілерге құпия қызмет ұсынатын аруларға тән сырбаздықтың есіп тұрғаны – керемет. Осылайша, оның қимыл-қозғалысына тасадан, жасырын көз тастап мәңгі отыра беруге бармын. Жарты сағат өтті. Мені бастық қабылдамайтын болды. Хатшы қыз айтты. Алдын ала жазылу керек, тәртіп солай. Түскі асқа шықпай ма, бір-ақ ауыз сөз еді айтпағым. Шықпауы да мүмкін. Бойжеткен маған ілтипатпен жауап береді. Шамасы менің оған деген, ар жағында оның әйелдік әлсіздігіне, әлжуаздығына құрметім, бас июім - әлдебір сымсыз арналар арқылы жүрегіне бойлаған болу керек. Бәлкім, шығып қалар отыра тұрсам бола ма? Өзіңіз біліңіз. Мен отырмын. Қай уақыт екенін білмеймін бір кезде мына ауызғы бөлме де, тікірейіп, кербез қозғалған әлгі қыз да жыныма тие бастады. Бюрократия. Адам-машина. Жәлап. Кетіп қалдым.





АҚЫН

Көшеде көңілсіз келе жатқанмын. Алматыға бір-ақ сәтте күз келді. Кешегі шілденің аптап ыстығы бір-ақ түнде ғайып болып, тау жақтан салқын ауа шым-шымдап қойнауына батырып алды ару қаланы. Шаһарды көңілсіздік басты. Ол кісіні алыстан көріп келемін. Алдымен мен байқадым. Бір-бірімізге қасқайып қарсы келе жатырмыз. Кенет ол кісінің көзі маған түсті де қадалып қалды. Содан соң жымиды. Жүрісін жеделдетті. Мен де жымиып, жақындаған кезде қолын алдым. Ол мені бауырына тартып, қысып, бетімнен сүйді. Қартайып кетіпті. Шал бопты деуден аулақпын, бірақ қартамыс тартқаны анық. Жақын арадағы кафеге барып, тамақтанып алуды ұсынды. Ерігіп жүрген мен лезде келістім. Ол кісі өзіне шай ғана алды, мен лағман, коньяк сұрадым. Және, әрине, нан. «Әрине, нан міндетті түрде». «Шаршап жүрмін» деді ол кісі. «Жалғызбын». «Әйеліңіз қайда?» «Әйел бар ғой, сөйлесетін адам жоқ». «М-м-м...». «Бірге жұмыс істеп жүргенде мен саған қырындап па едім осы?». «Жоқ, ешқашан». «Қызық екен». «Менің қасымдағы қыздардың барлығына қырындап шықтыңыз, бірақ маған бірде-бір рет қырындап көрмепсіз». «Қызық екен». «Бәлкім, сіздің талғамыңызға келмейтін шығармын». «Жоқ, келіп тұрсың ғой, міне». Шылым шеккім келді. «Сіз осы шекпейсіз, ия?». «Шекпеймін... Одаққа күнде барамын... Босқа сенделіп жүріп-жүріп қайтам. Ешкім жоқ». «Неге жоқ?». «Менің достарымның барлығы өліп қалған, о дүниеде барлығы». «Түсінікті...». «Екеуміз жүрсек қалай болады екен, ә?». «Білмеймін, түк қызық болмайтын сияқты». «Сен менімен жүріп көрген жоқсың ғой. Жүріп көрсең, кете алмай қалатын едің...». «Мүмкін». «Тағы коньяк алдыртайын ба?». «Жоқ, ағатай, жұмысқа баруым керек»... «Шаршап жүрмін» деді ол. «Мағына қалмады мына тірлікте. Шаршадым. Барлығы далбаса». Қолымды қысты.

... Алматыға күз осылайша бір-ақ түнде келеді.





ПАРА

/әзіл әңгіме/

Мен өмірімде пара беріп көрмеппін. Алып көрмегенім өз-өзінен түсінікті. О заманда бұл заман, шаштаразға кім пара беруші еді. Пара алғанның ләззатын татқан білер, бірақ сізге өтірік маған шын, ешқашан ешкімге пара беріп көрмегенім үшін қатты қорынып жүретінмін. Жемқорлық дерті дендеп барады, оны айрандай ұйыған қоғамымыздың кез келген саласынан кездестіруге болады деп мемлекеттік деңгейде дабыл қағылып, ел болып, жұрт болып оған қарсы ашық күрес жариялап жатқанда, менің елден ерек ербиіп, осы уақытқа дейін ешкімге пара бермей жүргенімді өз басым сорлылық деп бағалаймын. Бірақ сәті түсейін десе, кез келген іс дөңгеленіп кетпей ме, реті өз-өзінен келді. Біздің Сұлулық салонының тұрақты клиенті, өзі жұмыссыз болу керек, себебі, шашын өмір бойы кәсіпті енді игеріп жүрген оқушыларға тегін қидыратын, кенет бір күні менің алдыма келіп жайғаса қалсын. Бұл не ғажап, бұл не керемет деп таң қалып үлгергенім жоқ, шашын қидырып болар болмастан әлгі клиент «бүлдірдің, бәрін бүлдірдің ақысын төлемеймін» деп айқай шығарсын, осы салон пайда болғалы оқушылардың қолынан қиқы-жиқы болып шығып, соған тәуба етіп жүретін әлгінің бұл қорлығына шыдай алмай жағасына жармаса кетейін. Оның өзі тоз-тозы шығып тұрған бір нәрсе екен, дар етіп айырыла кетсін, ақыр аяғы уақиға полиция келіп тынды. Салонның қожайыны маған іс насырға шауып, сотқа кетпес үшін, учаскелік полицейге 200 доллар ұстатып, құтыл деп кеңес берді. Бір жағынан қарасаң, өте жайсыз жағдай. Біреудің шашын тегін кесесің, онымен шектелмей өзің 200 доллар төлейсің. Бірақ, мәселенің екінші жағы бар емес пе. Осылайша кенеттен пара берудің сәті түсті. Өзімді кәдімгідей ел қатарлы толыққанды азамат сезініп, еңсем біршама көтеріліп қалды. 200 долларымды қамдап, ыңғайлап қалтама салып, учаскелік полицей отыратын орынға келдім. Есікті қақтым.

- Иә!,-деген дауысты ести салып, ентелеп кіріп бардым. Шынын айту керек, 200 долларды тапсыруға асықтым.

- Сәлеметсіз бе?

- Амансыз ба? А-а-а, сіз бе?

- Иә, мен ғой. Жағдай қалай болып жатыр.

- Қайдам, әлгі кісі, өзі зейнеткер екен, сотқа арыз беремін деп отыр. Жанжалдасып, жағамды жыртты дей ме.

- Ол енді, әлгі... былай ғой...

Ақша жатқан қалтама қолымды салдым. Жарқ еткізіп суырып алған ыңғайсыз сияқты. Оның үстіне мына полицейдің түсі де сұсты екен. Көзінің астымен ішіп-жеп, сұмдық қатал қарайды. Қалтамнан қолымды шығардым.

- Енді қалай жасаған дұрыс? Өзіңіз қалай ойлайсыз?

- Бәлкім, өзара келісіп қаларсыздар. Тұрмыстық жанжалға жатқызуға болар.

Қолымды қайтадан қалтама салдым. «Мынаны алып, соны өзіңіз бір нәрсе қылыңызшы» десем бе екен. Ол да менің қалтама қарады. Содан соң маған қатқыл көз тастады. «Маған пара бергелі отырғаннан сау ма» дегендей, бір салқын сезікті аңғарғандай болдым көзқарасынан. Қолымды қайтадан қалтамнан шығардым. Жон арқам жыбырлап, терлейін дедім. Пара бергеннің бұндай азапты екенін кім білген. Енді не қылса болады?

- Аға, бұйымтайыңыз бар ма, айтсаңызшы.

Кенет полицейдің жүзі жылып, біртүрлі мейірімді болып кетті. Бұндай адамға пара бермек болған арамдығым үшін жерге кіріп кете жаздадым. Өзімді өзім жек көріп кеттім.

- Жағдай қалай болып жатыр, соны білейін дегенім ғой. Мазалағаным үшін кешіріңіз. Сау болыңыз.

Есіктен шығып бара жатып, оның жас балаша аңырып, таңданып қалғанын байқадым. Бәрінен де ұятын айтсаңшы. Бұндай адамға қалай пара бермек болдым? Дегенмен, үмітімді үзбек емеспін. Пара берудің әлі де бір сәтінің түсетініне сенем.





СҰЛУЛЫҚ

Ол әдемі болатын. Ол айнаға қарап тұрып, өзінің бұл өмірге келу себебі туралы ойлайтын. Егер Жаратушы бұған осыншама сұлулық берген болса, оның жөн-жосықсыз, мақсатсыз болуы мүмкін бе? Мүмкін емес тәрізді. Бұл қазынаның әлдебір, дәретке отырып, жуынбаса кірлеп, настанып кететін еркекке, мейлі, ол әлемдегі ең көркем, ең ақылды еркек болсын, кәдімгі пенде еркектің несібесіне берілуі мүмкін емес. Ол айнаға қарап осылай ойлайтын. “Мақұл, — дейтін содан кейін, — тіпті солай-ақ болсын. Бірақ, қалай?” Мүмкін емес тәрізді. Ол сондай-ақ өзінің, осы мінсіз, сұлу денесінің ажалды екендігін білетін. Сондықтан барынша абайлап жүруге тырысатын. Көшеден өткенде, көлікке мінгенде, жаны мұрнының ұшына келетін. Ешқашан, еш жерде түнге қалып көрген емес. Ол адамдардың түрлі хайуандыққа баратынын, аяусыз екендігін білетін. Ол осылайша ұзақ өмір сүрді. Әдемі қартайды. Содан кейін күндердің бір күнінде әдемі өлді. Оның табиғат шебердің қолынан шыққан мүлтіксіз денесіне сызат түскен жоқ.





МЕНІҢ АУЫЛЫМ

Тоқал тамның алдында тұрған кейуана әжім көмкеріп, тілім-тілімі шыққан алақанымен күннен көзін қалқалады. Саусақтары жуан, икемге көнбейтін тарамыс. Өмір бойы қара жұмыс істегені, аянбай істегені көрініп тұр. Суалған жанарымен қара жолға демін ішіне тартып телміреді. Бір нәрсе қараятын тәрізді. Мал ма, адам ба? Ажырата алар емес. Ернін жалады. Кезеріп тұр жарымағыр. Таң атқалы шайдан өзге нәр сызбағаны түсті есіне. Аяғы қақсап, орнынан тұра алмай қалды емес пе? Автобус келетін уақыт болғанда дәті шыдамады. Тұрды. Күн батып бара жатыр. Ол орамалын түзеп жол жаққа аяңдады. Қытайдың арзанқол орамалы құрғырда жылу да жоқ, сусылдап түсе де береді. Ол жолдың шетіне шығып көзін қайта көлегейледі.

— Жұт жалмағыр, арам қатқыр, қара сайтан, балалардың біреуі ма десем, сен екенсің ғой, қасқырға жем болғыр.

Жолға түсіп алып, бейқам келе жатқан Олжабектің қара танасы екен. Ызалы күбірмен кері бұрылды. Сол жақ жамбасынан төмен аяғы сырқырап әкетіп бара жатыр. Үй сыз ба, әлде жас кезінде сән қуып, жалаңаш жүріп құртты ма білмейді. Биыл суық үйде қыстап шықты. Үш мың зейнетақы неге жетсін? Балалардікі өздерінен артылмайды. Әйтеуір бұған жармаспай өз күндерін өздері көріп жүргендеріне шүкіршілік етеді. Үйге кірді. Сырттан келгенде, үйдегі жаман иіс әсіресе қатты сезіледі екен.

Дәу де болса, Қаратабан, сенен келген пәле бұл, — деді ол, төсектің үстінде үрпиіп жатқан мысықты қағып тастап. Ол жерге “дік” етіп түсіп, “Не болды соншама?” деген кейіппен жақтырмай қарады.

— Көзің шықсын. Көзің шыққыр, сорлы. Балалар жоқ. Өстіп жалғыз қалайын деп таптым ба бес баланы. Өлсем келіп көмуге жарар ма десеңші, шіріктер. Енді қайтейін. Ой, Алла-ай. Аман болсын әйтеуір. Қайтейін.

Төсегіне қисайды. Қараңғылық коюлана бастаған. Үйдің іші суық. Көктем шыққанмен, жер жылына қоймаған кез. Кемпір аш болатын. Сүйектері де удай ашып барады. Бірақ кәрі ана төзімді еді. Күте білетін.





АҚТАБАН

Кішкентай ғана қап-қара күшік болатын. Інім екеуіміз көршіміздің корасына түсіп, ұрлап әкелгенбіз. Әр аяғына біреу аялап аппақ етік кигізгендей екен. Атын Ақтабан қойдық. Ол біздің үйде қалды. Ерке. Аяғыңа оратылып, соңыңнан қалмайды. Кішкентай ит жүрегіне қуаныш толып, қашан көрсең де арсалаңдап жүргені. Содан кейін мен мектеп бітіріп, ауылдан кеттім. Ол туралы мүлде ұмытқанмын. Жазғы демалысқа келгенімде мамам “Ақтабан қауып алмасын. Төмен етектіні көрсе жыны бар. Аулақ жүр” деген. Аулада байланып жатыр екен. Дәу қап-қара төбет болыпты. Сұсты-ақ. Ақырын жақындап “Ақтабан” дедім. Құйрығы қозғалып барып басылды. Мен еркінсіп жақындай түстім. Арт жағымнан жеткен шешем “Ойбай, жолама. Бір жеріңді жұлып алады. Жынды ғой бұл” деп шыр-пыры шықты. Ауыл арасында әйелдерді қауып әбден зәрезап қылғаны көрініп тұр. Ақтабан тарапынан ешбір жақтырмаушылық байқамағаннан кейін мамамды зар қақтырып қойып, қасына жақындап басынан сипадым. Ол қапқан жоқ! Тіпті шалқасынан түсіп, көзін жұмып сипай түс дегендей болады. Апам да аң-таң, мен де аң-таң. Көзі енді ашылған күшік кезінде есінде қалдым ба екен әлде? “Біздің үйдің адамы екеніңді иісіңнен таныған ғой” дейді інім масаттанып. “Жақсы ит – құт”. Ол біздің үйдің бір мүшесіне айналды. Тек мысық тұрақтатпайды. Бас салып, мылжалап өлтіріп тастайды. Не жыны бар екенін кім білсін. Біз мысықты жақсы көреміз. Он екі жыл ішінде талайы өтті ғой. Кейбір ақылдысы, амалын тауып, аман қалады. Түйсігі бос, ақымақтауларының ажалы – Ақтабан. Бірде ауылға барғанымда, үйдегі Ақ мысықтың Ақтабанды әбден мазақ қылғанына куә болдым. Қақпаның кішкентай тесігінен көшеге өтіп кетіп, керіліп тұр. Маңғаз. Ұйқылы-ояу кейіпте. Бер жағында ызадан жарылып кетердей болып Ақтабан жүр аласұрып. Тесіктен өте алмай қор болып жүр. Жөнімен кетер мысық жоқ. Ұзақ тұрды. Мүмкін барлық ағайындарының кегін осылай алған шығар... Мамам “Осы ит емес, адам” деп жиі айтатын. Ақтабан бәрін түсінетін. Үйде қайғы болса, оның да ұнжырғасы түсіп, тамаққа тәбеті шаппай қалады. Қаладан келерде әрқайсымыздың Ақтабанға арнайы базарлығымыз бар. Көздері. Көздері баз бір адамның көзінен мағыналырақ, тереңірек еді. Сөйлеп тұратын. Сол Ақтабан өліп қалды. Он екі жыл жүріп, үйді қорып, барлығымызды жақсы көріп. Байқұс Ақтабан...





ГҮЛЖАМАЛ

Гүлжамал көзін ашқанда, үй қараңғы болатын. Қабырғада ілулі тұрған электронды сағатқа көз салды. Он бір болып қалыпты. Ол терезені ешкімнің ашпағанын түсінген. Көп әрі қатты ұйқыдан солқылдаған басын қолымен қысып, сыртқа беттеді. Далада жаңбыр жауып тұр екен. Су-су Ақтөс әлденеге мәз болып, арсалаңдайды. Ол итті аяғымен теуіп жіберді.

– Кет!

Үйдің маңында да ешкім жоқ тәрізді. Тым-тырыс. Кенет ол бақша жақтан әлдебір дыбыс естігендей болды. Жақындай келе Майраның дауысын таныған.

Балабақшадан тағы қалып қалған болу керек. Жылап отыр. Ол адуыңды адымдап, дауыс шыққан жаққа беттеді. Тұла бойын кернеген күшті дәл қазір әсіресе айқын сезінген. Жасы он төртке толмаған одан мектепте өзінен екі-үш жас үлкен ұлдар да жасқанатын. Түсініксіз мінезінен бе, әлде кескен томардай кесек жартылысынан ба ешқашан жақын құрбысы да болған емес. Шындап келгенде ол қыздарды ұнатпайды. Әлжуаз, не болса соған көз жастарын көл қылып отырғандары. Сонысына қарамай олардың өзі туралы «еркекшора» деп сыпсыңдайтындарын қайтесің. Ақымақтар. Қазір де мына қыздың ботасынан айырылған інгенше боздаған дауысы ызасын келтірген.

– Не болды?

Жылап-жылап қарлыққан үнмен әлденені былдырлай бастаған Майраның бірде-бір сөзін түсінген жоқ.

– Не болды деймін саған?

– Есі-ікті аша алмай отырмын...

– Саған дәретханаға отыруға болмайды деп айтылды ғой. Неге кірдің?!

Майраның жылаған дауысы зарлы шықты.

– Енді отыр осылай. Ашпаймын. Әке-шешең көрсін мына түріңді.

Гүлжамал жаңбырдың суық тамшыларынан қорғанатын жер іздеп жан-жағына қарады. Көзіне еш нәрсе іліне қоймаған соң, назарын қайта дәретханаға аударған:

– Ауызынды жап!

– Гүлжамал, аш-ш-шы...

– Саған айтылды ғой дәретханаға кірме, ішіне түсіп кетесің деп, неге тыңдамайсың?

– Мен і-іші-іне түспеймі-ін...

– Сен бе? Түскенде қалай түсесің!

– Түспеймі-ін!..

Ол есікті жұлқып тартып қалғанда, ескі ағаш дәретхана солқ ете түскен. Бүрісіп бұрышқа тығылған Майраны қолынан тартып орнынан тұрғызды.

– Міне, мына тесікке түсіп кетесің. Алдымен былай аяғың кіреді. Содан кейін белің кіреді.

Жанұшыра тырмысқан кішкентай қыздың қобыраған ұзын шашы аузына кірді. Әсіресе шырқыраған ащы үні ашуын қоздырған. Басын оңай тықты. Содан кейін былш еткен жағымсыз дыбыс, Майраның әлсіз құмыққан үні естілді. Ол кеудесінің ауыр жүк түскендей жеңілдегенін сезінген. Үйге кіріп, теледидарды қосты. Мультфильм көрсетіп жатыр екен. Ол төсегіне қайта құлады.





СУРЕТШІ

Ғұмырын өнерге арнаған суретшінің әр сәті қимылдан тұратын. Ол тоқтаған емес. Кеудесі салқын әуенге толы, ал жүрегін жалын орап жатыр. Ессіз саусақтары шапшаң қимылдап, бояудан ертегі құрайды. Мұңға оранған сұлу күздің ақтық демі, түн құпиясын шашқан шегіртке шырылы, алыстан шақырған әтеш, күн құрғатып үлгермеген балаң шық – бәрі суретші меншігі, суретші әлемі...

Бірде кеудесін кернеген тәтті қайғыдан қажыған ол ұйықтап кеткен. Түс көрді. Аптап дала, құм. Шексіз белестер. Тыныштық. Өзін-өзі жұтып, үнсіз ыңыранған өлі тыныштық. Мұнда еш нәрсе жоқ еді. Айналасына есі кете жалтақтап, тобығынан құм кешіп келе жатқан суретші төбесінен өткен ыстықтан басының айналғанын сезді. Құрғақ тілі аузына сыймай сыртқа шықты. Тыр жалаңаш әлем аспанмен арбасады. Меңіреу құм патшалығы. Суретші оянған жоқ. Оның ендігі мекені осы болатын.





ҚАРИЯ

Үлкен қаладағы сәулетті сарайлардың тасасындағы ескі үйде қалтылдап әрең қозғалатын, аппақ жұқа шашы желкесін жапқан қария тұрады. Оның жалғыз сары ала мысығы болатын. Жұмсақ жүнінің мыж-мыжы шығып қашан көрсең де ұйықтап жататын жалқау, семіз мысық. Мияулағанын немесе әлдебір шалт қимыл жасағанын ешкім көрген емес. Еріншек. Олар елеусіз, ескі үйлерінде екеуден-екеу ұзақ тұрды. Таңертең қолына баянын алып кететін қарт түс ауа нан, сүт, кейде тіпті қаймақ алып оралады. Ал, бір күні күтпеген жерден Қария үйге әлдекімді алып келді.

– Міне, мынау біздің үй, сен де еңді осыңда тұрасың. Қорықпа, қорықпа.

Таң қалған Мысық екі көзін бірдей ашып құлақтарын тікірейтіп алды.

– Міне, мынау Мысық.

Түкке түсінбей қарияға қараған ол оның қолындағы кішкентай жап-жасыл тотықұсты енді байқады. Жан-жағына мұқият зер салып қарап алған құс кенет шиқ ете қалған. Содан соң тағы бір рет, содан соң тағы. Өзі әбден сөзшең екен. Нәзік, бейкүнә үнмен үздіксіз шиқылдайды. Әлденеге қайран қалады. Әлденені жақтырмайды. Ұрсады, күледі ішек-сілесі қатып. Әйтеуір күн демей, түн демей сөйлей береді, сөйлей береді...

Мысық алдымен бұл қай мазағың дегендей Қарияға ұзақ қараған. Оның қалбалақтап біресе жем, біресе су қойып әбігерге түскен кейпін көрген соң мойнын терезеге бұрды. Содан кейін басын бауырына тығып көзін жұмған. "Білгенін істесін". Ал Қария бақытты еді. Түсінен шықпайтын құс бұл. Сөйлейді! Қарияны басқан ізінен қалмай ұшып иығына, төбесіне қонады. Бақытты еді қария.

Осылайша біршама уақыт өтті. Бір күні әдеттегідей түс ауа сүт, нан, жем алып келген Қарияны Үнсіздік қарсы алды. Жүрегі аузына тығылған.

– Тотықұс?! Тотықұс, қайдасың? Мышым, Тотықұс қайда?

Мысық басын да көтерген жоқ.

Ас үй, жуынатын бөлме, дәретхана... Еш жерде жоқ. Кенет қарияның көзі бұрышта шашылып жатқан жасыл қауырсындарға түсті.

– Мысық?

Қалтыраған денесіне ие бола алмаған Қария жерге отыра кеткен.

– Оның не, Мышым? Неге?

Әжім басқан жүзіндегі салаларды қуалап жас ақты көзінен.

– Мышым, оның не?! Оның не? – дей берді қайта-қайта.

Содан соң кенет орнынан тұрды да қатайған дауыспен:

– Сенімен бірге енді тұра алмаймын Шық, үйден! Бар! – деді.

Мысық еппен көтеріліп төсектен секіріп түскен.

— Кет!

Ол ашық жатқан есіктен шыға жөнелді. Артына бұрылған жоқ.

Осылайша Қария ескі де елеусіз үйде мүлде жалғыз қалды.





ҚАТІГЕЗДІК

Сенбі. Төсекте жатып бүгін не істейтінімді ойладым. Тұрамын, шай, телевизор, тағы шай, тағы телевизор, шай, телевизор... Келіншегім базарға кеткен.

Далада көктем. Торғайлар жанұшыра шырылдасып, ашық аспан, жылы күнге қуануда. Көшеге шығып серуендеуге де болады. Бірақ дәл қазір еш нәрсеге зауқым жоқ.

Көзімді жұмып қалғуға әрекет жасадым. Машиналардың сыпырылысқан үні мен терезе маңындағы құстар тіршілігі әдеттен тыс жарқын. Көктем. Кенет Сәуле түсті есіме. Әрине, Сәуле. Нұрға толған жанары, күлкіге толы сөздері осындай мағынасыз сенбілерге мағына беру үшін жаратылған.

Орнымнан тұрып телефон нөмірін тере бастадым.

– Алло?

Кішкентай баланың дауысы.

– Сәулені бола ма?

– Сәуле жоқ.

– Қашан келеді?

Ол үнсіз қалды.

– Алло?

– Сәуле өліп қалды.

– Қалай? Қашан?

– Бәрі оны көмуге кетті. Үйде ешкім жоқ.

Баланың дауысы соншалықты жайбарақат.

Телефон тұтқасын орнына қойып киінуге кірістім. Кеше ғана кездестік. Сап-сау болатын. Әлде машина басып кетті ме екен? Кенет онымен кеше емес арғы күні кездескенім түсті есіме. Бәрібір сап-сау болатын. Көшеге шықтым. Жып-жылы. Ұзақ қыстан соң күннің жылуы сиқыр, ертегі сияқты. Көкпеңбек аспан ентелей төнеді, дүние жап-жарық. Кеудеме кептелген кесек үрей тарқай бастады. Мұндай күні әлдекімнің, әсіресе Сәуленің өлуі мүмкін емес. Кісісі қайтыс болған үйге кішкентай баланы тастап, үлкендер о заманда бұ заман адам көмуге кете ме? Басымды шайқап жымидым. Бәрін Сәуленің өзі істеп отыр. Одан шығады. Үнемі күлкі шашып тұратын жанарын елестеттім. Не деген қыз. Есік қоңырауын бастым.

– Кім?

– Мен жаңа звондаған ағамын.

Ашты. Бес-алты жасар топ-томпақ бала. Ар жағынан ересектеу қыз көрінді.

– Сәуле қайда?

– Өліп қалды.

Тақ-тақ етеді.

– Қашан?

– Кеше.

– Қалай өліп қалды?

– Көп дәрі ішіп, іші ауырып. Ал Сізге мына хатты тастады. Маған ешкімге айтпай, сізге, өз қолына бер деді. Әйтпесе менің түсіме кіремін деді.

Ересек қыздың екі көзі қып-қызыл. Үрейге тола. Тезірек хатты беріп құтылғысы келіп тұр. Тұңғиықтан күлкі бас көтеріп, тамағымды қытықтады. Қабағымды шытып, төрт бүктелген қағазды ашып оқыдым:





Сәлем…

Сол күні сен тым жайбарақат болдың. Жүзіңе көзім түскен сайын жүрегімді у шарпыды. Содан кейін қоштасатын уақыт жетті. "Сау бол" дедім мен. Сен басыңды изедің. Неге осыншама жеңіл қоштастық? Неге көздеріміз түйісіп бір сәтке кідірмеді? Бірде "Маған күз ұнайды" дегенсің. Мен сенген жоқпын. Күздің адамдары сен сияқты емес. Басқа. Сен тым шолақ болатынсың. Тым жеңілтек. Сенің қасыңда өзімді ауыр сезінетінмін. Өмір – мен үшін үрей, құпия. Махаббаттың да бақыттан гөрі қорқынышы, адалдығынан гөрі арамдығы басым. Сенің махаббатыңның... Қазір қайдасың? Мүмкін менің қасымда шығарсың. Таңданған кейіппен қабағыңның астымен қарап отырған боларсың дәл қазір. Онда неге өзімді мұнша жалғыз сезінемін бұл әлемде? Мені ойлайтыныңа сенімдімін. Әрине, ойлайсың. Бәрін қайтару, қайтадан бастау мүмкін болса не істер едің. Тағы да қауырсын кейпіңе еніп жылатар ма едің, әлде менің ойсыз бақытым үшін мұңды қабылдар ма едің. Махаббат мені қатігез етіпті. Сенің өкінетініңді елестетіп күлімсіреймін. Ешқашан ешкім көрмеген көз жасың жанарыңды талай шылайтын шығар енді. Бірақ бұл дүниеден өткен адам оралмайды. Мен оралмаймын...

... Сыртқа шықтым. Күн де, аспан да өз орнында. Көктем де. Өз орнында. Тек Сәуле жоқ.





ТҮЙСІК

Ащы қоңырау қысқа зың ете қалды. Жеңіл басып келіп кілтке қолын созған ол сәл кідіріп, "Кім бұл?" деп сұрады да жауап күтпестен есікті аша салды. Он алты-он жеті шамасындағы ұзын бойлы сары бозбала.

– Сәлеметсіз бе, – дейді.

– Сәлем. Кел, кір.

Түпкі бөлмеге өткен келіншек орамал, қайшы, тарақ алып келді.

– Мында отыр. Қалай кесеміз?

– Қысқа.

Арт жағынан келіп айнаға ойлана қадалған ол ернін тістеді.

– Жейдеңді шеш.

Орнынан тұрып көнбіс кейіппен шешіне бастаған бозбалаға қарап, "егер мен еркек ол кішкентай қыз болса, шешінбес еді" деп ойлады. "Қыз бала он жастан кейін әйел, ал бұлар жиырмаға келсе де сәби".

Мойнын орамалмен жауып, сирек қоңыр шашын кесуге кірісті. Едендегі беймәлім нүктеге қадалған бала үнсіз.

– Мамаң қалай?

– Жақсы.

– Жұмыста ма?

– Иә.

Тағы үнсіз қалды. Тек қалқиған құлақтары ғана қып-қызыл.

– Болды ғой деймін. Қалай?

– Жақсы. Рақмет.

– Бір жері дұрыс болмаса қазір айт. Кейін кеш болады.

– Жоқ. Бәрі дұрыс.

Мойнына жабысқан майда шаштарды қағып, ванна жақты нұсқады. Ол жылы суды қосып басын жуа бастаған.

– Жақсылап шай. Әсіресе мойныңды.

Сыртынан баланың ебдейсіз қимылдарын бағып аз тұрды да, шыдай алмай жанына барып мойнына су құя бастады. "Арқаң да шаш". Арық, қушиған иықтарына жабысқан шаштарды кетірді.

– Болды.

Қолына сүлгі ұстатқан ол дәлізге өтіп, қайшы-тарағын тазалады.

Айна алдында қалған орындықты қайта ас үйге апарып қойды.

– Киініп те үлгердің бе?

– Иә, мен қайтайын, – деді ол.

Тік қарамай көздерін ала қашады.

– Шашынды тарамайсың ба?

– Жоқ, кепсін.

Әйел жымиды.

– Мейлі онда. Өзің біл.

– Сау болыңыз.

– Сау бол. Мамаңа сәлем айт. Ой, тоқта, конфет берейін.

– Жоқ, рақмет. Менде бар.

Бала неге екені түсініксіз қалтасынан конфет шығарып көрсетті. Содан соң жерде шашылып қалған шаштарға көзі түсіп қызарып кетті.

– Еш нәрсе етпейді. Қазір өзім жинап аламын. Сау бол.

Әйел тағы жымиды.

– Сау болыңыз.

Текпешектермен тез секіріп түсіп бара жатып бозбала жүрегін алабұртқан түйсікке ызаланды. Далаға шыққан соң бар күшін салып жүгіре жөнелген.





КЕМПІР

– Алдымен кіші қызым кетті. Он үш жыл бұрын. Ал былтыр үлкен қызымды жерледім. Екі-ақ бала көтергенмін. Екеуі де жоқ енді. Өзім ғана қалдым.

– Немерелеріңіз бар ма?

– Кіші қызымда бала болмады. Ал Липаның ұлы, одан бір қыз, бір ұл шөберелерім бар. Қазір Канадада. Бес жыл болды көшіп кеткендеріне. Шешелерін қойғанда да келе алмады. Жалғызбын. Жалғыз тұрамын. Сексен үшке келіп өстіп жалғыз қаламын деп ойлады дейсің бе.

Жас кезінде әдемі, тіпті сұлу болған тәрізді. Жанары солмаған. Жүзін терезеге бұрып, алысқа қадалып сөйлейді.

Көзіне ұйқы тығылды. Тұрып кету ыңғайсыз. «Қазір жыласа, мына кісі баламның бар екенін біліп қояды» деп ойлады ол. Содан соң пәтеріне кіргізбек түгіл маңынан жүргізе қоймас.

– Шайды ысытайын ба?

– Мен болдым. Өзің ішпесең, әуре болма.

Ол басын шайқап, дастархандағы бос кеселерге қарады.

– Қазір тұрамын, – деді кемпір, – қазір.

Қолын столға тіреп көтерілмек болды да кайта отырды.

– Қазір, қазір.

Ол орнынан тұрып, қолтығынан демемек болып еді, кемпір:

– Өзім. Қазір өзім тұрамын, – деді.

Жақтырмаған сыңайлы.

– Өзіңіз біліңіз.

Дастарханды реттеуге кірісті.

– Немерем телефон соққан. Үйрене алмай жүрмін дейді. Тілі, салты басқа ел ғой. Өзі де жер ортасына келді. Барған соң әйелімен ажырасып кеткен.

– Неге?

– Әй! – кемпір қолын сілтеді, – өздері біледі де. Мұнда тұрғанда да жетіскендері шамалы еді. Андрейдің көзі тая бере ол да қаңғып кететін. Қызып келеді. Телефонмен сөйлеседі. Мені көрмейді, естімейді деп ойлай ма екен. Мен бәрін сеземін.

– Шай құяйын ба?

– Кішкене, бір жұтым ғана. Содан кейін тұрамын. Шаршадым. Жату керек.

– Ал Тамара кайта ішіп кетіпті. Нан ұстап ант беріп еді енді аузыма алмаймын деп. Звондасам, мас болып отыр. Жарайды. Міне, тұрдым.

Шынымен, тырмысып күш жинады да орнынан көтерілді.

– Міне, кеттім. Қолым кақсап әкетіп бара жатыр. Ауа райы бұзылар ма екен. Әсіресе шынашағым жан шыдатар емес.

Әр қадамын абайлап басып, өз бөлмесіне беттеген кемпірдің дауысы алыстап түсініксіз күмбірге айналып кетті. Аздан соң мүлде тынышталған. Жатса керек.

Ол ас үйді реттеп болып өз бөлмесіне өтті.

Ернін тістеп, еппен есікті жапты.

– Кішкентай балапан. Ұйықтамай жатырсың ба? Менің бөпем жыламайды екен.

Жөргектерді ашып астын көрді де көтеріп бетіне басты.

– Тәттісің ғой, кішкентай. Орыс апа мамаға не дейді? Орыс апа Тамара көке ішіп кетіпті дей ме? Тамарасы кім екен орыс апаның? Бізден пәтерақы сұраса не бетімізді айтамыз, бөпем? Ертең ақша беріңдер десе қайтеміз. Сенің көзіңді құрт десе не дейміз? Өлтіреміз дейсің бе? Сен қашан өсіп мамаға көмектесесің?

Мұңая қалған ол кереуеттің үстіне қолындағы үлкен, қызыл бет қуыршақты қойды. Содан кейін ауыр күрсініп шамды сөндірген.





КҮНӘҺАР

Екеуі де үнсіз қалды. Кемпір алдындағы жартылай орталанған табаққа, ал қарама-қарсы орындықтағы түтіккен, сары шаш әйел кесесіне қарады.

– Солай де, енді не істемексің?

– Білмеймін. Сізден басқа баратын жерім, көмек күтер адамым жоқ. Кемпір басын көтеріп оның ар жағындағы нүктеге қадалған.

Әйел қаншама ойлы, тіпті егер мүмкін болса, қайғылы кейіпке енбек болып ернін жымқырса да, көзінің бір сәтке де тыншымайтын қарашықтары көңілді жылтылдайды.

– Сен ақымақ әйелсің. Ақымақтығың құдайдың алдына барғанда Сені ақтап шығады да, тозаққа мен түсемін.

– Енді қайтемін. Құдай өзі алмайды, түрмеге де түспейді. Әбден әккі қу. Өлтіретін болды. Көрген күнімді итке де бермесін. Не істеймін енді...

Көздерінде ессіз ұшқын пайда бодды.

– Жарайды. Ақшаң түгел ме?

– Иә, міне, міне.

Кемпір орнынан тұрып, ыдыс-аяқ толған шкаф тартпасынан бүктелген қағаз алып шықты.

– Мә, күнәһар сорлы. Ыстық тамаққа қосып бер. Бір аптадан соң жаназасын шығарасың. Жымыңды білдірме.

– Әрине, әрине, – деді әйел орауды сөмкесіне салып жатып.

– Рақмет, әжетай, рақмет.

– Жарайды, бар.

Естілер-естілмес дауыспен әлденелерді күбірлеген кемпір оның артынан есікті жауып алды да ас үйге қайта беттеген. Столдың үстінде жатқан ақшаны алып, содан кейін барып шамды сөндірді.





ҚАРҒАЛАР

Қалаға қарға толып кетті. Таңертең көзіңді ашқанда қарсы алатын олардың жағымсыз үні көзің ұйқыға ілінерде де санаңның ар жағында жарыса шулап жатады. Айжан бұл құсты жек көретін. Бірақ елеусіз еніп, қала өмірінің бір шетінен өз орнын алған олардан қашып құтылар жер болмағаңдықтан амалсыз төзуге тура келеді. Содан соң олар пайда болғалы таянған бақытсыздық сезімінен арылу үшін қарғалардың зады жаман еместігіне, оларға тіпті махаббат сезімімен қарайтындығына өзін-өзі иландыруға кіріскен. Кейде жұмыстан шаршап келіп төсекке жатқаннан кейін келмей ығырыңды шығаратын ұйқыны күту мезеттерінде олармен ойша тілдесетін де болды. Сұрақтар қояды, жауап береді. Дұшпаныңды жеңе алмайтын болсаң, ішіне кір, сырын біл дейді. Содан соң өзіңнің әл-шамаңды, оның жеткен шыңын бағалап, қалағаныңды таңдау мүмкіндігіне ие боласың.

Бүгін қыстың соңғы күні. Ауаға көктемнің жылы лебі араласа бастаған. Демалыс болғандықтан үйден ешқайда шыққан жоқ. Есіктің алдындағы кәрі теректі әбден билеп-төстеген қарғалар жақындап қалған көктемді сезінгендіктен болар айрықша құтырды. Топталып алып ұша жөнеліп, біресе сол үйірімен қайта қонақтап шуласа қарқылдайды Терек пен төртінші қабаттағы оның терезесі тұспа-тұс болғандықтан, олардың жағымсыз дауыстары да, жылтыраған қап-қара екі тесік көздері де анық, қол созым жерде.

Оқып жатқан кітабын қойып терезенің алдына келді де, бетін әйнекке тақап сыртқа үңілді. Не деген жиіркенішті, не деген мағынасыз мақұлықтар. Кенет олардың арасындағы ірі қара қарғаның өзіне тесілген көзқарасын сезініп назарын соған аударды.

– Сәлеметсіз бе?

– Сәлеметсің бе?

– Қалыңыз қалай?

– Жақсы, – деді ол қап-қара түйме көзін қысып.

– Неге басқа жер таңдамай, дәл менің тереземнің түбіне ұя салдыңыздар? Мен сіздерді онша ұнатпаймын.

– Қатты ұнатпайсың.

Қарғаның түрі қатқыл, тіпті ашулы болып көрінді.

– Иә.

Ойша берген жауабы күмілжіп кінәлі болып шықты.

– Бізге де сен ұнамайсың.

Бұрылып бөлменің ортасына өтті де, кітабын қолына қайта алды. Шым-шытырық, түсініксіз жазылған тарихи дүние болғандықтан көзі әр жолды мұқият оқығанымен, түкке түсінбейді. Ойының бәрі қарғалар жақта. “Мен де оларға ұнамаймын. Әрине, біреуге жек көрінішпен қарай отырып, оның тарапынан жылу күтуге болмайды ғой. Бірақ қайдағы бір қарғалар...” Содан соң жынданғанда адам осылай бастайтын шығар деп ойлады. Бұл оқиғаның соңы қолына сыпыртқы алып жалаң аяқ, жалаң бас қарғаларды қуу немесе жанармаймен теректің түбіне от қойып, салтанат биін билеу болады.

Ол терезенің алдына қайта барды. Мұз сүңгілер жанұшыра тамшылайды. Күн жылы. Ескі қызыл телефонға қарады. Үнсіз сазарып тұр. Әлде өзім звондасам ба екен деді. Не деймін? Бәрібір дұрыс түсінбейді. Содан кейін телефон тұтқасын көтеріп, нөмірін терген. Ешкім алмады. Үйінде жоқ.

Атамның үйіне барсам ба деп ойлады. Қуанып қалатын еді. Орнынан тұрып, киіне бастады. Дала тамаша болып тұр. Нағыз көктем. Адамдар да жайдарлы, біртүрлі жылы жүзді. Барлығы тойға бара жатқандай асығыс, көңілді. Алдымен дүкенге кіріп, үш-төрт көк шай, темекі алды. Содан кейін аялдамаға беттеді.

Қария есік алдында күн шуақта отыр екен. Бос жіберілген аппақ шашы иығын жабады. Үстіндегі ұзын жең ақ жейдесі тізесіне аз-ақ жетпей тұр. Қара шалбары мен кең қоныш елтірі етігі қарияның сыры кетсе де, сынының кетпегенін, өзін-өзі сыйлайтын және сыйлата білетін тәкаппар рухының куәсі тәрізді. Көзінің айналасын, маңдайын терең әжім басқан.

– Қайдан жүрсің?

– Үйде отырып жалығып кеттім.

– Әке-шешең қалай?

– Жақсы шығар. Оларға барған жоқпын Өзің қалайсың?

– Жаман емес. Кел кір. Келгенің жақсы болды. Шай ішкім келіп отыр еді.

Пеш жанып тұр. Қапырық. Алжиын деген бе деп ойлады.

Қария пеш үстіңдегі шәугімді ашып көрді. Қайнап жатыр екен. Терезе алдыңдағы жайпақ табаққа төңкерілген таза кеселердің екеуін дастарханға қойып, толтырып су құйып алды да, бұрышта тұрған шелектен бір ожау су алып, орталап қалған шағын шәугімді қайта толтырды. Содан кейін екі кесеге шайнектен шай құйды. Айжан дастархан жендеуге кіріскен.

– Тамағың бар ма?

– Иә, кеше көже істеп ішкенмін. Ішем десең бар.

– Жоқ, өзіңе дегенім ғой.

– Мен аш емеспін. Жарайды, жылытып жібер, бәрібір. Қайсыбір тамақ ішіп жүрмін ғой дейсің. Жұмысың қалай?

– Жақсы. Ақырындап.

– Біржан не істеп жүр?

– Білмеймін, ата. Оларды өткен демалыстан кейін көрген жоқпын.

Қария үнсіз қалды. Түрінен ұнатпай қалғаны сезіліп тұр. Әке-шешесінің үйінен кетіп, бөлек пәтер жалдағанында да жаратпаған. Енді қазір олармен аса араласпайтыны үшін кінәлайтын сияқты. Әрине, кәрі адам, бірақ бұның ешкімге міндетті емес екендігін ұғуға болады ғой. Ол не себепті әке-шешесінің алдында өзін борышты сезінуге тиісті екенін түсінбейтін. Жоқ, түсінетін, бірақ осы жерден әлдебір әділетсіздікті сезетін. Не себепті еркін өмір сүруден қысылуға тиіс, неге олармен бірге тұрып, олардың алдындағы “перзенттік міндетін” өтеуі керек. Және барлығын толық бақытқа кенелту үшін жақсы біреуге тұрмысқа шығуға міндетті. Содан кейін сөз жоқ, бір-біріне қонаққа барып, тату-тәтті өмір сүреді. Бір қызығы – оларға маған жарық дүниені көрсет деп жалынған жоқ, өле-өлгенше қарыздар болайын деп келісімге отырған жоқ. Туса, өздері үшін, өздерінің қызығы үшін туды. Ал қалғаны – әркімнің өз ерігіндегі нәрсе емес пе.

Ол атасын жақсы көретін. Қазір де оның қимыл-қозғалысын үнсіз бағып отырған көзқарасынан аталық емес, еркектік бағалауды және өзінің осындай көпті көрген қартқа ұнайтынын сезеді. Сүйсініп отыр. Ол кенет өзін керемет әдемі, сондай жеңіл сезініп кетті.

– Оқитын кітабың бар ма? Берген тарихи еңбегіңе тісім батар емес.

– Тұр ғой анда, – ол қолын төргі бөлмеге қарай сермеді, – шетінен ала бер. Тек қайтарғанды ұмытпасаң болғаны.

Ол жымиды, есіне Бағлан түскен. Оған атасы туралы айтудан жалыққан емес. Мінезін, тұрпатын сипаттайды. Сөйлеген сөздерін, қалжыңдарын қайталап айтады.

Атасының үйінен шыққанда, кеш қоюлана бастаған. Ол пәтеріне тезірек жетуге тырысты. Бағлан звондап қалатындай көрінген кенет. Тіпті ара-тұра жеңіл жүгіріп алады. Мен оған ғашықпын деп ойлады ол. Шынымен ғашықпын. Мен оны сүйемін. Күлкісі келген. Бағланға қатысты айтылғаннан кейін бе, әлде жалпы оның аузынан шыққан соң ба, біртүрлі. Өтірік сияқты. Мен қарға деген құсты шын сүйемін деді не, Бағланды сүйемін деді не, бірдей күлкілі. Мен ғашықпын. Адамдар өздерінің ғашық екендерін, араларындағы нәрсенің басқа емес махаббат екендігін қайдан біледі? Ал басқа деп жүргендерінің махаббат емес екенін ше? Сау сиырдан жаралмағаным бәрібір білінеді деп ойлады содан кейін. Екпіні басылып қалды.

Айжанның әкесі ақын болатын. Мектеп жасынан өлең жаза бастады. Есейе келе бұл әдетінен арылмаған ол гүлден, таудан, жерден ләззат алатын. Лып етіп көрініп көзден тасаланатын әйел сұлулығынан шабыттанатын. Өлеңді түн жамылып отырып жүрегінің қанымен, көзінің жасымен араластырып қағазға құятын. Арал көлінің тағдырына, Семейдегі ел мен жердің күйіне көкірегі қарс айырылып, қаншама жыр жолдарын арнады. Өлеңдерін оқығанда, көзінен жас құйылады. Ал бірде, студенттермен өткен кездесуде жан жүрегін билеген толғанысқа төтеп бере алмай, еңкілдеп жылап жіберген. Оның өмірінің барлық мағынасы, мәні – өлеңі еді. Ерте үйленді. Автобустың арт жағында қалып бара қара жолға тесіліп тұрған қос бұрымы тірсегін соғатын талдырмаш қараторы қыз жиырмадағы ақынның елесіне айналды. Содан кейін оны өзі оқитын институттың дәлізінде қайта кездестіргенде, тағдыр атты алпауыттың қармағына ілінгенін түйсінген. Ойланбай үйленді. Қазір иығына жетер-жетпес қара шашын аздап қырау шала бастаған зайыбына қараса, жүрегін шымырлаған аяныш билейді. Ол өзін кінәлі сезінетін.

Ал бүгін әкесін ойлап оянды. Қала сыртында жападан жалғыз қалған кәрі әкесін. Әйеліне сездірмеуге тырысып, ас үйге өтіп, темекі тұтатты. Содан кейін тоңазытқыштың үстінде дайын тұрған қағаз қаламын алып, стол басына отырған. Әке. Құлағалы тұрған лашық үйде жалғыз қалған әке. Жанарына жас үйірілді. Темекі қысқан саусақтары дірілдеген. Ол алдындағы ақ қағазға әлдене іздегендей үңілді. Содан соң жаза бастаған.

Әкесін жиі есіне алатын. Шалды қала орталығынан үй алғанда жүр деп шақыра алмағаны үшін қапа болады. Ол алдындағы үш шумақ өлеңге тесіліп ұзақ отырды да кенет орнына кілт көтеріліп, умаждап, аузы-мұрны шығып толған қоқыс-шелектің түбіне қарай тығып жіберді. Содан кейін қолын жуып, әйелінің жанына барып қайта жатты. Жазған өлеңі тым солқылдақ, жасық болып көрінген. Қазір оған тек жақсы өлеңдер жазу керек. Ол артындағы жастарды жаман дүниені аямауға баулитын. Гогольды үлгі етеді. Жаман өлең жазбайтын ақын жоқ, бірақ жақсы ақын жаман өлеңді ешкімге көрсетпейді дейтін жиі. Қайтадан әкесі түсті есіне. Жүрегін уқалады. Сыздап бара жатыр.

Жарты сағаттан кейін есіктің қоңырауы соғылған.

– Кім?

– Мен.

Есікті ашып жатып, “кімді айтсаң сол келеді” деп ойлады.

– Амансындар ма?

– Жақсы. Жайша жүрсің бе?

– Жайша. Әлде келуге болмай ма?

– Қайдағыны айтасың, әке. Соншама ерте жүргеннен кейін бір нәрсе болып қалды ма дегенім ғой. Кір.

Екеуі ас үйге өтті.

– Келін ұйықтап жатыр ма?

– Иә, бүгін сабағы түстен кейін. Шай ішесің бе?

– Ішпеймін десем, бермейін деп пе едің?

Ол үнсіз шай қоюға кірісті, дастархан қамдап болғаннан кейін:

– Ана баланы оятайын, – деп шығып кетті.

Аздан кейін төргі бөлмеден дауысы естілген.

– Біржан, тұр, атаңмен амандас.

– М-м-м...

– Тұр деймін саған.

Біржан сүйретіліп тұра бастады.

Қария шынымен немересін сағынған. Үш жасынан бастап әріп танып, көзін ашқалы әкесінің жырын жаттап өскен ол әлжуаз, қорғаншақ. Он екіде дегеннен гөрі жетіде десе, сенерлік. Стол басында отырған қарияға ұйқысыраған кейіппен үнсіз қарайды.

– Амансың ба, батыр Біржан.

– Сәлеметсіз бе?

– Атасымен баласы осылай амандаса ма екен, қол қайда?

Немересі салмақты кейпінен жаңылмай, қол берді. Қанша дегенмен бойы сұңғақ тартып қалыпты. Бірақ тым арық.

Баланың сүйріктей ұзын, балауса шөптей жұмсақ саусақтары қалақтай қолына көмілгенде, елжіреп кеткен. Биыл сексен төртке шыққан оның қасында бұл жасөспірім алып теректің түбінде пайда болған шыбық тәрізді. Тегі бір, түбі бір екені көрініп тұрса да, әл-қуатының кемдігі де сезіледі. Әйтеуір бір тәуірі – өлең жазуға ыңғай көрсеткен емес.

– Атаңа қонаққа неге келмейсің?

Ол шалға қарама-қарсы тұрған орындыққа жайғасып, әкесіне қарады.

– Бұны қайтесің, әлі өз басын өзі алып жүре алмайды. Ер жеткен соң барады ғой. Айжан келіп тұра ма?

Дауысы жарықшақтанып шықты.

– Иә, кеше келіп кеткен.

– Жағдайы дұрыс па әйтеуір?

– Иә, өңі жаман емес.

Атасы кеткеннен кейін Біржан жуынатын бөлмеге барып айнаға қарады. Дауысын қатқылдандырып:

– Атасымен баласы осылайша амандаса ма екен, – деді. Содан кейін есікті жауып, суды қосты да, айнаның алдына келіп қайта тұрды:

– Атасымен баласы осылайша амандаса ма екен. Қол қайда? Содан кейін оң қолын ұсынды:

– Ассалаумағалейкум, ата.

Оянып, ас үйге құлақ түріп жатқан ақынның әйелі қарияның артынан есік жабыла салысымен орнынан тұрған. Жуынатын бөлменің есігін тартып көріп еді, жабық екен.

– Біржан, сен бе? Не істеп жатырсың шық..

– Қазір, мама.

– Мамалап қалғыр, жүгермек, шық, жаныңның барында!

Ол атып шықты.

– Артыңнан суды мен өшіремін бе.

Біржанның жүрегі атойлап кетті. Тағы да қарғай бастай ма деп қорыққан. Ұйықтар алдында құдайдан мен өліп қалмасам екен, мамам, папам, атам, Айжан өліп қалмаса екен деп тілейді. Себебі мамасы қарғаған кезде бұлардың ешқайсысын аямайтын.

Ал ол баласына да, өзгеге де назар салудан баяғыда қалған. Шаршаған. Күні бойы мектепте бөтен балаларды оқытады, өзінің бар білгенін жыл сайын жаңа оқушыларға үздіксіз қайталайды. Ал олар қалай бір-біріне ұқсас! Үлгілісі үлгілісінен, бұзығы бұзығынан қалай аумайды. Істейтін істері де, сөйлейтін сөздері де жылдан жылға қайталанып отырады. Ол бәрінен жалыққан еді. Бір-біріне ұқсас күндер, жылдар. Ол тіпті бір күні бәрінің кенет үзілетініне, тоқтайтынына сенбейтін. Мәңгілік атты тозаққа баяғыда жұтылған жанша күннен күнге өзінің өмірін сүретін. Міндеттерін қалтықсыз орындайтын.

– Шал неменеге келіпті?

– Ауырып жүрмін дейді. Біржанды көруге келген шығар. Жөнін айтқан жоқ.

– Ақша берген шығарсың тағы.

– Еш нәрсе сұраған жоқ.

– Онда Айжан ауызын жауып жүрген шығар.

– Білмеймін.

Ол әйелін жаңа көргендей таң қалып қарады. Дода-додасы шығып түтіккен шашын қобыратып, жұмыртқа қуырып тұр.

– Шашынды тарасаңшы.

Ол қолымен басын сипап өтті де, күлімсіреді. Тым асыра сілтеп бара жатқанын ұққандай. Әйелі осылай күлгенде бұрынғы кішкентай талдырмаш қыздың елесі жүрегін дір еткізетін. Киіне бастады.

– Қайда кеттің?

– Қоқысты төгіп келемін.

Жаңағы жазған өлеңінен тезірек құтылғысы келген, әйелінің шелектегі тасталған заттарды ақтарып қарамайтынына сенімсіз еді себебі.

* * *

Қарияның өзін дімкес сезінгелі бір аптаға жуық уақыт болған. Қара шапанын жамылып, далада ұзақ отырады. Шығып келе жатқан көктем тіршілігін бағады. Емханаға баруға басында зауқы соқпады. Содан кейін жолда жығылып қаламын ба деп қорыққан.

Айжанды күткен. Оның келмей кеткеніне екінші демалыс. Жұмысы болып жатыр ма, әлде басқасы ма әйтеуір ізім-қайым жоғалды.

Кеш батты. Терезені сабалап, жаңбыр жауып жатыр. Иісінен-ақ сезді жылы жаңбыр. Ол көзін жұмды. Бірте-бірте дүние айқындығын, мығымдығын жоғалта бастаған. Адам өмірі – бұтаққа ілініп қалт-құлт еткен жапырақ екен. Ол кенет бұл дүниені қимайтынын түйсінді. Ешқашан фәниге мұншама жармасамын деп ойлаған емес. Уақыт келгенде кетермін дейтін. Дайын болатын. Бірақ қимайды екен. Қимайтыны соншалық өлім туралы ой келгенде кеудесін кернеп бара жатқан уытты ашыныс жүрегін солқ еткізіп басталып, жан-әлемін қалтырата бастады. Өлгісі келмейді. Өлгісі жоқ. Алыста қалған жастық шағынан таныс сезім. Соғыста жиі кешкен күйі. Оның басына осы мен қорқып жатқан жоқпын ба деген ой келді. Өлімнен емес, өмірмен айырылысуға қорқып жатыр. Содан кейін мені алсаң ал, балаларға өмір бер деп ойлады. Менің ғұмырым бітті. Адам өмірі – жапырақ. Мерзімінен бұрын үзілмесе, уақыты жеткенде өзі құлайды. Ойына өмірден ерте озған кемпірі түсті. Жас болды, ғашық болды, бала сүйді, немере көрді. Соғыстан аман келді. Өмір сүрді. Бірақ бұның бәрі өзімен емес өзге біреумен болған таныс оқиға тәрізді. Енді қайтейін деп ойлады ол бала сүйсем. Енді не істейін. Еш нәрсе өлімді ақтамайды. Мың жыл қызық ажал келгенде қанағат болмайды екен. Оның өмірі мына қазіргі күн. Аяқталып бара жатқан жалғыз күн. Кеудесін кеулеп қайтадан ашыныс буды. Тек бір-ақ нәрсе анық. Өлгісі жоқ. Өлгісі келмейді. Оның тұманданып, әлдеқайда батып бара жатқан санасында шексіз үрей мен осы түсінік қана қалған.

* * *

Өлім кезіндегі халықтың жұмылу, ұйымдасу қабілеті ерекше. Бұл жолы да солай болды. Тамақ берілді, көмілді. Содан кейін қалыпты күндер қайта басталған. Бұндай кісі ешқашан болмаған, бұл қалада тұрмаған тәрізді. Дүкендер де, кинотеатрлар да орныңда. Аспан да, күн де. Тіпті Айжан да әдеттегі күлімдеген қалпынан жаңылған жок. Айжан Біржанды әсіресе таң қалдырған. Қонақ тәрізді. Бөтен сияқты. Күледі, сөйлейді. Атасын қойып келгеннен кейін шешесіне көмектесіп үйді жинады, туысқандармен отырып әңгімелесті. Оның ас үйде жалғыз қалған мезетін аңдыған Біржан артынан ақырын келіп:

– Күткен жоқпын, – деген.

Ол селк ете қалды. Содан кейін ашулы дауыспен:

– Нені күткен жоқсың? – деді.

– Мен сені атамды жақсы көретін шығар дегенмін.

– Оны ешкім жақсы көрген жоқ.

– Мен жақсы көрдім.

– Онда қатты жасырғансың ғой шамасы.

Біржан үнсіз қалды.

– Мүмкін мамама жағымпазданып білдірмеген шығарсың?

– Жағымпазданған жоқпын.

Көзіне жас толып шыға келген.

– Еңді маған не істе деп тұрсың? Әкең екеуіңмен бірігіп жылайын ба? Тірісінде маңынан жүрмеуші едіңдер ғой, еңді жақсы көретін болып қалыпсыңдар.

Ол не дерін білмеген. Барлығы рас. Әкесі жылады. Оған ілесіп Біржан да тоқтай алмаған. Бірде мектептен қайтып келе жатып, оны сыртынан көргені есінде. Кең көшенің қақ ортасыңда баяу кетіп бара жатқан қария айналаны толтырып бара жатқандай көрінген. Басындағы қазақы қалпақ пен үстіндегі ақ плащы да өзгелерден бөлектейді. Патша тәрізді. Көзіне сол сәттегі атасының сипаты сиқыр болып көрінген. Бірақ жақындап баруға батпады.

– Жарайды, ренжіме, миым ашып кетті. Ендігі жетпегені сен едің. Өзің кәдімгідей адам болып қалыпсың ғой.

Айжан жымиған.

– Мамамнан аумайсың.

– Ал сен әкемнен аумайсың. Көмектескің келе ме маған?

Атама ұқсайды деп ойлады ол ыдысты мұқият сүртіп тұрған інісінің ебдейсіз қимылдарын бағып тұрып. Атама ұқсайды, бірақ бәрібір әкем болады.

– Біржан, сен өлең жазбайсың ба?

– Жоқ, сен ше?

Айжан күліп жіберген.

Пәтеріне келген соң ол дәлізде ілулі турған үлкен айнаға ұзақ қарады. Шашы қобырап кетіпті. Жинап дұрыстап түйді. Содан кейін кезерген ернін жалады, әлденеден қатты қорыққан адамның түрі сияқты. Көздері шарасынан шығып тұр. Өзінен көзін айрмаған күйі безілдеген телефонның тұтқасын көтерді.

– Селем.

– Сәлем.

– Жалғызсың ба?

– Иә..

– Маған келсеңші.

Бір сәтке ғана үнсіз қалған ол “жақсы” деді. “Қазір”.

Неге келістім деп таң қалды Айжан өз бейнесіне қадалып. Атам туралы Бағланға айтпаймын деп шешті содан кейін. Әрі қарай өмір сүру керек. Шашын бос жіберіп, киімін ауыстырды. Шамды сөндіріп, үйден шықты.

Бағлан жалғыз емес екен.

– Танысып қой, менің жолдасым, бірге жұмыс істейміз.

– Сәкен.

– Айжан.

Сәкен ұзын бойлы, арық жігіт екен. Күлгенде аппақ ірі тістері жарқ ете қалады. Әдемі. Қоп-қоңыр, үлкен көздері тұңғиық, бұлтсыз аспан тәрізді. Адамға жас сәбише алаңсыз қарайды. Оның қасында Бағлан таудан қазір түскен қойшы тәрізді.

– Не істеп отырсыңдар?

– Жай, әңгіме-дүкен құрып. Саған кеш бойы звондап таба алмадым. Содан кейін Сәкенді шақырдым. Не ішесің?

– Сыра.

– Онда мен қазір барып сыра алып келейін. Сендер дастархан жасай беріңдер.

Ол шығып кетті. Бөлмені үнсіздік жайлаған. Құлаққа ұрған танадай тыныштық. Айжан Сәкеннің артынан ас үйге барды. Піскен картопты түсіріп тұр екен. Оны көріп:

– Не жұмыс істейсің? – деді.

– Біздікі есеп-қисап қой. Бағлан айтпады ма?

– Бағланнан сен туралы жиі естимін.

– Сонда не дейді?

– Жақсы қыз дейді.

Күлкісі келді. Электр шамына шомылған бөлме керемет сәнді көрінді. Қазір сағымға айналып кетердей мұнарға бөгеді. Бүгін атам қайтыс болды дегісі келген. Жоқ, бүгін емес, қайтыс болғанына негізінен үш күн, бүгін барып жерлеп келдік. Кеше көршілері көрінбей кеткен соң үйіне іздеп барса, өліп қалыпты. Төсекте жалғыз өзі көрпеге қымтанып өліп жатыр екен. Содан кейін бүгін барып көмдік.

– Не ойлап кеттің?

– Жай, өзімше. Бағлан қайда жоғалып кетті?

– Білмеймін. Жүр дастарханға отыра берейік. Келетін шығар.

Екеуі төргі бөлмеге барып дастархан басына отырды.

– Шарап құяйын ба?

– Жоқ, қазір Бағлан сыра әкелсін.

– Ол келмейді.

Сәкен әдемі көздерін төбеге қарай төңкерді.

– Қалай келмейді? Сыра ше?

– Ішемін десең, сыра тоңазытқышта.

Айжан орнынан тұрып, тоңазытқышты ашты. Шынымен де сыра самсап тұр.

– Ал ол қайда кетті?

– Бір танысының үйіне.

– Жайша ма?

Сәкен бұған тура қарап, жымиған.

– Мен саған сенбеймін.

– Сенбесең, күт. Шарап құяйын ба?

– Ішпеймін.

– Сенбесең, міне телефон, звондап өзінен сұра.

Ол Сәкеннің берген нөмірін терді. Әйел алған. Темекіден қарлыққан, ересек әйелдің дауысы. Орыс сияқты болып көрінді.

– Алло, Бағлан сіздерде ме?

Күмілжіп барып жауап берді.

– Иә, сіз кімсіз?

Үнін ойнақы шығаруға тырысқанымен, ар жағында зіл ғана бар.

– Танысымын. Шақырып жіберіңізші.

Сәлден кейін Бағлан алды.

– Бағлан, сыра қайда?

– Өздерің отыра беріңдерші, мен мұнда бір шаруамен жүріп қалдым. Шыққан соң есікті жауып кетіңдер, Сәкеннің өзі біледі.

Үнсіз қалды. Бағланда да үн жоқ. Содан кейін ақырын:

– Жарайды, – деген.

Тұтқаны қойып, дастархан басына қайта келді.

– Неге?

Сәкенге таң қалып қарады.

– Неге?!

– Ол қазір менің танысымның үйінде. Өмір бір-ақ минутта өтеді де кетеді. Қол қусырып отырғаннан не шығады. Көңіл көтеру керек емес пе?

– Сен солай деп ойлайсың ба?

Көзінен жас аға бастады. Жыламаймын. Осылардың алдында жылаймын ба деп өзін-өзі ұстауға тырысса да, төгілген жасына ие бола алмады.

– Айжан, неменеге жылайсың, саған қандай айырмашылық бар. Бәрібір емес пе?

– Әрине, әрине...

– Жылама.

Айжан бетін басып, көзінен аққан ыстық жасты сүртіп, демін алуға тырысып еді, жас қайта ағылды. Тіпті дауысы шығып кеткен. Ол ішіндегі әлдененің үзілгенін түйсінді. Енді не істеймін деген суық ой шайып өтті басын. Енді қалай өмір сүремін. Көзін қайта сүртті. Ол сыртынан бағып тұрған ажалдың демін осы сәтте әсіресе айқын сезінген. Сәкен оның аузына кесеге құйылған шарапты тақады.

– Мә, ішіп жібер, жақсы болып қаласың.

Ол басын шайқады.

– Керегі жоқ.

Енді не істеймін деп ойлады ол. Содан кейін өзіне аппақ тістерін ақситып күліп карап отырған Сәкенге қарады.

– Неменеге жылайсың? Мен сені түсінбеймін. Әйелдер осы қызық. Онда тұрған не бар?

– Иә, дұрыс. Қайда, мен қазір.

Ол тез шешінуге кіріскен.

Таңертең тұрып, айнаға қарағанда жүзі әлем-тапырық екен. Жылай-жылай кішірейіп, ісініп кеткен көздері тереңнен жылтыраған екі тесікке айналған. Енді не істеймін деп ойлады ол. Бұдан кейін әрі қарай өмір сүре аламын ба? Өмір сүрмегенде, басқа не істеуге болады. Өлу? Атам өлді ғой деген суық ой санасын шаншып өткен. Атам да жоқ, Бағлан мынау, енді не істеймін?

Сәкен де оянды. Айнаның алдында тұрған бұған:

– Шай ішпейміз бе? – деген.

– Жоқ, мен қайттым үйге.

– Бағлан түстен кейін келеді.

– Жоқ, мәселе онда емес. Мен кеттім.

– Телефоныңды тастап кетпейсің бе?

– Бағлан береді ғой, жарайды, сәлем айт.

– Жарайды.

Ол Айжанның артынан есікті жауып жатып, аппақ тістерін жартылай жалаңаштап сыңар езулеп күлді.

Күні бойы жауған жаңбырдың соңы, жапалақтаған қарға айналды. Ол дүниенің астаң-кестеңі шығып, бүкіл әлемнің опырылып кетуін тілеген іштей. Жер сілкінсе, су тасқыны болса, бүкіл қала жер астына сүңгіп, орны тегістеліп қалса. Дәл қазір ешкімді аяйтын шамасы жоқ еді. Әкесі де, шешесі де, бауыры да кетсін. Егер дәл қазір әлдене болмаса, дүние өзінің жайбарақат немқұрайлығынан жаңылмай осылай безеріп тұра беретін болса, өзінің көзсіз жек көрінішіне өзі уланып өліп кететіндей көрінген. Бірақ жан бермек оңай ма?

Осы сәтте, кеудесін кернеген ызаны дәрменсіздік ауыстырған кезде кішірейе бастаған. Содан кейін ашық тұрған желдеткіштен ұшып шығып, теректің бұтағына қонақтады. Жеп-жеңіл, мағынасыз қара құс. Жан-жағына таңданып қарап алып, тұңғиық көкке қарай қарқылдап ұша жөнелді. Ауадан жақын қалған көктемнің демін сезген себебі.





ҚОҢЫР ӘУЕН

Мен бұлбұлдың сайрағанын ешқашан естіген емеспін. Естіген күннің өзінде қасымда оның басқа емес бұлбұл екенін түсіндіретін адам болмаса, танымасым анық. Бірақ маған бәрібір бұлбұл ұнайды. Әбден жауыр болған, ғасырлар бойы айтыла-айтыла ескірген атағымен, әсіресе мен үшін беймәлімділігімен.

Қазір де үйдің алдындағы ашық дәлізде отырып, тың тыңдаймын. Ауыл кеші. Айтып жеткізу мүмкін емес бейқам ауыл кеші. Тұнық ауа ұйыған сүттей қою, таза. Шетінен қасықтап алып, жей бастағың келеді, тәбетіңді ашады. Әлде жота жақтан самал жел әкеліп, шашып тастаған жусанның қышқылтым иісі араласқаннан кейін бе. Түсініксіз.

Кеш батып бара жатыр. Көрші үйдің шатырына қонақтаған қараторғайлардың үні тіпті құйқылжый түсті. Бірінен бірі асырғысы келетіндей. Табиғаттың ән сайысы өтіп жатқан тәрізді.

Мен осылай өмір бойы отыра алатын сияқтымын. Егер кеш бітпей, мәңгілікке созылса, мен отыра берер едім. Кенет қақпаның сыртынан аяқ тықыры естілді де:

– Жанар!, — деген дауыс шықты.

– Кіре бер, Балнұр, кіре бер.

– Ақтабан жоқ па?

– Жоқ, байлаулы. Кел.

Қақпаның есігі ашылып, артынша Балнұрдың өзі де көрінді. Ол шапшаң жүреді. Біршама қашықтықтағы менің қасыма лезде жетті.

– Қараңғыда не істеп отырсың. Шам жақпайсың ба?

– Шам жоқ. Электрик келіп өшіріп кетті.

– Ақшасын төлемеп пе едіңдер?

– Төлемеппіз.

Ол тағы шапшаң сөйлейді. Сөйлегенде ерні-ерніне жұқпайды, сондықтан оның аузынан шыққан сөздер, тіпті сөйлемдер тұтас, өте ұзақ бір сөзге айналады. Балнұрдың не деп тұрғанын түсіну үшін оны білу керек. Жай білу аз, оның миын, ойлау жүйесін, басынан бастап, жеткен жеріне дейін толық меңгеру қажет. Мен оны сөзсіз білемін. Сондықтан енжар, еріншек күйімнен ажырамай-ақ сөйлесуге қабілеттімін.

– Ақмарал бір жарты қоямын дейді.

– Ненің құрметіне?

– Сен келді деп айттым. Өзінің де ішкісі келіп жүр ғой деймін. Жанар екеуіңе бір жарты қойып беремін дейді.

– Қайда?

– Өзінікіне. Ет асып жатыр. Кеттік.

Ойланып қалдым. Әрине, кеш керемет болып тұр. Ішсең сөзсіз сиқы кетеді. Ауылдан, сонша уақыттан бері бір келген ауылдан ләззат алу былай тұрсын, ертеңгі күн өмір үшін жанталас күреске айналады. Мына кеш пен қараторғайларды қиып кету де оңай емес. Екінші жағынан, мен ауылға күнде келмеймін. Балнұр мен Ақмаралды, бала кезімнің, жасөспірім кезімнің естеліктерін енді бес жылдан кейін бір-ақ кездестіруім мүмкін. Әрине, бұл соншалықты қайғылы жағдай емес, бірақ, дегенмен...

– Дәл қазір баруымыз керек пе?

– Енді қашан барайын деп едің?

“Бәрі дұрыс” деп ойладым. “Бас істеп тұр, тек ми жоқ” дер еді менің бір танысым бұл жағдайда.

– Онда, кеттік, — дедім, — тек есікті жабуға мұрсат бер, Балнұржан, есікті жабуға.

Ақмарал қазан жақта жүр екен. Ебдейсіз денесі, икемге оңай көнбейтін тарбиған саусақтары, қара қошқыл сипаты — барлығы сол қалпы. Өзгермеген. Тек ересек тартып қалыпты. Кекеселеніп.

– Сәлем, Ақмарал.

– Сәлем!

Екеуміз құшақтасып, сүйістік.

– Отыра беріндер. Мен қазір.

– Тамақ қашан піседі?

– Қазір қайнады.

– Әкең қайда?

– Бүгін болмайды. Ақмырзанікіне кеткен.

Ақмырза - Ақмаралдың ағасы. Көрші ауылда тұрады. Қып-қызыл маскүнем. Ертерек кезде ішіп келіп мені айналдырмақ болғаны бар. Бірақ, менің қазына-байлықтан кенде емес сөздік қорыммен танысқаннан кейін, есін жинап, ұзақ отырьп қалды да, айуандықпен адам өлтірген азаматтың Қылмыстық Кодекс бойынша бас бостандығынан айырылатыны туралы ойлады білем, енді өз тарапынан өзінің сөздік қорымен егжей-тегжейлі таныстырып жайына кетті. Монша деген сөз балалық шағының еміс-еміс естелігіне айналған, өзінің саналы өмірінің жартысынан көбін араққа құрбан қылған жанның жайына жоғалғанынан мойнымның ауыр жүк түскендей жеңілдегенім рас, бірақ мені жай кетпей, біршама уақыт көңілсіз ойға батырып кетті. Жаныма батқан нәрсе — еркек пен әйел арасындағы әділетсіз айырмашылық болған еді. Не себепті ең соңғы ақымақ еркектің мәртебесі өзіңнің жылдар бойы жинап, шашау шығармай күтіп пайдаланатын сүйікті сөздік қорыңның ең жауhарларын бетпе-бет пайдалануға келгенде үстем болады. Не себепті мен белгілі бір сөз тіркестерін дәл сол екпінмен, дәл сол мағынада қолдансам, күлкілі де, Мұхит қолданса, орынды ақылға сыйымды көрінеді? Сол жолғы жүрегіме түскен жара қайтадан сыр беріп, біршама жабырқап қалдым.

– Қыздар, арақ ішпейміз бе?

— Иә, бастай берейік, — деді Балнұр мені қостап, — Ет піскенше қай заман.

— Столдың астында тұр. Алып аша беріндер.

Ақмарал дастархан басына қайнаған шәугім мен шәйнекті әкеліп қойды. Барлығы заңды. Қонақ келсе, шай ішу керек. Және арақ ішу керек. Екеуі қатар, бір-біріне бөгет жасамай жүре береді. Біздің ауылда.

– Күйеуден хабар бар ма? — деп сұрадым Балнұрдан.

– Иә, өткен аптада балаларға келіп кеткен.

– Сенікі ше?

Енді Ақмаралға бұрылдым.

– Менікінен хабар жоқ.

– Бекершілік істедің, кетпей қою керек еді.

– Ұрды ғой ол мені.

– Шыдау керек еді.. Кімді кім ұрмайды, — деді Балнұр босап қалған стаканын дастархан үстіне қойып жатып.

– Иә, — дедім мен де, — Сені балаларыңмен қосып үйге қамап, сыртыңнан от қойған жоқ қой.

– Менің балаларым жоқ, — деді Ақмарал қарсы дау айтып.

– Жаратқан Иеңе мың да бір рақмет айт.

– Бекер олай дейсің, — деді Балнұр, — балалардың болғаны жақсы. Ал Жақсылық ішпесе, жақсы адам. Балаларды жақсы көреді..

– Үшеуін бірдей жинап-тернеп сенімен қосып өртеп жібермек болғаны үлкен махаббаттан екен ғой. Кешір. Қайдан білейін.

– Қатты бала туғым келеді, — деді Ақмарал алысқа қарап, — енді менің балаларымның болуы үшін ішейікші.

– Қанша балам болса екен дейсің, — деді Балнұр.

Бірақ бұл оның аузынан төрт-бес әріптен тұратын ел естіп, көз көрмеген сөз болып шықты. Әлдебір жеңілтек сезім жетегінде үйге кіріп кетіп, сыртқа қарай ұмтылған сайын әйнекке соғылатын шыбынның ызалы, күйінішке толы ызылындай әлдене.

Бірақ Ақмарал екеуіміз тосылған жоқпыз. Ол тіпті:

— Үшеу, — деп жауап берді.

— Мәссаған, — дедім мен. Таң қалғаным сонша ернеуіне жетіп шүпілдеген арақты қалай түбіне дейін ішіп жібергенімді сезбей қалдым. Есімді жинағаннан кейін Ақмаралға белгіл бір мағынаға толы көзбен қарап ұялтуға тырысып көрдім.

– Олардың барлығын қалай асырайсың? Зейнетақыңмен бе?

Ақмарал екінші топтағы мүгедек болатын. Тұрақты зейнетақысы бар. Ақыл-есімен байланысы. Бірақ, шындап келгенде, ол соншалықты дәрежеде есуас емес. Тіпті кейде маған мүлде есуас емес болып көрінеді. Кейде. Ал қазір сол “кейденің” елес, түс болмағанына күмәнданып отырмын.

– Серіктің де зейнетақысы бар ғой.

Серік оның күйеуі. Болған. Ол да Ақмаралдікі тектес зейнетақы алады. Бірақ, кезекті қан төгіс майданнан кейін әкесінің үйіне кетіп қалған Ақмаралдың артынан “жаздым, жаңылдым, ит болыппын” деп келмеді. Ал Ақмарал сол жолғы өзінің қызбалығы үшін өкінеді. Білемін. Өкінеді.

– Ажырасқандарыңа екі жыл болды ғой. Егер сен үш бала тусаң, оның өз қатыстылығын мойындайтынына сенімдісің бе?

Мен тілімнің күрмеле бастағанын сездім. Сондықтан Ақмаралдың түкке түсінбегендігіне таң қалмадым.

– Мен онымен ажырасқан жоқпын.

– Олай болса, сендердің балаларың үшін ішсек ішейік.

Қайта құйып оның болашақ балалары үшін іштік.

– Қыздар, маған сендер алқаш болып кеткен сияқтысыңдар.

– Тағы бір бөтелке бар, — деді Ақмарал.

– Балнұр, сенің бала-шағаң кіммен қалды?

– Өздері. Үлкенім жетіде ғой. Өзі қарай береді.

– Екіншің ше?

– Үште.

– Үшіншің ше?

– Екіде.

– Аттары кім?

Кенет Ақмарал жылай бастады. Серікке деген сағынышы, бала, үш бала туу туралы арманы көзінен жас болып шыққан.

– Ақмарал, жыламай тұра тұр. Сен әлі бізге тамақ беруге тиіссің.

– Мен Жолдыбайды жек көремін, — деді ол өксіп.

Жолдыбай оның әкесі. Өмір бойы қой баққан, ауданға белгілі құрметті адам. Бірақ шынымен де Ақмаралға нашар қарайды. Киімі тоз-тоз, үнемі осы үйдің басыбайлы күңі сияқты, отымен кіріп, күлімен шығып жүреді. Адам екен демейді. Әкесі де, бауырлары да. Ешкім. Шешесі қайтыс болғалы ешкім.

– Мен Жолдыбайды жек көремін, — деді ол енді дауысын қатты шығарып жылап, — мен оны өлтіремін.

Балнұр екеуіміз үнсіз қалдық.

– Мені күйеуіммен ажырастырған сол. Мен оны жек көремін.

Ақмарал ұзақ жылады. Балнұр қазан-ошақ жаққа өзі барып, етті түсіріп, нанымен алып келген соң ғана тоқтап, екінші шөлмекті аша бастаған. Барлығымызға қайта құйып шықты.

Мен ішімдегі әлдененің мұңлы күйге еніп, еңсесі түсіп кеткенін сездім. Домбырадан төгілген қоңыр әуен сияқты. Енді менің жылағым келе бастады.

— Қыздар, барлығымыздың бақытты болуымыз ішейікші..

Ақмарал стақанын сүлесоқ созды, ал Балнұр керісінше ширақ соғыстырған. Ол жалпы шапшаң адам. Көзіңді ашып-жұмып үлгере алмайсың, Тез. Іштік.

– Қайтайық, — деп орнымнан тұра бастадым.

– Қона салсаңдаршы.

– Мен балаларыма барайын. Аяжанның түнде оянатыны бар еді.

— Ал мен өзімнің үйіме барайын. Ертең апамдар келеді, — дедім мен Балнұрдың сөйлеу мәнеріне салып.

— Мейлілерің.

Далаға үшеуіміз бірге шықтық. Түн. Ауыл жым-жырт. Сағат төрт-бестер шамасы болар. Осы кезде бұлбұл сайрауға тиіс деп ойладым.

– Қыздар, ауылда бұлбұл бар ма осы?

Олар жауап берген жоқ. Әлде мен дауыстап сұрамадым ба екен. Білмеймін.





МАХАББАТ ТУРАЛЫ

Азамат

Үйдің ішіндегі дүниелердің сұлбасы бірте-бірте айқындала бастаған. Анау теледидар, оның қасында кішкентай болып қарайған бейнемагнитофон. Қабырғадағы батып бара жатқан күн бейнеленген сурет те қарауытады. Гүлімнің деміне құлақ түрді. Біркелкі тыныстайды. Түні бойы осы дем алысынан жаңылған жоқ, тіпті қыбыр етіп қозғалған жоқ. Кішкентай бала тәрізді. Аударылып жүзіне үңілген. Ұйықтағанда үйренішікті, әдемі жүзі қатқылданып кетеді екен. Тырысып, қабағы түюлі жатыр.

Азамат жастығының астындағы сағатын алып қарады, бес жарым. Ерте. Гүлім жеті-сегізсіз оянбайтын шығар. Ол қайтадан терезеге бұрылды. Орнынан тұрып жүргенге де ыңғайсызданады. Қасындағы келіншектің қалай қарайтыны белгісіз. Бұның орнында Майра болса деп ойлады. Оятып алатын едім, шай қойдырар едім. Не қаласам, соны істер еді. Бірақ Майраның деңгейі басқа. Ол әдемі емес, оның қызметі жоқ, қызметі ғана емес жоғары білімі де жоқ. Ол көп нәрседен хабарсыз. Көзін жұмды. Басы зеңгіп, шыр айналып бара жатыр. Ұйқысы келіп жатыр. Ұйықтай алмасын тағы біледі.. Гүлімнің қасында ұйықтауға үйренері, үйрене алмасы белгісіз. Екеуінің кездесе бастағандарына екі апта болған. Бірақ үйіне бірінші рет қонып отыр. Қайтадан деміне құлақ түрді. Оған жеңіл тыныстайтын әйелдер ұнайтын. Жеңіл тыныс — тазалықтың, бейкүнәліктің белгісі сияқты. Ол қайтадан Гүлімнің жүзіне үңілді. Қою қоңыр шашы шашылып, көрпені иегіне дейін көтеріп қымтанып алыпты. Бірақ беті бір уыс болып, ауыр жұмыс істеп жатқан адамша түйіліп кеткен. Маған дейін қанша адамы болды екен деп ойлады. Содан кейін көзін қайтадан жұмды.

Тағы екі сағат шыдау керек. Артық қимылдауға да батпайды. Баласы келгенде не істер екенбіз деп ойлады. Бірақ оның бір есебін табатынын тағы біледі. Кенет қасындағы келіншектің қозғалғанын сезді де көзін жұма қойды. Демін бірқалыптап, терең тыныстай бастады. Гүлім басын көтеріп, бұның жүзіне аз-кем үңілді де, орнынан көтерілген. Азамат оның қозғалысынан мазаланған кейіппен көзін ашты.

– Қайырлы таң! Оятып жібердім бе?

Жүзіне күлкі үйіріле қалған Гүлім ақырын еңкейіп ернінен сүйді. Ол оған құшағын жайған.

— Тұрамыз ба?

– Тұрайық. Қазір шай қоямын.

Халатын жүре киген ол жуынатын бөлмеге қарай беттеді. Азамат үстінен ауыр жүк түскендей жеңілденгенін сезінген. Ұйқысыз түн, жаңағы таң атқыза алмай қиналғаны - жағымсыз түс қана тәрізді. Үйдің ішінен тазалықтың иісі шығады. Дүкеннен жаңа сатып алған киімде болатын су жаңалықтың иісі. Өмірдің, барлық адамдардың кереметтігіне күмән келтірмейтін ерекше жайма-шуақ күйге енген ол көңілденіп кетті. Барлығы бір түйір шаңсыз тап-тұйнақтай.

Орнын тұрып киінді де ас үйге кірді.

– Жұмысқа қаншада жиналамыз?

– Мен ылғи сегізден кете шығамын. Сонда тоғызда тура жетемін.

– Бөлек барғанымыз дұрыс шығар.

– Иә, — деді Гүлім, — Бөлек барғанымыз дұрыс.

Екеуі де үнсіз қалды. Азаматқа Гүлімнің тағы бір қасиеті — тамаққа ұқыптылығы ұнайтын. Дастархандағы барлық тағамның ерекше бөлек сүйкімді дәмі бар, тіпті құйған шайынан айрықша бап сезіледі. Тарамай-ақ түйреуішпен немқұрайлы қыстыра салған шашының өзінде әдемілік бұғып жатыр. Не деген әйел деп ойлады. Бұндай әйелді тастап жүрген не қылған еркек. Әлде өзі кетті ме екен? Момақан ғана отырған Гүлімге қарады. Күйеуімен ажырасқанын ғана біледі. Жөн-жосығын сұраған емес. Білгісі де келмейді.

Шайдан кейін екеуі жататын бөлмеге қайта оралды.

Әлемге күз келген. Азамат бұрын күзді ұнататын. Тіпті қатты ұнататын. Оның қысқа ғана ғажайып ғұмырының бір сәтін де рәсуа еткісі келмей, далада ұзақ жүретін. Таң атпай саябақта қыдырады, ал түнде, ағаштар мен үйлер үйреншікті болмысын жоғалтып, өзге сағым кейіпке енетін түнде күздің иісімен тыныстайтын. Аяқтың астындағы жапырақтардың күбірлесіп, қимылдасып, өз тірлігінің мәнін сыбырлап қалуға тырысқан қарбаласына құлақ түретін. Ал осы жылы күздің тезірек өтіп кетуін қалай бастады. Күздің, өлілер мерзімінің.

Бүгін де алтын күз өзінің маужыраған күйіне өзі ұйып, тамылжып тұр. Үңілген сайын түпсіз құрдымына тарта беретін сайтан қасиетін сүлесоқ сабырлықпен, немқұрайлықпен бүркемелейді. Олар үйден шығып аялдамаға беттеді. Азамат қасындағы келіншекті көз қырымен бағып келеді. Бойы бұның иығынан төмен кішкентай ғана келіншек. Екеуі қатар жүргенде одан әлдеқайда жас көрінеді. Қыздай.

– Онда былай істейік, — деді, Гүлім, — мен қазір келген автобусқа мініп кете беремін. Ал сен келесісімен кел.

– Келістік.

Гүлім бұның қимас кейіпке енген жүзіне қарап, күлімсіреді..

– Содан кейін жұмыста кездесеміз. Менімен амандасуды ұмытпа.

– Жарайды.

– Онда мен кеттім.

— Мақұл.

— Азамат, маған олай қарамашы. Әйтпесе бәріне қолды бір сермеп, үйге қайтамыз.

Тоқтаған автобусқа жеңіл жүгіріп еніп кеткен Гүлімнің соңынан қадалған Азамат автобус өзінің жүрегін алып бара жатқандай сезімде қалды. Өңешінен суырып, қан-жоса етіп алып бара жатқандай.

Кешке, жұмыстан соң Гүлімнің үйіне телефон шалған.

– Сәлем.

– Сәлем, — деді ол өзінің әуезді үнімен.

– Не істеп жатырсың?

– Отырмын. Ауылдан әкем келді.

Азаматтың көңілі су сепкендей басылды.

– Бүгін кездесе алмаймыз ба?

– Жоқ. Қалай кездесеміз.

– Маған кел.

– Сенің әпкең бар емес пе?

– Жоқ. Бүгін үйде болмайды.

Әпкесі танданып қарады. Азамат оның көзімен кездесуден қашып, қабыраға бұрылған.

– Кіммен сейлесіп отырсың?

Әпкесі әдейі айғайлап, шатақ дауыспен сұраған. “Үндеме” деп ымдады.

– Әлгі салдақы ма?!

Гүлімге де естілген болу керек, ол:

– Әуре болма. Әкем кеткеннен кейін кездесеміз. Әлі уақыт бар ғой, – деді жылдам, — Жарайды, сау бол.

– Сау бол.

Телефон тұтқасын қойғаннан кейін әпкесіне бұрылды.

– Сенің шаруаң қанша? Менің өміріме неге араласасың!

– Қалай дәтің барады, ұятсыз! Жеті түннің ішінде мені қайда шығарып жібергелі отырсың?

– Ешқайда да бармай-ақ қой! Болды бәрі!

Әпкесінің көзі жасаурап бара жатқанын байқап, далаға шығып кетті. Күз.

Жылы күз. Жапырақтардың ауада қалқыған ыстық қышқылтым иісінен жүрегі айныды. Гүл сататын қыз дүкен алдында темекі тартып тұр екен. Ол да бір тал темекі алып, үйдің артындағы саябаққа барып отырды. Бүгін оны көрмесем, бір бақытсыздық болады деп ойлады содан соң. Жылдам аялдамаға беттеді.

Ықшамаудан жаққа жүретін автобусқа мінгеннен кейін барып жаны жайланды. Бірақ автобустың жүрісі тас тиеп алып, жолсызбен келе жатқан трактордың жүрісіндей екен. Жүргізушінің әке-шешесін ғана емес, барлық таныс-тамырларын да түгендеп шыққан.

Тоғыз қабат үйден оның терезесін тез тапты. Шам жанып тұр. Әкесі баласын алып келген шығар деп ойлады. Гүлімнің он бір-он екілердегі ер баласы болатын. Ішін жағымсыз толқын шайып өтті. Содан кейін жетінші қабатқа лифтімен көтерілген ол қоңыраудың шоқтай қызыл түймесін басқан. Жаңғырған ащы үні есіктің ар жағына өтіп, әлдебір жұмсақ затқа барып соғылды да, соның ішіне жұтылып кетті. Үнсіздік. Қайта басты. Содан кейін барып аяқ тықыры естіліп, Гүлімнің “бұл кім?” деген дауысы шықты.

– Су құбырын тексеремін.

Үнсіздік.

– Кешіріңіз, аша алмаймын.

– Гүлім, бұл мен ғой, Азаматпын.

Аз ғана үнсіздіктен кейін Гүлім қайтадан:

– Кешіріңіз аша алмаймын, — деді.

– Неге?

– Кетіңіз.

Ар жақтан еркектің дауысы шықты. Сөздері анық естілмейді, Шамасы “кім” деп сұраған болу керек, Гүлім “білмеймін” деді, содан кейін қайтадан:

– Кетіңіз, — деген.

Азамат төмен қарай текпешекпен түсті. “Бәрі бітті” деген ой ғана қалды санасында. “Қайдан ғана келіп едім. Осыны естуге асықтым ба? Осыны білуге асықтым ба?”. “Бекер болды” деп ойлады қайтадан. “Келмей-ақ қою керек еді”. Жүрегі суылдап, кеудесіне симай өрекпіді. “Әрине, әрине, оның біреуі бар. Маған дейін ешкімінің болмауы мүмкін емес қой. Не деген екіжүзді оңбаған. Әйелсымақ, анасымақ. Ұятсыз”. Есіне екеуінің кафеге барғандары түсті. Тапсырыстарын қабылдап, кері бұрылған даяшы жігіттің артынан қараған Гүлімнің жанарына кездейсоқ көзі түскен. Қазір сондағы жүзін қайта елестетті. Түршігіп кеткен. Көзқарасынан жыртқыштық бағалау көрген сонда. Қаперсіз жайылып жүрген тірі жемтігіне қанға толған көзін салған жыртқыш аңның жанары. Мүлде есінен шығып кетіпті. Қалай ұмытты десеңші. Содан-ақ күдіктенуге, содан-ақ білуге болатын еді ғой.

Жолға шығып, аяддамаға келіп тұрды. Миының шаршағанын сезген.

Тоқтаған көліктің бағытына қарамастан мағынасыз кейіппен мініп, алдындағы автобустың ішіне қарай шапшаң жұтыла бастаған қара жолға қарады да, дәті шыдамай бұрылып кетті. Оның басына көлік жүргізетін адамдардың бәрінің ақыл-естері сау емес шығар деген ой келді. Әйтпесе қалай қорықпай жансыз темірге отырып, ешбір қаперсіз осыншама жылдам жүруге болады? Содан кейін айналасына көз салды. Қаншама адам. Жаңа ғана кіріп, дереу корылға басқан еркек пен әндетіп келе жатқан баладан өзгелерінің бәрі үнсіз отыр. Соған қарағанда төбеде талай сандырақ ойлар қалқып жүрген шығар. Жүрегі айныды.

Баланың ауызы жабылмай қойды. Аса кішкентай да емес сияқты. Есі кіріп қалған бала, бірақ сыртқа бейқам көз тастап әлдебір әуенді айтып тауысатын емес. Кідірмейді. Басынан бір қойса деп ойлады ол. Мына адамдардың бірден калай шу ете қалатынын елестетіп жымиды.

Қала сыртына шыққан автобус қайда екені белгісіз ұшып бара жатыр. Азамат жолдан түсіп қалып, қайтадан қалаға қарай аяңдады. Барлық назарын өз адымына аударған. Санап келе жатыр. Қалаға жеткеннен кейін жолдан машина тоқтатып, үйіне келді. Сағат төрт жарым болыпты. Ол ақырын есік ашты. Тас қараңғы. Бірақ әпкесінің ұйықтамай жатқанын сезді. “Бұған не керек?” деді ішінен. “Өз-өзінен шала бүлінеді, бір нәрсе талап етеді, өмір сүруге үйретпек болады. Одан да өзі байға тимей ме”. Тұңғиықтан ұятқа ұқсас бір нәрсе оянып, жүрегін шым еткізген. “Шын ғой, — деді ол бәсеңсіп, — Гүлімде несі бар”. Ақырын өз орнына барып жатты. Бағанағы үрей қайта бас көтерген. Оны енді қайтып көрмеймін деген үрей. Бірақ таңертең Гүлімнің өзі телефон шалған.

– Не болды, кеше неменеге келдің?

– Сені көргім келді.

– Мен саған үйде әкем бар деп айттым ғой. Өзің білесің үлкен кісілердің кандай екенін. Мені әлі жасөспірім қыз деп ойлайды.

– Түсінікті.

– Ренжіп қалдың ба?

– Жоқ. Қашан кездесеміз?

– Бүгін шығар, – деді ол дауысына күлкі араласып, — жұмыста кездесеміз ғой.

Гүлім

Телефон тұтқасын қойғаннан кейін, жұмысқа жинала бастадым. Бүгін шынымен де әкем келуге тиіс болатын. Абылайдың жазғы демалысы аяқталады. Үйге қайтады. Қара көлеңкеленіп, тыныш қана мүлгіген үш бөлмелі пәтерде елес құсап, дыбыссыз жүріп киіне бастадым. Жұмыста еркекпен алғаш байланысқандықтан ба, күнде көңілім күпті. Әрине, түр-әлпетіме, киім киісіме баса көңіл аудара бастадым. Бұрынғыдан да мұқият, үйлесіммен таңдауға, күтінуге себеп, ынта пайда бодды. Және бастысы мұқият таңдағаныңның, тырысқандығыңның білінбеуі. Айнаның алдына келіп тұрдым. Жұмыстағылар сезе бастаған тәрізді. Қайдан, қалай? Түсініксіз. Жымидым. Уақыттан қатігез не бар? Міне, мойным сыр бере бастады. Жұмыр тегістік жоқ, майда әжімдер пайда болған. Өзгеден жасырғанмен, өзіңді қалай алдайсың. Қолым да сіңірлері шығып, сұрықсызданып бара жатыр. Бұрынғы балғын, жұмсақ саусақтарым қайда? Шашымды тарадым. Қою, жылтырап тұратын ұзын шашымды. Бар байлығымды. Қазір бұны да айына бір рет бояу керек. Ақ түсе бастады. Қартайған соң өмірдің қажеті қанша? Тездетіп үйден шықтым. Көшеде кездескен еркектердің барлығы әдеттегідей назар аудара бастаған соң ғана жүрегім орнына түскен. Әлі төрт-бес жыл уақытым бар. Сөзсіз бар.

— Сәлеметсіз бе?!

Артымнан аптығып шыққан әйел дауысына бұрылдым. Әсел екен. Жұмысқа жуырда келген қыз. Азамат екеуі бір бөлмеде отырады.

— Сәлем. Сен де осында тұрасың ба?

— Иә. Ана үйде.

Ол қолын белгісіз бағытта сілтеді. Мен бір сәтке тіксініп қалдым. Азаматты бұл арадан көруі мүмкін ғой. Олай болса, жұмыстағылар сезбей-ақ, біледі десеңші. Бірақ неге екені маған бәрібір. Білсе де, көрсе де. Онда тұрған не бар. Рас менен жеті жас кіші. Рас, барлығы рас. Онда тұрған не бар. Қолдарынан келсе, өздері де істесін. Азамат оларды емес мені таңдады ғой. Бірде-біріне көз салды ма екен. Әрине, жоқ. Бастысы оны уыстан шығармауға тырысу керек. Кеше бір ағаттық кетті. Жеті түнде келеді деп кім ойлаған. Бірақ бұдан былай ақылдырақ болу керек. Сонда ешқайда кетпейді. Жалғыздықтан шаршадым.

– Жұмысқа кешіктік-ау деймін, — деді Әсел сағатына қарап.

– Қанша болды?

– Тоғызға он бес минут қалды.

– Кешіктік.

– Әлде машина тоқтата саламыз ба, автобуспен жеткенше...

– Мейлі. Ұстай бер.

Сыртынан қарап, оның барлығын білетінін түйсіндім. Жалпы қимыл-қозғалысында, сөздерінде салқындық бар. Оған Азаматтың ұнайтынын білемін. Әйелдік түйсікпен сеземін. Ал қазір маған өзінше жиренішпен қараған түріне қарап жыным ұстай бастаған.

— Саған таң қаламын, – дедім машинаға мінгеннен кейін, — қасыңда басы бос, әдемі бала отыр. Ал сен аузыңды ашып жүрсің. Айналдырмайсың ба?

— Азаматты ма?

Қысылып қалды. Тіпті құлағына дейін қызарып кетті.

— Өзі ұнай ма саған?

— Жоқ, маған ол типтес еркектер ұнамайды, — деді ол.

“Шынымен де ұнатады екен” деп түйдім ішімнен. Қалайда уыстан шығармау керек. Ішімде қызғаныш оянды. Қасымда отырған Әселдің шашынан ала түскім келіп кетті тіпті. Сені не қылады деп ойладым. Бойы қысқа, қап-қара біреусің. Мүлде күтіне алмайтының көрініп тұр. Сенің алпақ-салпағы шыққан жастығың кімге керек. Өзің сияқты қарабайыр біреуге тиерсің азар болса. Шашымды кейін қайырдым. Әсел тіпті қысылып кетті. Өзін менің қасымда қораш сезініп отырғаны анық.

Машинадан түсіп келе жатқан оның аяғындағы аяқ-киімді көргенде көңілім мүлде орнына келді. Мыжырайған, өкшесіз бір нәрсе. Қыз бала да осылай киіне ме екен. Не деген адам. Түріне карадым. Көзін төмен сала береді. Енді қайтсін. Өзі жерде әрең жүріп, көңіл шіркін аспандағы айды алсам дейді.

— Бастыққа көрінбей тезірек бар, — дедім дауысымды барынша әуезді шығаруға тырысып, — ал Азаматты қолға ал. Қимылда. Бұл заманда өзің кіріспесең, ешкім келіп күйеуге жүр демейді.

Әсел

Гүлімге басымды изеп өз бөлмеме кіріп кеттім. Азамат орнында екен.

Компьютерінің алдында әдеттегідей орнықты кейіппен отырғанымен, көңілінде алай-дүлей бір боранның болып жатқанын сездім. Әлде екеуі ұрсысып қалды ма екен. Бірақ Гүлім тәрізді әккі келіншектер оңайлықпен босатпайды. Олар тіпті ұрыстың өзін өз пайдасына жоспарлап жасайды. Азаматқа дейін Гүлім маған ұнайтын. Кішкентай қағілез келіншек. Отыздың ортасына енді шығып келе жатқан бойдақ келіншек. Еркектерге өзінің жаман қарамайтынын, абзал азамат кездессе, ұзақ ойланып тұрмайтынын жасырмайды. Жұмыстағылдардың бәрі оның кезекті сезімі туралы әрқашан хабардар. Иығынан асатын шашын бір өрім етіп өріп, кекілі маңдайын жауып, сүп-сүйкімді болып жүреді.

Ал Азамат жұмысқа келгелі ол күрт өзгерген. Мен үшін күрт өзгерген. Әлде оны бұрын-соңды ұрыс алаңында кездестірмегендіктен бе, алдымен сасып қалдьм. Бір түсінгенім оған Азамат керек, ал мені неге екені белгісіз осы жолда тұрған тас бөгет деп қабылдапты. Содан кейін аса көп ойланып басын қатырып жатпай, Ұлы Майданды бастап кетті. Азамат, әрине, ұзақ қарсыласа алмады. Гүлімнен алты-жеті жас кішілігі бар, қазір ешбір әйел жынысымен байланысы болмай жүрген көңілі жарым жігіт тегеуірінді, тәжірибелі әйелге оңай олжа болды.

Бір қызығы Гүлімнің іс-әрекеті менің араласпай шет қалуыма мүлде мүмкіндік бермеді.. Өзінің жүрегінде ұйықтап жатқан алпауыт періні оятып алған ол осы күнге дейінгі өкініштері үшін жауап берер жанның (менің!!!) табылғанына қуанып менің өмірімді быт-шыт қыла алмаса да, қисайтып, сұрықсыздандырып кетуге бар күш-жігерін жұмсай бастады. Бүгінгісі енді соның жаңа сипат, жаңа қарқын алған түрі болса керек.

Аздан кейін Азамат орнынан көтеріліп, бөлменің ішін кезе бастаған. Содан кейін терезенің алдына келіп қимылсыз қалды. Бұрылып қарасам сыртқа көз тастап тұр екен. Ал маған ту сыртымнан тесіліп қарап тұрғандай көрінген. Арқа жағымнан келген адамдарды ұнатпаймын. Дереу төнген қауіп сезімі пайда болады. Әлдеқайдан, мүмкін ғасырлар бойы қаннан қанға ауысып, менің миыма орын тепкен үрей бас көтереді. Ту сыртымнан келіп тұрған адамдарға сенбеймін.

Ол терезені ашып сыртқа түкірді. Мен жымидым. Оның оғаш қылығын, өзімнің осы қылыққа еріксіз куә болғанымды жуып-шайғым келген түрім. Байқаған да жоқ. Мүмкін әдейі байқамаған болған шығар. Білмеймін. Ол туралы, оның берер жауабын, келесі іс-әрекетін дөп басып айту қиын. Өте түсініксіз адам.

Ол орнына келіп қайта жайғасты. Мен өз компьютеріме үңілдім. Гүлімнің сезіктенер жөні де бар. Маған ол ұнайды. Кейбір адамдар осылай, ойда жоқта, себепсізден себепсіз ұнай бастайды. Содан кейін олардың мінезін, олқылықтарын, өзгеден көргің келмейтін қылықтарын жұта бастайсың. Осы уақытта оның басыңа шығуы, секіруі, іс-әрекетін әрі қарай өрбітіп білгенін істеп кетуі мүмкін. Көнесің. Себебі ол саған ұнайды. Ол саған керек. Әзірше. Әрине, уакытша. Себебі шөлмектің сынбауы мүмкін емес. Уақыт. Уақыт дейсің.

***

Түнгі үштер шамасында есіктің қоңырауы соғылды. Абылай шошып оянған. Жүрегінің тарсылы екі шекесін солқылдатты. Арқасы жіпсіп сала берген. Аздан соң шешесінің орнынан тұрып, есікті ашқанын естіп, оянып кеткеніне өкінді. Содан кейін әлі тарқап кете қоймаған ұйқысына жармасып, түпсіз мамық сағымға сіңіп кетуге тырысып көрді. Бірақ амал не? Мүлде сергіп алған санасының бір бөлігі, келесі бөлмедегі қалт еткен дыбысты аңдуда. Келген адамның дауысы бәсең шығады. Тіпті жабық есіктің ар жағынан естілмейді десе де болады. Демін ішіне тартып мұқият тыңдап көрді. Бәрібір тани алмады. Олар бірден жататын бөлмеге өтіп кеткен. Абылай жалма-жан көрпесін бүркеніп, екі құлағын саусақтарымен бітеп алды. Ол барлығын білетін. “Еш нәрсе естігім келмейді. Ұйықтағым келеді. Ұйықтағым келеді, ұйықтағым келеді”. Бір рет осылай жатып ұйыктап қалғаны түсті есіне. Бір-ақ рет. Содан кейін қайталанған емес. Ол көзін тарс жұмып караңғылықтың ішінде пайда болған қараңғылыкқа батып кетуге барынша тырысты. Ыстық, ауа жетпейді. Деміге бастады. Және ол қашан көрпені ашуға болатынын да білмейтін. Талай мәрте осы білместіктен опық жеді. Одан да осылай жата бергені жақсы. Содан кейін дәретханаға барғысы келе бастағанын ұғып, жүрегі тас төбесіне шыққан. Неғұрлым сол жөнінде ойламауға тырысқан сайын соғұрлым қатты барғысы келеді. Абылай назарын өзге нәрселерге аударуға тырысты. Бірақ атойлаған жүрегі, көрпенің астындағы ыстық ауа, қажеттілік - барлығы бірігіп есін ала бастаған. “Мама, – деп ойлады ол,- мама, енді не істеймін?".

Үй

Ауыл іргесінде, жапсарлас, тығыз қоныстанған өзге үйлерден сәл оқшаулау жалғыз там тұр. Бұл үйге онша-мұнша адам жолай бермейді. Жартылай құлап тұрған шарбағынан қаңғырған бұзау, жайылған мал өтіп кетсе, иелері дедектетіп, алып шыққанша асық болады. Және жалтақтап, құлағалы тұрған тоқал тамға қарағыштап, аяқ-қолдары суып, жон арқаларын тер басып әбігерленеді. Бұл үй туралы алып-қашпа әңгіме көп. Ауылдың көнекөз тұрғындары осы үйді мекен еткен жандардың түрлі жолдармен бақытсыздыққа ұшырайтынын біледі. Өткен ғасырда, соғыстан соң тұрғызылған бұл тамды кімдер мекен етпеді десеңізші. Ең әуелгі иесі беймәлім болғанымен, осы бертінде, жиырма-отыз жыл бұрын болған уақиғалар жұртшылықтың көбінің жадында. Алдымен еске түсетіні - Айнұрдың тағдыры. Ол қыз совхоздың асханасында аспазшы болатын. «Көркіне мінезі сай», әдемі бойжеткен еді. Өзі балалар үйінде тәрбиеленген, баратын жері болмағандықтан, ауыл сыртындағы үйге қоныстанды. Содан соң күрт өзгерді. Өз-өзімен күбірлеп сөйлесетінді, одағайланып бөлек жүретінді шығарды. Бір күні жұмысқа уақытылы шықпаған оны қызметтестері үйінен, өліп жатқан жерінен тапты, өз-өзіне қол салған дейді білетіндер. Содан бері бұл үйді халық кейде Айнұрдың үйі деп те атайды.

Одан кейін мұнда қоныстанған тағы бір отбасы қапелімде қайғы жұтты. Төрде ілулі тұрған аңшы мылтығын алып ойнаған жасөспірім жеткіншек кішкентай қарындасын қақ маңдайдан атып, өлтіріп алды. Содан соң олар белгісіз бағытқа көшіп кетті. Осыдан кейін бұл үй он шақты жыл бос тұрды. Күндердің күнінде оны ерлі-зайыпты екі кезбе мекен ете бастады. Қашан көрсең қызу, тіпті мас болып жүретін олар ел-жұртқа жалданып, сылақ сылап, пеш салып күн көретін. Бірақ көп ұзамай екеуі ішіп алып керісіп, күйеуі әйелін өлтіріп тынды. Еркекті ауданнан милиция алып кетті де, қайтып ол туралы естіген немесе оны көрген адам жоқ. Бұл шамамен отыз жыл бұрынғы жағдай. Содан бері бұл үйде ешкім тұрған емес. Отыз қыс от жағылмаған үй ылғал тартып, көгеріп, құлау керек еді. Мынау әлдебір бетпақтықпен безірейген қалпы міз қақпайды.

Бірде бұл ауылға жас маман, дәрігер жігіт жолдамамен келді. Бозбалалықтан әлі толық шыға қоймаған, ұяңдау сары жігітті бір жерге орналастыру керек болды. Ауыл әкімі – үлкен кісі, оны адамшылықтан жұрдай деуге бола қоймас. Өзінің бірі ойда, бірі қырда жүрген төрт баласы бар, жасы елуден асқан кәдімгі қарапайым еркек. Шойын қара, тығыршықтай, пысық. Бәлкім, аздап жемқорлыққа ебі бар. Қолында тұрған ен дүниені, көп жағдайда су құрлы сұрауы жоқ дүниені меншіктемей, қыр асырып талан-таражға салмай өзін-өзі ұстап қалатын жан бұл дүниеде бар шығар, бірақ ондай адамдардың қолына биліктің тиюі екіталай. Біз сөз етіп отырған әкім де жас мамандарға үй салдым деп есеп беріп, бөлінген қаражатқа ұлын үйлендіріп қойған. Сондықтан үй-жаймен қамтыласың деген уәдеге сеніп келіп тұрған жас маманды біреудің үйіне қоныстандыра алмады. Оған қалайда жеке үй табу керек. Ал бұл ауылдағы бос үй – сол, шошайып, жалғыз тұрған тоқал там болатын. Сондықтан әкім дәрігер жігіт ауылға келеді деген кезде, жүрексіне отырып әлгі атағы жаман үйдің ішіне кірген еді. Ол жалғыз бөлменің бұрышында тұрған кереуетті, ортадағы үстелді көрді. Еденге киіз төселіпті. Шаң-тозаң жоқ, тіпті тоқаштың қоңырсыған иісі шығатын тәрізді. Әкімнің жүрегі алқымына тығылды. Бірнеше мәрте қарманып, далаға атып шықты да, ауылдың ортасында тұрған кеңсесіне жеткенше тоқтамады. Ол үй иесіз емес екен. Онда біреу тұрады. Бірақ ол адам емес. Адам болса, әкім білер еді. Әкім адамдардың барлығын біледі. Осылай сандырақ ойлар тасқынына ие бола алмаған ол діріл қаққан саусақтарын икемге әрең көндіріп, үстелінің астындағы коньякты шығарып, бөтелкенің ауызынан қылқылдатып жұта бастады.

Бұл үйдің тегін емес екенін, оның тіпті қауіпті болуы мүмкін екенін ұққан соң әкім енді өрімдей жас дәрігерді онда қоныстандыру райынан қайтуы керек емес пе еді? Бірақ кейде адамдар еш мағынасыз, ойсыз, салдары аса өкінішті боларын біле тұра, қатігездікке барады. Біздің әкім де осы жолды таңдады. Ол ауылға келген дәрігер жігітті тоқал тамға апарып, мынау жас мамандарға арналған үй, осында орналаса бер деді де бұрыла салып жөніне кетті. Негізі ол үстел астындағы коньякқа асыққан. Ал жігіт болса, алаңсыз үйге енді. Жаңа қонысын ұнатты да.

Оны мазасыздандырған басқа нәрсе еді. Алдымен ауылдық медициналық бөлімшеге жергілікті тұрғындардың бас сұқпайтыны таң қалдырды. Олар алпыс шақырым жердегі аудан орталығына, екі жүз шақырым қашықтағы облыс орталығына баруға дайын, бірақ ауылдың өзінің медпункітінің маңынан жүрмейді. Ең болмаса бірлі жарым адам келіп, бұның біліксіздігіне көз жеткізгеннен кейін теріс айналса түсінер еді. Күнде таңертең сағат тоғызда жұмыста отырады, бірден екіге дейін үзіліс, үйге келіп, көрші тұратын жүзі сынық, ескіше киінетін Айнұр есімді бойжеткен әзірлеген аспен ауқаттанып, жұмыс орнына қайта келеді. Кешкі алтыға дейін. Содан соң Айнұр, ерлі-зайыпты құрылысшы жұп, жеткіншек ұл менен 7-8 жас шамасындағы қыз бала мекендейтін үйіне қайта оралады. Болды.

Бір-біріне ұқсас күндер жылжып өткен сайын, ауыл адамдары елеске, сағымға айнала бастаған. Бұл өнімсіз тірліктен шаршаған ол күндердің бір күні жаңа таныстары, көршілері тәрізді үйден шығуды қойды.

...Жылтыр қара әкім болса, соңғы уақытта жергілікті халықтың зәресін алып, өз-өзінен сөйлеп, көше кезуді әдетке айналдырған дәрігер жігіт үшті-күйлі жоғалғаннан кейін аздап көңілсіз жүрді. Дегенмен оның бұл көңіл-күйі ауылға жолдамамен келген ветеринар баланы, мұғалім қызды ескі тамға қоныстандыруға бөгет бола алмаған. Онда басқа амал жоқ болатын. Жас маманға қалтасынан ақша шығарып үй салмайды ғой шынымен де.





СҰХБАТТАР

«Таң Шолпан» журналының сауалдарына жауап

Роман жанрының «жаназасы»

- «Етек-жеңі далиған көлемді шығармаға (роман не повесть) шұқшиып отыруға қазіргі оқырманның уақыты да, құлқы да жоқ, сондықтан бүгінгі проза қысқа болғаны жөн» деген пікір жиі айтылады. (Бұл жерде кітабының қалыңдығы кереқарыс келетін, бірақ, қанша оқысаң да тұзсыз ас ішкендей әсерде қалдыратын татымсыз жазғыштар туралы сөз қозғамай-ақ қоялық). Рас, кеше мен бүгінді салыстыра алмайсыз, қазір қарбаластар мен жанталастар уақыты. Дегенмен, маған көлемді шығарма оқылмайды деген пікір асығыс, үстірт айтылған сияқтанады да тұрады. Өйткені, мысалға өзімді алсам, мен үшін шығарманың көлемі басты нәрсе емес. Өзім білетін мамандығы әртүрлі кітапқұмар достарым да солай ойлайды. Жұрт айтып жүрген әлгі пікірге сүйенсек, онда бүкіл бір дәуірдің тынысын білдіретін роман жанрының жаназасына дайындала береміз бе, қалай?

- Әрине, жоқ. Романның жаназасын шығару тым ерте, жалпы бұл жанр ерте ме, кеш пе өледі дегенге мен өз басым тіпті сенбеймін. Негізі, романды эссе тектес шағын әңгімелер тықсырып шығады деген әңгіме әдеби сауатсыздықтан туындайтын секілді. Бұл екі жанр бір-бірімен қабыспайды, міндеті мен қызметі, көтеретін жүгі екі бөлек. Қысқа әңгіме «дың» еткізіп сезім пернесін басып өтумен ғана шектелсе, романның ой қозғау мүмкіндігі, қамтиын кеңістігі шексіз. Роман дегеніміз негізі бір отбасының немесе бір ұрпақтың тарихын әңгімелей отырып, дәуірдің келбетін беру. «Абай жолын» алыңыз, «Қан мен тер», «Аласапыран»... Қажығұмар Шабданұлының алты томдық «Қылмысы» дүниеге келіп жатыр. Бұл туынды - қазақ әдебиеті үшін шын мәнінде құбылыс, мақтаныш. Мен өзім осы жуырда ғана Жозе Сарамага атты португалдық жазушының «Соқырлық» атты романын оқып шықтым, енді осы қаламгердің «Евангелие от Исуса» атты романын бастадым. Қазіргі таңда уақыты жоқ бір адам болса, ол мен шығармын. Екі кішкентай балам бар, өзім жұмыстамын. Бірақ, тым қалың екен, ал менің уақытым жоқ деп қалайша роман жанрынан бас тартуға болады? Ақылға сыймайды. Тым жақсы кітапты тез бітіп қалмаса екен деп қарайлай оқисың. Бірақ қазіргі қазақ әдебиетінде қалың романдардың тым сиреп кеткендігі де шындық. Бұны кеңес кезіндегі мол қаламақының қазір жоқтығымен түсіндіруге болар. «Ұлпан», «Оянған өлке», «Ботагөздер» қазір, Тәуелсіздік кезінде тумай жатыр. Роман жазу үшін эпикалық тыныс керек. Қаламгерлерімізге осы жетпей жатыр ма әлде? Бірақ бұл - уақытша дағдарыс. Бұл жерде мемлекет тарапынан болсын, меценаттар тарапынан болсын материалдық ынталандыру қажет-ақ. Ал тауар болса, тұтынушы табылады. «Қазіргі жастар кітап оқымайды» деген де пікір бар. Сексенінші жылдары мектеп бітірген бір ағаймен осы тақырыпта әңгімелескен едім. Сонда ол ойланып отырып: «Біз отыз шақты бала бір класта оқыдық. Осы отыз шақты баланың ішінде үш-төртеуміз ғана кітапқұмар болатынбыз. Қалғандары қолына кітап ұстамайтын, сол кластастарымның осы күнге дейін кітап оқымайтынына мен кепіл» деп еді. «Олардың әдеби кітап оқымауының себебі не деп білесіз?» деген сұрағыма: «Ауыл балалары қысы-жазы қара жұмыстан босамайды, балалардың кейбіреуі осы қияметтен құтылу үшін алға ұмтылып оқиды, ал көпшілігі өмір езгісіне түсіп өмір бойы бас көтере алмай өтеді. Әдеби кітапқа құмарлық деңгейіне көтеріле алмай қалуының бір себебі, меніңше, осы» деп еді.

- Сондай-ақ, «қазіргі жастар неге кітап оқымайды?» дегенде көпшілік жұрт интернетті желеу етеді. Ал, ауыл балаларының бәрі түгел интернет пайдаланады дегенге өз басым сенбеймін.Сонда бұл пікірдің қаншалықты жаны бар? Осы пікірдің өзі жас адамды әдеби кітап оқымауға сүйрелемей ме? Бүгінгі оқырман туралы, содан туатын салдарлар туралы сөз қозғаңызшы.

- Маған баланы ауыл баласы немесе қала баласы деп бөліп қараған кішкене қолайсыз көрінеді. Компьютер демей-ақ қояйын, бірақ спутниктік телевизия, ДВД дискілер қазір ең шалғай ауылдарға жетті. Өрмекші адамды немесе Су түбін мекен ететін Бобты білмейтін бала Қазақстанда қазір жоқ. Бала - қай жерде өсіп-өнбесін бала. Ойнағысы келеді, секіргісі, жүгіргісі келеді. Қатарымен қыдырады, елең-делең, телевизор, компьютер ойындары, Интернет. Оған кітап оқыту оңай емес. Мәжбүрлеп оқыту – бұл іске наразылық, жек көру сезімдерін оятпаса пайда әкелмейді. Менің ойымша, баланың кітапқа құмарлығын бұл жерде ата-анасы қалыптастыруға тиіс, яғни алдымен өзінің жеке басымен, іс-әрекетімен үлгі болуға тиіс. Ата-ана үйде болсын, демалыста болсын үнемі кітап оқи ма, оқыған кітабын реті келгенде бала-шағасымен бірлесіп талқылай ма, пікірталас ұйымдастыра ма, жатарда майын тамызып ертегі айтып бере ме? Әрине, жоқ. Ондай отбасы сирек. Кітап оқу мәдениеті деген болады. «Қазіргі бала кітап оқымайды» деп аттандау оңай, компьютерді немесе ДВД-ны қосып беріп, өз тірлігіңмен айналысып, айналып кете беру одан да жеңіл, ал іс жүзінде қадам санап, сәт санап, кітапқа құмарлықты, оқуға махаббатты ояту, күнде сәбиіңді алдыңа алып отырып, жаңа ертегі, балаларға арналған өлеңдер оқу – машақаты мол еңбек. Бірақ сөзсіз өзінің мәуелі жемісін беретін еңбек. Жапонияда мынандай бір тәжірибе жүргізілген екен. Құрсақтағы балаға анасы дауыстап неше түрлі ертек, өлеңдер оқиды. Дүниеге келген нәрестеге анасы кітап оқуын жалғастыра береді. Әрі қарай ол баланың өскен соң да кітапқа ынтық азамат болып қалыптасатынын елестету қиын емес. Кітап оқыған жасөспірім оқиға желісін жинақтап, қиялын ұштайды, ал экранда оқиға бейнеқатарлар арқылы дайын күйінде миға келіп қона қалады, елестету, ой түйіндеу, мағына іздеу қажет емес. Осылайша рухани мешеулік пайда болады. Меніңше, кітап оқу дағдысы балада 2 жастан 7 жасқа дейін қалыптасады, әрі қарай баланың кітапшыл болуы неғайбыл, мектеп бағдарламасына сай оқыр, жеңіл-желпі шытырман оқиғаларды ұнатып кетер, бірақ нағыз әдебиетшіл, талғампаз оқырман шықпайды одан.

- Тапшылдық, жікшілдік жазушылар арасында өткен ғасырдың бірінші жартысында қатты белең алыпты дейді. Одан кейін бұл бөлінушілік жершілдікке ұласқан көрінеді. Ал, қазір тапқа бөліну де, жерге бөлінушілік те былай қалып, жүзге, руға бөліну белең алып барады. Өз руын асқақ етіп, өзге руды ақсақ етіп роман жазатындар бұрын сирек те болса кездесетін еді, қазір тіпті өршіп кетті. Әдеби талас-тартыс бола қалса, руластары қарсы жақты шибөріше талайтынды шығарды. Әлдебір жазушы 70-ке, 80-ге келіп жатса да қолына қалам ұстаған руластары жаппай мақтау мақала жазуға отырады. Бұл не ауру? Осының тамырын басып, диагнозын айтып көріңізші.

- Қазақ қазақ болып жаратылғалы руға, жүзге бөлінуін тоқтатқан емес қой. Жуық арада қоя қоймас. Бұл қазақтың өзгелерден бір ерекшелігі болар. Бір қызығы бұлай жапа тарғамай бөліну -әдеби ортадан басқа жерлерде аса кең таралмаған. Қарап отырсаңыз банк қызметкерлері, іскерлік орта азаматтары, мектептерде, медицинада т.б. рушылдықтың бірен-саран жарқыншақтары сезіліп қалмаса, әдетте адамдар бір-бірінің қай ру, тайпа екендерін білмей-ақ қоян-қолтық араласып жүре береді. Мен өмірін полиция қызметіне арнаған бір туысқан атамнан елу жыл отасқан зайыбының (менің апайымның), қай рудың қызы екенін сұрай қалдым. Ол кісі қатты ыңғайсызданып «Қазір келсінші үйге, сұрайын» деп қопаңдап қалды. Осындай көріністерге қарап жершілдік пен рушылдықты бүкіл қазақты ірітіп-шірітіп жатқан құбылыс деп айтуға болмайтынын түсінесің. Мен өз басым әдеби ортаға, үлкен қара шаңыраққа имене басып енгенімде, қарсы алған, ығысып жандарынан орын беріп, тырнақалды, жеме-жемге келгенде түкке де тұрмайтын шығармаларымды насихаттап, жариялап демеген азаматтар мен апайлар менің руластарым да, тіпті бір жүздің адамдары да емес еді. Зейнолла Серікқалиев, Мұхтар Мағауин, Әкім Тарази, Сатыбалды Нарымбетов, Әлия Бөпежанова, Таласбек Әсемқұлов, Дидахмет Әшімхан, Ұлықбек Есдәулет... Олар өнердің жоғары миссиясы «Бұлақ көрсең көзін аш» қағидасын ғана ұстанды, еш нәрсе сұраған жоқ. Бұл енді менің жеке тәжірибем. Рушылдық, туысқаншылдық - өзінің қанына тарту, кішкене бауырына қол ұшын созып, сүйемелдеп жіберу функциясынан тұратын болса, онда тұрған не бар екен деген де ой келеді. Көмектессін. Адамға адам көмектеспесе, адамды адам аямаса, не боламыз барлығымыз? Кітап жазсын, өзінің жерін, ауылын, руын көтерсін, батырларын, билерін шығарсын. Бұл – жақсы ғой. Ал егер рушылдық - бірігіп алып, үйірлі шибөріше жалғызды талауға, топ болып қырқысуға бағытталса - әңгіме басқа, ондай жайттар тек жиіркеніш қана тудырады. Және бұған қатысушылардың өздеріне абырой әкелмейді.

- Бүгінде мектепте әдебиет пәні қалай оқытылады? Бұрынғы идеялармен (социалистік реализм т.б.) жазылған шығармалар қазір қалай түсіндірілуде? Мектеп оқулықтарында нені оқыту керек, нені оқытпау керек? Жалпы оқулықтың жазылуына көңіліңіз тола ма? Оқулық авторлары құрастырушы деңгейінде қалып қойған жоқ па, осы? Мәселен, бір жазушы туралы мектеп оқушысының ұғымына сай таныстыру-түсініктемені көбіне-көп кез келген мақаладан үзінді келтіріп бере салады. Бұл оқулықты оқу методикасын ауырлатпай ма? Осы сауалға кез келген сыныпқа арналған «Әдебиет» оқулығын парақтап отырып жауап беріңізші.

- Менің қолыма жалпы білім беретін мектептің 9-сыныбына арналған қазақ әдебиеті оқулығы түсті. Құрастырушылары: Т.Ақшолақов, Т.Жұмажанова, С.Қалиев, С.Дүйсебаев. «Мектеп» баспасы, 2009 жыл. Қазір оқушылар қолданып жүрген оқулық. Мектеп жасындағы балалардың білімімен айналысатын адам болмағаннан кейін маған әлдене деп айта қою, баға беру қиын. Сонда да талаптанып көрейін…

Бұл оқулық Халық ауыз әдебиетінен бастап Мұқағали Мақатаевқа дейінгі кезеңді қамтыған екен. Осылайша үлкен әдебиет кішкене бір кітапқа сыйып кете барған. Ішінде тіпті «Түбі бір түркі әдебиетінен» деген айдармен Шыңғыс Айтматов пен түрікмен әдебиетінің классигі Мақтымқұлы Фраги да жүр. Маған осы жері кішкене артықтау көрінді. Бас жоқ, аяқ жоқ. Мақсат не? Олардың қазақ әдебиеті аталған оқулыққа қатысы қандай?

«Қазан төңкерісі, Кеңес өкіметінің кедейлерді жақтауы, теңдік, әділдік туралы ұрандары халықты сендірді. Осындай жағдайда С.Сейфуллин, Б.Майлин, С.Мұқанов, Ш.Иманбаева, А.Тоқмағанбетов сияқты қаламгерлердің қаламынан кедейдің теңдік алғанын, жаңа өмірді жасаушы ретінде Ленинді, большевиктік партияны мадақтау жырлары туды. Кеңестік идеология осыны талап етті» (233-234 б.б.) делінген екен бір жерінде. Содан кейін осы қаламгерлердің әрқайсысына жеке тоқтала отырып, олардың идеологиялық түсінік тұрғысынан адасқандары туралы үнемі ескертіліп отырады. Оқулық хрестоматиясында аталған азаматтардың шығармалары жоқ. Менің ішім С.Сейфуллин мен Б.Майлин үшін ерекше ашиды осы тұста. Қандай керемет суреткер жазушы, қандай керемет ақын. Шынымен кезіндегі саяси ұстанымдары үшін осылай бірте-бірте көмескіленіп кете барар ма екен? Кезіндегі Мағжандар сияқты? Бірақ бұл -риторикалық сауал.

Жалпы оқулық көңілімнен шықпады. Баяндалу жағынан, материалды беру жағынан өзім мектеп қабырғасында жүрген кездегі деңгейден аспайтын тәрізді. Балалардың бойында туған әдебиетке деген махаббатты оятатын харизма жоқ, экспрессия сезілмейді. Баяндау да жаңалықсыз, Социалистік реализм дүрілдеп тұрған кездегі сөздер, тұжырымдар. Тек өңі аз ғана айналдырылған, ептеп-септеп өзгертілген. Дегенмен, қазақ әдебиеті туралы жалпылама, үстірт мағлұмат алуға болады…

«Қазақ әдебиеті» газетінің сауалнамасына жауап

ШЫҒАРМАШЛЫҚ ПРОЦЕСС ТУРАЛЫ ҮЗІК СЫР

- Жазушы шығарманы жазуды бастағанда не туралы ойлайды? Шығарма туралы ма әлде оқырман жайлы ма?

- Қанша жазушы болса, әрқайсысының шығармаға отырар мезеті, сәті әртүрлі болады деп ойлаймын. Біреу идеяны жылдар бойы баптап, әбден пісіп жетілген кезде көркем шығарма кейпінде дүниеге әкелетін болса, кей қаламгер белгілі бір мезетке дейін ойында да болмаған туындының дайын күйінде бір-ақ сәтте қағаз бетіне түсетіні туралы айтады. Барлығы мүмкін. Бірақ мен бір нәрсені анық білемін, мөлтек әңгімені болсын, романды болсын жазу барысында оқырманды ойдан шығармау, ара-тұра болсын осыным оқыған адамға ұнар ма екен, әлде ұнамас па екен деп қылпылдап алу - кез келген шығарманың шырайын кетіреді. Яғни, сапасын түсіреді. Оқырман кейін, туынды жазылып болғаннан соң, жақсы дос, сырлас, пікірлес, тіпті рухтас ретінде пайда болады. Ол, әрине егер жақсы шығарма болса. Ал, шығарманы жазу барысында жазушыны жалғыз-ақ нәрсе толғандыруы тиіс – қағаз бетінде сөйлемнен кейін туып отырған сөйлем, ол жақта пайда болып, өзінің тылсым тіршілігін бастап кеткен өмір, жан бітіп, өзінің ерік-жігерін танытып, мінез-құлқын көрсете бастаған кейіпкерлер, олар саған соншалықты жақын, соншалықты таныс, сонымен бірге кейде жазушының өзінің үрейін тудыратын қылық шығарады, сөздер айтады, жазушы ойлап тауып, салғысы келген қалыпқа сыймайды, қарсылысады. Бұл, шын мәнінде керемет әлем. Жазу – жазушының тылсыммен бетпе-бет қалуы. Ол сәтте оқырман мүлде одағай, артық нәрсе. Оқырман жайлы ойлай бастаған мезетте тылсым сыртын береді, сен жалғыз қаласың. Және одан соң оқырманға үстіңе тиын қосып ұсынса да керек емессің.

- Жазушы жазылып біткен шығарманы жарияламас бұрын біреуге көрсете ме?

- Жеке өз басым міндетті түрде көрсетемін. Себебі, қазір ғана өзің жазып, тәмамдаған, сиясы кеппеген шығармаға объективті баға беру өте қиын. Әрине жазу барысында мың өзгертесің, сөйлемді сөйлемге ауыстырасың, сөз қосасың, бірақ бір уақытта, «не болса да, осы» деп тоқтаған шағыңда, әрине, сауатты, көкірегінде сәулесі бар жанашыр адамның қажеттілігі ауамен пара-пар болады. Мен кемінде екі адамға оқуға беремін. Оқып болғаннан кейін ол адамның көзіне сақа тергеушіден еш кем емес зымияндықпен қарап, қалдырған әсерін аңдисың. Себебі, өте маңызды. Менің ойымша, әдебиетте жүрген кез келген адам, мейлі ол ақын болсын, жазушы болсын, бірінші кезекте әдебиетші болуы керек. Яғни ғылымның әдебиет деген саласының маманы, теоретик. Содан кейін көркем аудармашы, сыншы, ақын, жазушы деп бөлінсе керек. Сол кезде әдеби ахуал, жалпы этика, эстетика жаңа сапаға көтерілер еді.

«Қазақ әдебиеті» газетінің сауалнамасына жауап

Неге мистикалық әңгімелер жазасың?

Бұл жанр әдебиетте готикалық деп аталады. Және бұндай қорқынышты әңгімелер негізі адаммен қатар, тіпті өзге өнер түрлерінен бұрын пайда болды ма деп ойлаймын. Бұның себебі қорқыныштың ең көне және ең қуатты сезімдердің бірі екендігінде жатса керек. Бұған Ежелгі грек, рим әдебиеті, өзіміздің ауыз әдебиетіндегі жезтырнақ, жалмауыз кемпір, сақалы қырық қарыс бойы бір қарыс кейіпкерлер, Акутагава Рюноске, Гоголь, Эдгар По шығармашылығы, одан бері Павич, Маркес, Петрушевская шығармашылықтары мысал бола алады. Өзіміздің қазақ әдебиетінде Төлен Әбдіктің «Оң қол» повесі, Мұхтар Мағауиннің бертінде жазған кей әңгімелері жайлы айтуға болады.

Ал, сен өзің неге бұл тақырыпқа қалам тартасың деген сұраққа келетін болсақ, алдымен менің шығармашылығым тек қорқынышты әңгімелерден тұрмайтынын айтқым келеді. Әртүрлі әңгімелер жазамын. Кейбірі – осылай шығып жатады. Бұның түкпірінде, әрине, менің өзімнің жаратылысым, мінезім жатыр. Мені эзотерикалық әдебиет, қалыптасқан түсініктен тыс, тылсым дүние жайлы ілім қызықтырады. Осы қызығушылығымның жемісі ретінде кейде осы бағытта қалам тартамын. Содан соң готика жанры туралы айтқанда, тасада тұрып, айқаймен секіріп шығып бірін-бірі қорқытатын балалар ойыны көз алдыма елестейді. Бұл да ләззаттың бір түрі. Бұл жерде көркемдік жағынан өнер деңгейіне жеткен болса, шығармаға кез келген тақырып өзек бола алатынын дәлелдеп жатуды артық санаймын.

«Қазақ әдебиеті» газетінің сауалнамасына жауап

Қазіргі әдебиеттегі сын. Оны әділетті деп айтуға бола ма?

- Қазір сын туралы сөз қозғалғанда «әдебиетте сын жоқ» немесе «сыншылардың назарына тұратын көркем шығарма жоқ» деген сияқты біржақты пікірлер жиі айтылады. Әрине, олай емес. Сын бар, сынның да, басқаның да назарына тұратын көркем шығармалар да жеткілікті. Бірақ, өкінішке орай, қазіргі таңда дүниеге келіп жатқан сараптамалық туындылар көп жағдайда көркем туындыға «жақсы» яки «жаман» деген баға берумен ғана шектеледі. Сын жанрының негізгі миссиясы баға беру емес. Бағалау, айдар тағып, ат қою – сынның шағын ғана тармағы, құрамдас бөлігі болса керек. Нағыз сын - қоғамда, әдеби-мәдени ортада болып жатқан жаңалықтарға, өзгерістерге жан-жақты талдау жасап, қоғамдық пікірді қалыптастырады. Ол үшін сыншы немесе белгілі бір басылым бұл бағытта ЖҮЙЕЛІ жұмыс істеуі керек. Меніңше, барлық мәселе – осы жүйліліктің жоқтығында тұр. Стихиялы түрде, әлдебір сыншының шабыты оянғанда немесе қолы босағанда, басылым беттерінен әлдебір сараптама материалды оқу бақытына ие боламыз. Қазір сапалы, мақсатты сынның жоқтығы – жалпы мәдени ахуалдың аянышты жай-күйінен де көрінеді. Мысалы, Алматыдағы М.Әуезов атындағы академиялық драма театрда көрермен ең көп келетін, демек театрға түсім әкелетін қойылымдар – «Сыған серенадасы» мен «Мәңгілік бала бейне» екен. Ал, «Көшкін» -Кіші залда қойылды, өнер сүйетін, өнерден жалаң сезім, бос әңгіме емес, рухани талғажау, ой іздейтін аз ғана шоғырды жинайды. Бұл - халықтың талғамын, оның рухани деңгейін көрсетсе керек. Және ахуалдың бұлай қалыптасуын мен, бірінші кезекте, беделді қазақ басылымдарының, телеагенттіктердің және «мен сыншымын» деп жүрген әріптестерімнің кінәсі деп ұғамын. Бұл – өз елін, қазақты аямаушылық. Кезінде Абай басын соққан жартас – талғамсыздық мәселесі ХХІ ғасырда әлі сол қалпында мізбақпай безеріп тұр.

Ал, сол стихиялы пайда болған аз ғана сыни материалдар «әділетті жазыла ма» деген сауалға келетін болсақ, бұл жерде сол сынды жазушы адамның интеллектуалдық, талғамдық, ар-ождандық аспектілерін ескере отырып жауап іздеуге тура келеді. Әрине, сыншы да ет пен сүйектен жаралған пенде болғаннан кейін, меніңше, ауық-ауық ауытқулар орын алып тұрады. Бірақ, тағы да бұл арқылы кімді алдаймыз? Мысалы, Өнер ауылынан алшақ жатқан көркем туындыны он сыншы жабылып мақтаса да, мен иланбаймын. Себебі, өзімнің көкірек көзіме, талғамыма сенемін. Күресінді раушан гүлмен көмкерерсің, бұрқырап шығып жатқан иісін қайда жібересің? Сондықтан жалғанның аты – жалған. Бәлкім, шала сауатты әкім қаралар, қарапайым адамдар иланар. Бәлкім, өтірік мақтау немесе мақтату авторға әлдебір материалдық құндылықтар әкелер. Өнерде бұл маңызды ма?

«Қазақ әдебиеті» газетінің сауалнамасына жауап

Бердібек ата Соқпақбаев

Бердібек Соқпақбаевты әдебиеттегі менің қатарластарым, менен кейінгі буын көрген жоқ. Бірақ «Менің атым Қожа», «Жекпе-жек», Он алты жасар чемпион», «Өлгендер қайтып келмейді»-ні жастығына жастап жатып, айдалада қой бағып жүріп оқымаған жан арамызда және жоқ. Содан соң Абдолла Қарсақбаев түсірген «Қожа». Балалық шағымыздың серігі, түтіні ащы, топырағы майлы ауылдың белгісі. Ол кезде біз Қожаның қылықтарына тәнті болдық, күлдіргі, шытырман оқиға қуалап, тәтті жегендей ықыластанып, жақсы көріп оқыдық.

Содан бері талай уақыт өтіп, өзіміз сол Қожаны жазған кездегі Бердібек ағаның жасына таянған кезде, «Қожаға» да, ағаның басқа да шығармаларына «өзгеше» көзбен қарап, кәсіби саралай бастадық. Бердібек Соқпақбаевтың өз шеберлігін жоғары деңгейге жеткізе білген, ілеуде бір туатын классикалық жазушы екенін түйсіндік. Оның мәтініне үңіле отырып, айрықша қолтаңбасына, қысқа да нұсқа, артық сөзсіз, жақұттай жайнап, көздің жауын алып тізілген сөйлемдерінің құрылысына сүйсіндік. Шығармаларынан сонау бала кезде түйсікпен ғана сезініп, аса аңғармаған ауыр ой, мұңлы астар таптық. Ол тек бірінші жақтан ғана жазады. Бұның өзі жазушыдан барынша шыншылдықты, керек десеңіз өжеттілікті талап етеді. Осыны мойындадық.

«Менің атым Қожа» - басбұзар, хулиган туралы хикая аталып, совет балаларына қандай өнеге береді деген желеумен көп уақыт басылмаған. «Жазушының өзі партияға өтпеген, президумдарда жарқырап отырмаған» дейді көзін көргендер. «Одаққа да сирек келуші еді, саяқ жүретін». Шығармашыл адамға тән түйсікпен ол кісінің жалғыздығын ұғамыз. «Жазып та көрдім мен де өлең, Жазып та көрдім қара сөз. Ерте ме, кеш пе мен де өлем, Өлмейді тек дана сөз» депті өзі. Төрт жол тақпақтағы салмағы батпан трагедия, сонымен бірге Қасиетті сөздің мәңгілік екеніне сөзсіз сенім. Бердібек Соқпақбаев дегеніміз – осы.

«Қазақ әдебиеті» газетінің сауалнамасына жауап

Рухани шаршау немесе әдебиеттегі балаңдық

Ұлттың шаршауы, этникалық құндылықтарын, рухани базаларын жоғалтуымен айқындалады, өмірге құштарлықтың, жаңаруға, өркендеуге ыждаһаттылықтың болмауы – бүкілұлттық сипат алатын болса, әрине, қорқынышты картина. Бірақ, бағымызға орай, бұл жағдай қазақ үшін өзекті мәселелер санатында жоқ. Тәуелсіздік алғанымызға жиырма жыл ғана толып отыр. Кеңестік жүйе құрсауынан құтылып, тізгініміз қолымызға тиді. Алдымызда ғажайып мүмкіндіктер тұр. Жүрегінде көшпенділердің, сайын дала жауынгерлерінің жаққан алауы сөнбеген қазаққа қатысты етіп руахни шаршау туралы айту қисынға келмейді. Бізде керісінше өмірге деген құштарлық басым. Қазір ауылда болсын, қалада болсын әрбір адамда жақсы өмір сүруге мүмкіндік мол. Еңбектенсең, кәсібіңді «өте жақсы» деген деңгейде игерсең, жерде қалмасың, аш болмасың анық. Бұны әсіресе жастар жағы анық аңғарғандай. Оның үстіне 70 жыл кеңес үкіметінің, сол үкіметтің жасанды жолмен санаға сіңірген идеологияларының кесірінен ұлттық жады сөніп бара жатқан қазақ үшін қазіргі заман қайта түлеуге, өткенін еске түсіріп, оның тек жақсысын, пайдаласын қажетке жаратуға мүмкіндік туғызып отыр. Қазіргі қазаққа қарап отырсаңыз, өзін ер түркінің ұрпағы сезіну түйсігі оянған, арғы жады, өзін гендік деңгейде айқындау, сезіну процесі басталған. Бұл соқпақ – даңғыл жол емес, әрине. Адасулар, асырасілтеулер болмай тұрмайды. Бірақ өзін-өзі тану, идентификациялау сапарын бастаған ұлт үшін этнос құрылымы ыдырай бастағанда пайда болатын «рухани шаршау» - бос сөз тіркесі ғана.

ХІХ ғасырдағы орыс дворяндарын еске алыңыз, бізге олардың рухани азғындап, бағыт-бағдарын жоғалтып алғаны, сол мезеттегі олардың кескін-келбеті – Толстой, Куприн, Тургенов, Чехов, Гончаров сынды классиктердің шығармаларынан белгілі. Лермонтовтың «Бүгінгі заман кейіпкерін» алыңыз. Осы суреткерлер шаршаған, мағынасыз тірлік құрсауына түскен қоғамдағы адамдардың психологиясын керемет суреттеп кетті. Олар әдетте - өмір сүруге деген ерік-жігерінен айырылған, атадан қалған мұраны шашып, құмар ойындарға, ішімдікке салынған, түні бойы балдарда жүретін орыс ақсүйектері немесе тірліктен күнделікті ішіп-жемнен басқа ешнәрсе күтпейтін, тілемейтін басыбайлы шаруалар. Деградацияға ұшыраған жүйенің әдеттегі, логикаға сай түйіні – тарау. Ленин идеясының жасампаздық қуатқа ие болу себебі де сол депрессиялы қоғамның қарсыласа алмауымен, қарсылыққа рухани күш таба алмауымен түсіндіріледі.

«Әдебиет - өмірдің айнасы» деп жатады. Халыққа ұлы даңқты жазушылар алып келеді. Қоғам және сол қоғамның бел баласы әдебиет бір-бірімен, тікелей және тығыз байланысты. Ағылшын ақыны, мәдениеттанушысы Мэтью Арнольдтың «Әдебиетте шедевр тудыру үшін жалғыз талант аздық етеді. Ол үшін алдымен өз уақытыңды сезінуің керек. Талант пен уақыт – тұтас ұғым» деген сөзі бар.

Бірақ бізде ХІХ ғасырдағы орыс әдебиетіндегідей қазіргі жағдайдың, қазіргі адамдардың типтік бейнесін тауып, оны көркемдік жолмен іске асыру, сапалы іске асыру мәселесі тоқырап тұрған секілді көрінеді.

Ақсақал қаламгерлер тарихи тақырыптарға (алыс-жақын тарихқа) көп барады (М.Мағауин, Т.Нұрмағанбетов секілді азын-аулақ жазушыдан өзгелері). Бәлкім, оларда кеңес кезінде тыйым салынған, кезінде жүзеге асыра алмаған арман-мақсаттарын орындауға талпыныс басым шығар.

Дегенмен, орта буын, әдебиетке 70-ші, 80-ші жылдары келген қаламгерлер негізінен қазіргі заман адамының бейнесін сомдап жатыр. Нәтижесі де көз алдымызда. Әдебиетке қызығушылығы бар кез келген адам алып таныса алады.

Осыдан келіп сәтті шығарма, сәтсіз шығарма проблемасы туындайды. Бір отбасында он бала болса, «әке – балаға сыншы» дейді, әр баланың қарым-қабілетін, мүмкіндігін, тіпті талайы мен бағын дана ата-ана алдын ала сезініп, бағамдап отырады. Әрқайсысы іштен шықты, әлдилеп бағып, үлкен өмірге бағыттап жіберді, ешқайсысына жамандық тілмейді. Бірақ біреу асулардан өтіп, тауларды, жұлдыздарды бағындырады, ал баз біреуі ауыл арасында мал бағып қалады. Көркем шығарма да сол бір үйдегі он бала тәрізді. Дүниеге келуін келеді, бірақ барлығы бірдей мүлтіксіз болмайды. Болбырлауын танып, қатайту, тартпасын тартып, нығайту - қаламгердің тікелей міндеті. Немесе жөнге келмесе, мойындау, көну. Бұл – рухани кемеңгерлікті талап ететін ауыр шешім. Бірақ онсыз және болмайды. «Азат басың болсын құл, қолдан келмес іске ұмтыл» дейді. Біздің қазіргі әдебиетке сол өзін-өзі объективті бағалай білу қасиеті жетпейтіндей. Бір қызығы бұл дерт жас пен кәріні толық дендеген. Қайсыбір ішкі қазығы мықты, көкірек көзі сезімтал жандар болмаса, өзеуреп, «мен тірі классикпін» деу, тіпті болмаса «мені келер ұрпақ қана түсінеді» деп, замандастарының интеллектуалды деңгейіне күмәнмен қарау – тым етек алып бара жатыр. Бұл - әдебиеттің балаңдығын көрсетсе керек. Қай заманды, қай елді алып қарасыңыз да, әдебиетте кездейсоқ адамдар көп болады. Дабыраны, былық-шылықты солар жасайды. Содан кейін заман ауысып, ел жаңарғанда сол мың адамнан он адам ғана қалып жатады. Табиғи іріктеу елегінен өткеннен кейін миллион кітаптан жүзі қалса, жақсы.

«Қазақ әдебиеті» газетінің сауалнамасына жауап

Көркем әдебиет және публицистика

Аға буын тарапынан қазіргі жастардың тілі қасаң, жазған дүниелері публицистика деңгейінде деген пікір бар. Қазір шынымен де көркем әдебиет пен публицистика жанрларының ара-жігі жақындап, тіпті қоян-қолтық араласып кетті деп айтуға болатын шығар. Бұл үрдіс тек қазақ әдебиетінде ғана емес, әлем әдебиетінде де көрініс тауып отыр. Әдетте көркем шығармасының публицистикалық сипат алып кеткендігі туралы сөз қозғалғанда бұл жайт – жазушыларға ұнамайды, ренжіп жатады.

Публицистика, әрине, әдебиеттің үлкен бір саласы бола отырып, көркем әдебиеттен басқа, өзіндік функцияны атқарады. Егер түсіндірме сөздіктерге жүгінетін болсақ, публицистиканың саясат пен экономиканың, қоғамдық өмірдің өзекті мәселелерін сараптайтын, белгілі бір идеяны насихаттайтын құрал екенін көреміз. Міндеті -қоғамдық пікірге ықпал ету, ақпарат беру, нақты деректермен, құжаттармен жұмыс жасау.

Сонымен бірге нақ осы публицистика үлкен әдебиетке культтық деңгейдегі жазушыларды әкелген. Олардың арасында Салтыков-Щедрин, И. Бабель, О`Генри, М. Твендер бар. Ал, қазақ әдебиетінде, әсіресе ХХ ғасырдың бас кезінде осы құбылыстың кеңінен тарағанын байқауға болады. С.Сейфуллин, Б.Майлин, С.Торайғыров, Ж.Аймауытов, А.Байтұрсынов, М.Жұмабаев секілді майталмандар өздерінің әдебиеттегі биік миссияларымен қатар, қоғамды ояту, ағартушылық бағыттағы шығармашылықтарын да жоғары деңгейге жеткізе білді. Қазіргі заманда осы қатарға М.Мағауин, Т.Әсемқұлов секілді бірқатар жазушыны жатқызуға болады. Дегенмен, бұл азаматтар көркем әдебиет пен публицистика арасына жік қоя білді. Бірін-біріне қосып, араластырған жоқ.

Қазіргі таңда «роман», «повесть», тіпті «әңгіме» деп айдар тағылған, бірақ анықтап қарасаңыз, публицистика деңгейінен аспайтын туындыларды кездестіруге болады. Бұл қазақ әдебиетінде аға буын мен орта буын жазушылары экология мәселелеріне, атап айтқанда Арал тағдыры, полигон зардаптары секілді нақты мәселелерді тақырып етіп алып, көркем шығарма тудыруға талпынғанда жиі орын алады. Көркем әдебиеттің негізгі объектісі – ой, идея. Ал, публицистика жоғарыда атап көрсетілгендей – қоғамдық сипатқа ие. Бір-бірінен тіл байлығы, ой тереңдігі жағынан да ерекшеленеді. Сонымен қатар көркем туынды өзінің өзектілігі мен оқырман үшін маңыздылығын ғасырлар бойы сақтап қалуға қабілетті болса, публицистикалық шығарма заман өзгеріп, ұрпақ ауысқаннан кейін көпшілік оқырман үшін рухани қажеттілігін жоғалтады. Демек, көркем әдебиет - мәңгілік тақырыптарды қозғап, мәңгілік сауалдарға жауап іздеуге талпыныс болса, публицистика бүгінгі күннің мәселелерін қозғаумен шектеледі.

Публицистикалық шығарманы көркем туынды ретінде ұсыну процесін тоқтату мүмкін де емес. Жазу - әр автордың жеке құқығы. Оған қалай тосқауыл қоясыз. Және бұл жағдай қай кезеңде, қай заманда болмасын орын алған. Жаман, ортанқол ақын-жазушыны егер іздесеңіз кез келген елдің, кез келген заманның мұрағатынан табуға болады деп ойлаймын. Бірақ, олардың шығармалары, аты-жөндері белгілі себептермен бізге жеткен жоқ. Сапалы мен сапасызды көзі қарақты оқырман бірден анықтайды. Ал, «Соқыр тауыққа бәрі жем». Барлығына төреші - уақыт, амалсыз соңғы үкімді соның құзырына қалдырамыз.

683 «Таң Шолпан» журналының сауалнамасына жауап:

Қазіргі заманғы анимациялық фильмдердің бала психикасына, дүниетанымына әсері

Қазіргі заманғы анимациялық фильмдердің бала психикасына, дүниетанымына әсері деген тақырып - бала психологиясының жеке тармағы болуға тұрарлық тым кешенді мәселе. Бұл мәселемен айналысу керек, бұл жөнінде қоғамда үнемі дабыл қағылып отыру керек.

Қазіргі мультфильмдер екіге бөлінеді, бірі – бұрынғы кеңес кезінде өзіміз көріп өскен, баланы ізгілікке, мейірімділікке баулитын, адалдық пен тапқырлықтың, сұлулық пен жақсылықтың жасампаздығын дәріптейтін ескі туындылар. Өкінішке қарай, бұл идея, идеология дейміз бе, кеңес дәуіріне тән болып қалды. Қазіргі Ресей шығаратын мульфильмдердің өздерінде батыстық сарынға еліктеушілік етек жайған. Бұрынғы анимацияға тән жүрек шымырлатар тазалығы мен шынайылығынан айырылып қалыпты.

Қазіргі анимациялық индустрияда екінші бағыт, яғни атыс-шабыс, бірі қашып, екіншісі қуу, физиологиялық деңгейдегі арзан әзіл-қалжыңмен баланың санасын, талғамын әлден бүлдіру принциптерін ұстанатын /мен бұның да идеология екеніне сенімдімін/ мағынасыз, еш моралі, бала жүрегіне, миына берері жоқ құбыжық мультфильмдер басым.

Қазіргі мультиктер жөнінде ресейлік бір психологтың «кең көлемде әлеуметтік тәжірибе жүргізіліп жатқан секілді және оның құрбанына біздің балаларымыз айналып отыр» деген пайымы ойға оралады.

Мен өз басым балаларыммен үнемі мультфильм көремін. Америкалық өнімдерді қарап отырып, оқиға құру, шиелініс тудыру шеберлігіне таң қаласың, бала тұрмақ ересек адамның өзін үйіріп әкетеді. Бірақ, міне, мульфильм аяқталды. Не болды? Түк те. Финал – еш нәрсе туралы емес. Неге түсірді, не мақсат, мүдде болды? Тек баланың лексиконында мағынасыз, «сәнді» үш-төрт сөз тіркесі қалады. Шынайы өмір жайлы, құндылықтар жөніндегі түсінігі аздап өзгерді. Болды. Мәдени экспанция.

Мен жақында Таласбек Әсемқұлов жазған «Көкбалақ» атты анимациялық фильмнің сценарийін оқыдым. Абылай ханның тұлпары туралы екен. Білуімше, оны түсіруді «Қазақфильм» қолға алып жатыр. Рухты көтеру үшін, бала жүрегіне отансүйгіштік ұшқынын түсіру үшін өте керек туынды екен. Негізі қазір бізде де ұлттық анимация дамып келе жатқанға ұқсайды. Бірақ оның жемісін біз, тұтынушылар әлі көре алмай отырмыз. Жүйелі көрсетілімдер жасалмайды. Ұйымдастырылмаған. Себебі ұрпақ тәрбиесіндегі мультфильмдердің маңызы әлі өз дәрежесінде бағаланбай отыр. Амал жоқ, ата-аналардың өздеріне абай болуға, сауатты болуға тура келеді.

«Қазақ әдебиеті» газетінің сауалнамасына жауап.

Әдеби процесс мәселесі

- Бізде әдеби процеске мониторинг жасалып жатыр ма?

- Кез келген саяси немесе әлеуметтік процеске арнайы мониторинг жасалып отыратыны сияқты, әдеби процесті де бақылап, оны сараптап отыру өте қажет. Бірақ бұл жұмысты кім жасауға тиіс? Әрине, арнайы институттар, әдеби ұжымдар. Бұрын кеңес кезінде осы бағытта ауқымды ғылыми жүйе жұмыс істеді. Сыншылар, тілшілер, жазушылар әдеби процесті зерделеп, зерттеп, түйіндеп отырды. Оның бір себебі сол кездегі саяси жүйенің әдебиетті идеология ретінде тиімді пайдаланғанында, осының нәтижесінде әдебиет мәселелеріне, механизмдеріне жете мән берілгендігінде болса керек. Өкінішке қарай, қазіргі әдебиетіміз тым стихиялы түрде, бытыраңқы келе жатыр. Бірде-бір мәдени немесе әдеби институт бүгінгі күнгі әдебиеттің мәселелерімен, оның ерекшеліктерін, ағымдарын, кемшіліктері мен жетістіктерін зерттеумен айналыспайды. Басқа салаларды қайдам, бірақ дәл осы әдебиет ғылымы бүгінгі күн мен болашақтан гөрі өткен шақты көбірек қозғайды. Оған «Мәдени мұра» аясында жасалып жатқан ауқымды жұмыстар дәлел. Жоқ, жасалсын, бұл өте керек, дегенмен, қазіргі әдеби процесс соның тасасында, көмескіленіп қалып кеткендігі ғана өкінішті. Осы мемлекеттік деңгейде бағытталып, атқарылып жатқан істер әдебиеттің БАҚ-тағы көрінісіне де ықпалын тигізуде. Қарап отырсаңыз, қазір осы әдебиет саласын бағыт етіп алған газет-журналдарымызда жарияланатын материалдардың басым бөлігі естелік, өткен күнді көксеу, мадақтау сипатына ие. Ал бүгінгі күннің өзекті мәселелеріне сауатты сараптама жоқтың қасы.

- Біздің ағымдар туралы түсінігіміз?

- Қазіргі заманауи әдебиетте ХХ ғасырдың басымен салыстырғанда, кемінде он жаңа ағым енген екен. Неомифолизм, мәтін ішіндегі мәтін, фабуласыз мәтін деп кете беретін, жеке тұлғаның ішкі дүниесіне, оның жеке толғаныстары мен тұрмысына негізделген, шындық пен қиялдың шекарасында әрі-бері ауытқып тұратын, мистикалық элементтерге бай жаңа сипаттағы әдебиет келді. Бұрынғы әдебиетте сентиментализм, мораль мәселелері маңызды болса, қазіргі әдебиетті философиялық, психологиялық, интеллектуалдық, вертикалды әдебиет деп сипаттауға болар. Осы жаңашылдық бұрынғы горизанталды түрде дамитын, логикалық, дәстүрлі әдебиетті тықсырып келеді. Бұл заңды да. Заман өзгерді, қаншама жаңа технологиялар еніп жатыр, соған сәйкес көркемдік сана да өзгерістерге ұшырады. «Дон Кихоттың» немесе «Абай жолының» ешқашан өз тұғырынан түспейтіні қандай анық болса, әдебиеттің, соның ішінде қазақ әдебиетінің заман талабына сай өзгеретіні сондай айқын. Бізге де ол өзгерістер там-тұмдап келіп жатыр. Бірақ, әрине, жаңаға қарсы, оған үрке қарайтын адамдар әр қоғамда болады. Постмодернизмді құбыжық деп қабылдап, оны әдебиетімізден аластатуымыз керек деп есептеген бір кезең болады. Бірақ, одан постмодернизм ешқандай зиян шеккен жоқ.

- Қазақ әдебиетінде қандай ағымдар бар?

- Қазақ әдебиетін толық қамтып, жіліктеп беретініме күмәндімін. Енді өзім байқап, бағдарлаған мезеттер туралы айтар болсам, Қойшыбек Мүбәрак деген мистика жанрын бағындырам деп жүрген жігіт бар, Мақсат Мәлік психологиялық тақырыптарға барады, Дархан Бейсенбек, Серік Сағынтай шығармашылықтарын дәстүрлі прозаға жатқызуға болар. Аға буын туралы айтар болсақ, Аслан Жақсылықовтың философиялық прозасы еске түседі. Ол кісінің шығармашылығы, сөз жоқ, қазақ әдебиеті үшін тың бағыт. Асылбек Ықсан шығармашылығы да қазақ әдебиеті үшін жаңалыққа толы. Әрине, бұл жерде Дидар Амантайдың көп талас тудырған, бірақ қазақ әдебиетіндегі бетбұрысқа негіз болған прозасы туралы айтпай кетуге болмайды. Думан Рамазан лирикалық проза жазып жүр. Әдебиет бар жерде ағымдар, әлбетте болады. Оның бірі дәурені өтіп кетіп жатса, сол мезетте жаңалары пайда болады. Бұл - табиғи процесс.

Қазақ - демократияшыл халық

(«Халық сөзі» газетіне шыққан сұхбат)

Айгүл Халықова:

Қазақ қыздарының бейнесін әңгімелеріңде кескіндеу үшін оны қалай танығың келеді?

Мадина Омарова:

Мен үшін қыз немесе әйел бейнесін сомдаған кезде оның ұлттық нышаны ең соңғы кезекте болады. Алдымен адам, адамды толғандыратын мәселелер. Ұлты, нәсілі, географиялық мекені - егер характерді ашу үшін деталь ретінде керек болмаса, мүлде қажет емес.

Айгүл Халықова:

Сенің кейіпкер қыздарыңның темекі тартып, коньяк ұрттап қойып жүре беретіні сондықтан болғаны ғой...

Мадина Омарова:

Ия, содан болуы керек... Әнде айтылатын "қазақ қызы" деген образ - идеал ғой. Жинақ бейне. Ал, сіз бен біз сүріп отырған өмір, күнделікті тірлік - ол идеалдан алшақ жатыр. Проза - идеалдағы өмірді қиялдап отырып жазып шығу емес. Ал мен Макаренко емеспін /құдайға тәуба/.

Айгүл Халықова:

Сонда сенің идеалдағы образың өмірдегі төмен етектіден әлдеқайда биік пе?

Мадина Омарова:

Әрине, идеалдың аты – идеал. "Адамзатқа өмір сүру үшін миф керек" деп біреу айтқан екен.

Айгүл Халықова:

Мифтен гөрі әйелге өз мұңы жақын ғой... өзін танығысы, өзін көргісі келеді емес пе?

Мадина Омарова:

Сол кезде сахнаға мен шығамын.

Айгүл Халықова:

Сентименталды әйел мықты ма, рухы биік әйел беделдірек пе?

Мадина Омарова:

"Қатігез адам – көңілшек" деген де бір сөз бар еді. Гитлердің өзі анау-мынау мелодрамаларды көргенде көз жасын сығып алады екен. Негізі әйелді рухы мықты немесе сентималды деп бөле жаруға қарсымын. Бір әйелдің бойына барлығы сыйып жатады. Әйел сонысымен мықты.

Айгүл Халықова:

Онда сенің сахнаға шығатыныңа сенемін. Ия, солай. Оған дау жоқ. Және сенің әңгімелеріңді оқығанда, кейіпкерлерің сөйлегенде, даусың құлағыма келеді. Сондықтан да әсері басқаша болады. Меніңше, сен өзің кейіпкер болуға лайық образсың, жердің адамдарына ұқсамайтын романтикалық бейнені көрем...

Мадина Омарова:

Рахмет, бірақ адам өзінде жоққа әуес, мен мысал өзімді жер бетінде екі аяғында нық тұрған, іскер, бір асты немесе тойды жалғыз атқарып жіберетін пысық келіншек образында көргім келеді. Әттең... Бір қарасам трансқа кіріп, кімге шай құйып отырғанымды ұмытып, масқарам шығып жатамын...

Айгүл Халықова:

Ондай әйел болсаң жазушы болмас та едің ғой...

Мадина Омарова:

Үстел басында ойлы кейіпке еніп, үлкен туындылар жазып, той болғанда екі білегімді сыбанып екіленіп шыға келетін болсам жараспас па еді?

Айгүл Халықова:

Мүмкін, бәрі мүмкін. Мүмкін емес нәрсе болушы ма еді? Әдебиетте әйелдігің кедергі болған кез болды ма?

Мадина Омарова:

Оны шынымды айтсам, сезінбеппін. Қазақ негізі ықылым заманнан өте демократияшыл халық қой. Әйелдің билік айтқан, әйел сөзіне тоқтаған кездер тарихтан белгілі. Сондықтан әдебиеттегі жігіттер тарапынан ондай қысым көрген емеспін. Құдай көрсетпей-ақ қойсын.

Айгүл Халықова:

Өмірді "жындыхана" деген кезің болды ма?

Мадина Омарова:

Абайдың "Масғұт" поэмасындағыдай, кейде барлығы жынды су ішіп алғандай көрінетін кездер болады.

Құтылар хал болмады мына дудан,

Біз де ішпесек болмайды жынды судан.

Өлтірер өңкей жынды бізді келіп,

Жынды деп есі дұрыс бізді қуған.

Екеуі жынды судан ішіп салды,

Құтырып көп алдына жетіп барды...

«Алла пендесін еркіндікпен сынайды»

(Жазушы Серік Сағынтаймен сұхбат)

Серік Сағынтай:

Қазіргі әдебиетшінің кешегі қаламгерден айырмашылығы бар ма? Әлеуметтік жағдайын айтпағанда, жазу-сызу, ақпараттық кеңістіктегі хәлі?

Мадина Омарова:

Әрине, айырмашылық өте зор. Қазір біз үшін ақпараттық, көркемдік, тақырыптық, тіпті белгілі дәрежеде идеологиялық, моральдық шектеу жоқ. Бірақ "Алла пендесін еркіндікпен сынайды" дейді. Бұл қазіргі кездегі әдебиеттегі бейберекеттікке әкеліп соқтырған сияқты.

Серік Сағынтай:

Қазақ поэзиясы үлкен биіктерге көтеріліп кетті деген пікірді жиі естиміз. Қазақ прозасының кешегі керемет кезеңдерінен кейін, енді бір өрлеу келе жатыр деп ойлайсыз ба? Әлде, ондай даму болмай ма?

Мадина Омарова:

Поэзия биіктерге көтерілді деген пікірге келісуге де болады, келіспеуге де болады. Иә, жаңа, жас ақындар, жақсы ақындар көптеп шығып жатыр. Барлығы жалынды, амбициялы, өр, ақылды. Поэзияға жастық шабытпен келіп жатыр. Бұны өрлеу деп айтуға болар... Бірақ поэзия идеялық жағынан, формалық жағынан өзгерді ме? Поэзия жаңа ой, жаңа кеңістік алып келді ме? Бұл сауалдарға жауап беру үшін ойлануға тура келеді.

Серік Сағынтай:

Дегенмен, проза жайлы айтсаңыз...

Мадина Омарова:

Проза жанры прозаның өзі секілді жаймен, баппен, бірақ сөзсіз өзінің табиғат секілді бұлжымас бірбеттігімен дамып келе жатыр деп айтуға әбден болады. Дәл осы прозада эксперименттер молынан жасалуда. Аға буын Аслан Жақсылықов, Асылбек Ықсандардан бастап, кішкентай Мақсат Мәліктер арасындағы сабақтасып жатқан тізбекті барлап қарасаңыз, сіз осыны аңғарасыз.

Серік Сағынтай:

Әдеби ортадан шалғай, провинцияда тұрсаңыз, өміріңізді, жазуыңызды қалай елестетер едіңіз?

Мадина Омарова:

Хемигуэй айтқан сөз бар ғой "Ұлы суреткерлер провинцияда туып, Парижде өледі" деген. Шығармашыл адамын, әрине, әдеби орта, "өзі тектес тіршілік иелері" магнитше тартады. Олардың ең ірі шаһарға отқа ұмтылған көбелекше қаңғалақтап ұшатын себебі осында ма деймін. Содан соң торығу, депрессия, өр түркінің еркін рухы, дешті қыпшақ деген сияқты ойлар кетеді. Өзімді провинцияда елестете алмаймын. Ал егер бұйрық болып, тұруға тура келсе, мен бәлкім көбірек жазар едім, молырақ оқыр едім, ізденер едім. Бірақ өте бақытсыз болар едім.

Серік Сағынтай:

Неге?

Мадина Омарова:

Өзім тектес шығармашыл адамдармен араласпауға, олардың тіршілігін тек сырттан бақылауға төзу мен үшін қиын. Рухани достықсыз деп айтамыз ба бұны? Бәлкім, бұл рухани әлсіздік те шығар... Мысалы, Әлия Бөпежанова. Немесе Таласбек аға (Әсемқұлов). Егер провинцияда тұрсам, олардан мен географиялық, тұрмыстық, ақпараттық, ситуациялық жағынан алшақ болар едім. Қанша дегенмен бұл жағдайлар адамдардың қарым-қатынасының 100 пайызын құрамаса да, айтулы рөл атқарады.

Серік Сағынтай:

Кеңестік кезеңдегідей, жазушыларға қоғамдық тапсырыс берілетін болса, бұл әдебиетімізге әсер етер ме еді?

Мадина Омарова:

Сандық жағынан әсері болуы мүмкін, сапалық, көркемдік тұрғысынан нәтижесіз болар еді деп ойлаймын.

Серік Сағынтай:

Мысалы...

Мадина Омарова:

Мысалы, Кеңес одағының 70 жылдық тарихында жазылған тек қазақ әдебиетінің өзіндегі жүз мыңдаған кітаптың қазір ел аузында, сен екеуміз секілді әдебиетте жүрген жастардың жүрегінде қалғаны қанша? Он шақты, жақсы, жиырма шақты жазушының есімі аталады. Әдебиет ешқандай науқанның ырқына көнбейді ғой, Аллаға тәуба.

Серік Сағынтай:

Әңгімеңе рахмет, жазар көбейсін!





ОҚЫРМАН ӨЗІНІҢ ЖАЗУШЫСЫН ӨЗІ ТАБАДЫ

"...қазақ әдебиетіндегі готикалық прозаның басы" (Т. Әсемқұлов), "Кейіпкерлерінің әлеуметтік кодтары беймәлім, оларда уақыттық белгілер де мүлдем жоқ деуге болады, автор үшін ол маңызды емес" (Ә.Бөпежанова), "туындыларында кейіпкер бей-берекеттігі, өзі бір жеке әлем жасап алып, басқаға сұлқ қарайтын болмысымен дараланып тұрады" (С.Қасым)... Бүгінгі қазақ әдебиетінің өкілдері мен әдебиет сыншылары жазушы замандасымыз Мадина Омарованың шығармаларын оқығаннан кейін осындай пікірлерін білдіріпті.

Оның жеке өзін алдымен жас қаламгерлер мен журналистер, әдебиет өкілдері таныды. Әңгімелері басылымдарда жиі жариялана бастағалы бері оқырмандар да Мадина Омарованың әңгімелеріне "бой үйретті".

Жаңа жыл қарсаңында жазушының тағы бір кітабы жарық көрді - "Қадір түні" деп аталады. Мадинаны құттықтап, әңгімеге тарттық. - Кітабың қолыңа тигенде қандай ой келді? Бұл шығармашылықтың нәтижесі ме? Табысты аяқталған жұмыс па? Әлде орындалған парыз ба? - Менің бірінші кітабым осы «Жалын» баспасынан «Жас толқын» сериясымен шыққан еді, ал екіншісі «Жаңа заман прозасы» сериясында шықты. Бұл шынымды айтсам, солдат болып жүріп генерал шенін алғандай, аң-таң, сенсем бе екен, сенбесем бе екен дейтін күйге түсірді. Және, әрине, үлкен жауапкершілік. Табысты-табыссыз деп әлдене деу қиын. Оны, бұйыртса, оқыған жұрт айта жатар. - Мадина Омарованың оқырманы кім? - Білмеймін. Өз басым оқырманмен жүзбе-жүз жолығып көрмеппін. Және ол мифологиялық кейіпкер емес пе екен, Оқырман деген өзі бар ма, жоқ па деп те ойлаймын. Әрине, белгілі бір шығармаңды оқыған адамдар, әсіресе таныстар пікір айтып жатады. Мақтайды, өздерінің ұсыныстарымен бөліседі. Кемшіліктеріңді айтады. Бұл үздіксіз процесс. Бірақ ол пікір айтушылар әдетте кәсіби әдебиетшілер болып келеді, сондықтан оларды классикалық мағынада оқырман деп қабылдау қиын. Мемлекеттік тапсырыспен шығатын кітаптардың тиражы 2 мың - 3 мың дана ғана. Бұл жағдайда қалың оқырман қауымы туралы айту күлкілі... - «Қадір түні» кітабына алғысөз қалдырған қаламгер Ардақ Нұрғазұлы «Мадина Омарованың шығармалары сөйлем құру дағдысымен ғана емес, жанр тұрғысынан да өзгеше. Әсілінде, қиық-қиқымнан тұру жалпы шығармаларының басты және ортақ ерекшелігі деуге болады. Бұның тасасында жазушының дүниені түсінудегі таным ерекшелігі тұр» деп жазыпты. Расымен, сені жеке танудан кейін ғана дүниетанымыңа (шығармаларыңа) төте жолды тез табуға болатын сияқты. Жазу стилін таңдауға бола ма? - Меніңше, жазушы стильді қалағанынша өзгерте алады. Ол мінезді немесе почеркті өзгерткен сияқты еңбектің нәтижесі болмақ. Бірақ бұл жасанды өзгеріс. Мазмұн, сапа өзгермей, тек жазу мәнерін өзгерту бәрібір қажет нәтиже бермейді. Сонымен бірге стиль жазушының балаң кезінен бастап қартайғанынша бірқалыпты тұра бермейді ғой. Бұл өзгеріс табиғи болғандықтан, қонымды деп ойлаймын. Сондықтан қай жағынан алып қарасаңыз да, барлығы жазушы құрылымына, рухани багажы мен әрине, іздену, оқу, зерттеу қабілеттеріне келіп тіреледі. Менің стилім Ардақ Нұрғазы айтқандай, мозайка іспеттес, құрақ құрау арқылы жеке бөлшектерден тұтас дүние жасау болар. Бірақ бұл таяқтың бір ұшы ғана деп сенгім келеді. Маған, әрине, пазл жинаған ұнайды, бұл істің өзіндік әдемілігі, тылсымы бар. Дегенмен, егер менің шығармашылығым түгел осындай қиқымдардан құралған болса, қызық болмай қалар еді деп ойлаймын. - Электронды кітаптар оқисың ба?

- Ия, көбінесе электрондық кітабымды оқимын. Бірақ жақында Бернхрад Шлинк деген неміс авторының 2-3 кітабы, кәдімгі баспадан шыққан нағыз кітаптары қолыма түсті. Бас алмай оқып шықтым. Және содан соң электронды кітабымды қолыма ала алмай қалдым. Бәрібір қағаз кітапқа жетпейді... - Қазіргі қазақ оқырманы қандай әдебиетті «іздеп жүріп» оқиды? Уақыт өлтіру немесе жол қысқарту үшін оқылатын қалта кітапшаларынан басқа... Оқырмандар бір-бірін оқуға үгіттеп, қолдан-қолға өтіп жатқан кітап туралы соңғы кезде естімеймін. Ең соңғы рет Мұхтар Мағауиннің «Жармақ» романына қатысты ғана «таныстар рекомендациясын» естідім.

- Адамдардың оқуға деген қажеттілігі мүлде түп-тамырымен жоғалады дегенге сену қиын. Қазір қазақ әдебиетінде жазушылар қауымы заман өзгерісін, оқырман талабын там-тұмдап сезе бастағандай. «Жармақ» та соның жемісі болар. Ол үшін, әрине, әлем әдебиетінің тыныс-тіршілігінен, ондағы жаңалықтардан, пікірталастардан хабардар болып отыру керек. Шығармашылықпен айналысатын адамның кәсіби әдебиетші болуы міндетті. Сонда осы білім мен таланттың бірігуі нәтижесінде ғана заманға сай, жақсы туындылар жазылады деп ойлаймын. - Осы тұста әбден жауыр болған, әрі жауабы да жорамалды бір сұрақ қойсам деп отырмын... Қазіргі қазақ әдебиеті, осы қандай күйде? Шынымды айтсам, соңғы кезеңдегі қазақ әдебиетінде жаңалық аз сияқты көрінеді. Әдебиеттің халі сюжеті солғын романға ұқсайды. Жазушы табиғаты тың қадамға, тосын шешімдерге жақын тұрады емес пе? Әлде бізде тәуекел құмар жазушылар жоқ па? Тың шығармашылық жоқ сияқты... - Шағын сұхбат көлемінде қазіргі қазақ әдебиетіне, қазақ әдебиетіндегі жазушылардың шығармашылығына мониторинг жасау қиын болар. Бұнымен бүтін бір институт айналысса да аздық етпес еді. Бірақ өкінішке қарай, менің жеке субъективті көзқарасым бойынша, қазір өткен шақтағы әдебиетті, Алаш әдебиетін, Кеңес әдебиетін, Жырауларды, аңыз-әфсаналарды, мифологияны зерделеуге басымдық берілген. Бұл «Мәдени мұра» секілді ірі жобалардың мұрындық болуымен жүзеге асып отыр. Ал, дәл қазіргі Тәуелсіз жылдар кезеңіндегі әдеби процесті ашуға, айқындауға, бағасын беріп, сараптауға жеткілікті дәрежеде қаражат та, күш-жігер де жұмсалмайды. Жекелеген ғалымдар мен сыншылардың шығармашылығы нәтижесінде туған некен-саяқ сын мақалаларды есептемегенде, іргелі жұмыстар, бастамалар жоқ. Сондықтан да қоғамда жаңағы сен айтып өткен көзқарас қалыптасқан. Себебі, шығарма оқырманға жетпейді. Тиражы 1 мыңнан 5 мыңға дейін ғана нөпір кітаптың арасынан мазмұндысын, қызықтысын таңдауға бағыт-бағдар жоқ. Оқырман не оқырын анық білмейді. Бұл жағдайда жазушы немесе жақсы роман, повесть, әңгіме жоқ деп кесіп піше салған оңай болар. Сонда қазақта әдебиеттің жоқ болғаны ма? Әдебиеті өлген, немесе өліп бара жатқан ұлттың ертеңі не болмақ? Қалай десек те Әдебиет – ұлттың рухы. Ең болмаса сондықтан да бұндай үзілді-кесілді пікірлерден тартынған абзал. - Әрине, белгілі-белгісіз авторлардың потенциалына біржақты баға беруден аулақпыз. Ал белгілі бір туындыны жоба ретінде іске асыру жағы қалай? Айталық, автор қызықты материал әзірледі. Енді оны жарыққа шығарып, тарату керек, яғни сатып, пайда табуы тиіс. Батыста, автор баспамен шарт жасасып, тіпті алдын-ала аванс та алып қояр еді. Бізде осындай схема жүзеге асуы мүмкін бе?

- Өкінішке қарай, бұл айтылып жүрген, әдебиетшілер мен шенеуніктер арасындағы диалогқа негіз болып отырған, бірақ әлі күнге дейін шешімін таппаған мәселе. Мысалы, биыл менің «Қадір түні» атты кітабым мемлекеттік тапсырыспен жарық көрді. Көлемі – 17 баспа табақ. Таралымы – 3 мың дана. Бұл жеке маған мемлекет тарапынан жасалған үлкен қолдау, оны жоққа шығаруға болмайды. Қаламақыға 76 мың теңге алдым. Осы кітап үшін алған ақшамның алды да, арты да осы. Әділетті ме? Әрине, тәубәшыл қазақы түсінікке салсақ, риза болуым керек-ақ. Бірақ егер әлемдік тәжірибеге салсаң, олай емес. Мемлекет жарайды менің жағдайымды жасамай-ақ қойсын, үй де, саяжай да, аткөпір қаламақы да сұрамайын. Бірақ ол маған кітабымның сатылымынан түскен қаржының белгілі бір пайызын алып, күн көруіме мүмкіндік беруге тиіс қой? Жақсы, оқырман сатып алмаса, өзімнен көрейін, бірақ мемлекет еңбегімді, шығармашылығымды сатуға жағдай жасауға тиіс, осының механизмін нарықтық талапқа лайықтап жасап беруге міндетті. Бұл менің алаңсыз әрі қарай шығармашылықпен айналысуыма, осыған сай жаңа дүниелер тудыруыма жақсы алғышарт болар еді. Бұл, әрине, осы әдебиет саласында жүрген кәрі-жас, кез келген ақын-жазушының көкейіндегі тілек. Сонымен қатар бұл жүйе іске қосылса, баспаларды да мемлекетке, тендерге алақан жайып қарап отырудан сақтар еді. - Қоғам санасын қандай тақырыптар өзгерте алады?

- Қоғам санасын өзгерту... Бұны алдын ала болжау қиын сияқты. Кітап халықтың санасын өзгертетіндей күшке ие болу үшін алдымен жұртшылық арасында жаппай кітап оқу мәдениетін қалыптастыру керек. Себебі, кеңес кезіндегі оқуға құштарлық, кітап сатып алу, сұрап алу, ұрлап алу үрдісі – қазір өткен шақты қалып кеткен тәрізді. Кітап оқу, жазушыларды білу, көркем шығарманы сараптай білу – музыка тыңдау, сурет, сәулет өнерін тану тәрізді жалпы адамзаттық құндылық, мәдениеттіліктің белгісі. Бұл білімді адамның «джентельмендік наборына» кіретін талап. Бірақ қазір өкінішке қарай кеңес кезінен бергі уақытта кітап оқу машығы – ұрпақ сабақтастығынан шығып қалғандай әсер береді. Кезінде кітап оқыған, оқымайтынына ұялған адамдар бұл мінезді жаңа заманда өз балаларының бойына дарыта алмағандай. Бұл - үлкен проблема. - Оқырманның пікірі маңызды екені белгілі. Ол сенің шығармашылығыңа қаншалықты әсер ете алады?

- Оқырманның деңгейі, талғам талабы әртүрлі. Сондықтан оқырмандар жаққа елеңдеп, олардың пікіріне тәуелді болып жүремін деп айта алмаймын. Олай болса, жазушы ретінде менің құным бес тиын. Жазушы оқырманға келмейді, оқырман өзінің жазушысын табады. Жазушының, кейіпкердің дүниетанымымен, ойлау, сипаттау мәнерімен өз бойынан үндестік табады. Ал, ондай оқырман, әрине, маған рухани бауырымдай қымбат. - Шығармашылықты жоспарлауға бола ма? Өзің нені ойға алып жүрсің?

- Шығармашылық – стихиялық процесс емес. Ол міндетті түрде жоспарлануға тиіс. Тек қана жоспарлануға тиіс. Әрине, алға қойған мақсаттарым бар. Бірақ алдын ала әлдене айтқың да келмейді. «Арық сөйлеп, семіз шық» дейді ғой қазақ. Барлығын уақыт көрсетеді.

- Көп рахмет.

- Саған рахмет.

WWW.AINALIFE.KZ

Әдебиеттің бекзадасы - драматургия

− Драматургия өзіндік ерекшелігі бар, автордан толысқандықты қажет ететін салмақты жанр ретінде бағаланады. М.Әуезов театрының әдебиет бөліміне келгеніңе де екі-үш жыл болды.Театр тарапынан 40 жасқа дейінгі шығармашылық жастар үшін драматургия, режиссура, шығармашылық топқа бағытталған конкурс жарияланды. Конкурс жұмыстарын сүзгіден өткізіп, сараптадыңдар. Бүгінгі драматургияға қойылатын талап қандай сонда? Кешегідей жазуды көпшілік қажет етпей отыр, сонда бүгін қалай жазу керек?

− Дұрыс айтасың, драматургия − өте күрделі жанр. Шикілікті көтермейді. Автор тас-түйін толыққанды дүние тудыру керек. Әйтпесе қабылдануы қиын. Театрға жұмысқа келіп, драматургия саласына араласып, осы жанрды зерттегеннен кейін мен: «әдебиеттің бекзадасы - драматургия» деген қортындыға келдім. Пьеса жазу − өте ауыр процесс. Театрға келгенге дейін менің үш пьесам болды. Мүмкін, театрға жұмысқа алыну себебім де сол шығар. Бұл пьесаларды жазбай тұрғанда әріптестеріме үнемі «ең оңай жанр -драматургия, пьеса жазғаннан оңай нәрсе жоқ» деуші едім. Пьеса жазу деген не ол, сол да сөз боп па? Әлдеқандай сюжетті ойлап табасың да, оқиғаны солай қарай бағыттайсың, диалогты құрасың, іс-әрекет бересің, бір қалыпқа салып шығасың, сонымен болды -пьеса дайын. Осылай ойлап келген мен театрға орналасқаннан кейін, театрдың ішкі өмірін көргеннен кейін, режиссердің жұмысын, актерлердің жұмысын көргеннен кейін, спектакльдің сахнаға дайындалу кезеңдерін көргеннен кейін бастапқы ойымнан біржола бас тарттым. Тек осы саланы зерттеуге ғана ден қойып, классикасы бар, басқасы бар драмалық шығармаларды оқығаннан кейін оның күрделі жанр екеніне көз жеткіздім. Оны екінің бірі игере алмайды. Екі сөздің басын құраған адамның жазушы болуы, романдар жазуы ғажап емес, бірақ драмалық шығарма жаза алатынына күмәнім бар. «Жаздым» деп есептеуі мүмкін, бірақ оны ешкім мойындамас еді. Себебі, стильдік жағынан, талғампаздық тұрғысынан драмалық туынды автордан шеберлікті талап етеді. Кішкентай көлемге үлкен мағына сыйғызу, әр түрлі мотивациялар, форма табу, оған көрерменді жалықтырмас үшін ішкі иірімдер, сәт сайын жаңа реңк беру, адастырып барып шындықты ашу, соңындан үлкен ұғымдарға алып келу - мұның бәрі екінің бірінің қолынан келмейді. Сол себепті жастардың әлемдік стандарттағы драмалық шығарма жаза алатынына сенбеймін. Драмаға толысып келу керек. Кім болса да бұл салаға рухани, интеллектуалдық мазмұн жинап қана келе алады деген шешімге келдім.

− Сонда режиссерлердің «жақсы автор жоқ» деп драматургтерге кінә артып жүретінінің себебі осы деп ойлайсың ба?

− Бұл − бір себебі. Басқа себептері де болуы мүмкін. Театрлардың әлемдік қорға жүгінетіні де осыдан. Классикаға, шетелдік шығармаларға біздің авторлар бейім тұрады. Ал шетелдік әдебиет дегеніміз - бірнеше ғасырлық тарихы бар ақсақал әдебиет. Біз сонау эпостарды тудырған ауыз әдебиетінен кейін бірден кеңестік, тіпті кеңестік те емес, орыстық әдебиеттің дәстүрін қабылдадық және осы жолды таңдадық. Осы мөлшермен алғанда, біздің әдебиетіміз − өте жас әдебиет. Тамыры адамзаттық құндылықтардан емес, кеңестік дәуірдің санаға теліген стандарттары, идеалдық образдары ізгілік, гуманистік стандарттары қалыпқа салынған жасанды синтетикалық бағыттарын қазық қып ұстандық. Сондықтан біздің әдебиетіміз бен өнерімізден сәйкессіздік танылды. Темір шымылдық ашылған кезде ешнәрсесіз қалдық. Тарихтың көзімен қарағанда, бұл − біздің нәресте шағымыз. Тамырымызға оралып, одан бір нәтиже шығару үшін, әрине, уақыт керек.

− Біздің көрермен театрға келеді де, әлі күнге дейін сахнадан Муза іздейді. Драмалық жанрдың жаңара алмау себебі де жалпы халықтың сұранысын еcкеруінде жатқан болар.

− Әрине, көпке топырақ шашуға болмайды. Бәрін түсініп отырмын. Көрерменнің рухани қажеттілігінің өзі сол стандарттар деңгейінде қалып қойып отыр. Басқаны былай қойғанда, еліміздің бас театры − М.Әуезов атындағы театрды алатын болсақ, репертуарындағы ең өтімді, көрерменді көп жинайтын, материалдық қажеттілігін өтейтін спектакльдер қайсы десек, әрине, басты орында әлеуметтік тақырыптағы қойылымдар мен комедиялар тұр. Ал суреткерлік қолтаңбасы бар, өнердің мұратына жетелейтін қойылымдар екінші қатарға ысырылады. Бәрі сондай демеймін, бірақ жетпіс пайыз көрерменнің мұндай идеяны қабылдай алмайтынына еш күмәнім жоқ. Әйел ме − ол абзал ана образы, егер қария болса, міндетті түрде абыз қария болуы керек. Мұның бәрін жаман демеймін, жақсы, әрине. Бәрі де керек образдар. Бірақ мұның бәрі тым идеалдандырылған. Осыларды жинап әкеліп өнер талаптарына салатын болсақ, инфантализм, яғни өз бойына тән емес балаңдықтың құлағы қылтиып тұрады. Ал адамды түлететін, өзгертетін, санасына бетбұрыс жасайтын деңгейге мұндай шығармалар көтеріле алмайды. Біздің драматургия болсын, режиссура болсын, көрерменмен мәмілеге көп барады. Көңілін жыққысы келмейді. Көрермен не қалайды, сол сұранысты қанағаттандыруға тырысады. Яғни, қажеттілігін өтеуші.

− Қалай дегенмен бүгінгі адамның дүниетанымына өзгеріс енді. Бұрынғы құндылықтар біртіндеп мәнін жойып келеді. Соған қарамастан, көрермен қабылдамаса да, сен айтқан жаңа стандарттағы, жаңа форматтағы, жаңа дүниелер қойыла беруі керек пе?

− Әрине, қойыла беруі керек. Оны тіпті өнердің миссиясы деп есептеймін. Қаржылық жағынан ақтайтын екі шығармаға бір нағыз өнер туындысын қосақтап беріп отыру керек. Материалдық айналымның соңында кетпей, осылай жасасақ қана талғамы қалыптасқан көрермен өзіне керегін таңдай алады. Міндетті түрде. Көрерменнің жетегінде кетпей, санаға әсер етер өз стандарттарымызды біртіндеп енгізе берген жөн. Оны талдайтын, бағасын беретін сыншылар да белсенді жұмыс істеуі керек. Театр, кино, телевидение адамның талғамын қалыптастыратын орындар ғой. Жарайды, шетелдегі театрлардың спектакльдерін барып, тамашалап келуге бәріміздің мүмкіндігіміз жоқ дейік, бірақ кино ше? Бүгінгі шетелдік фильмдердің көпшілігі үлкен дәрежедегі көркем дүниелер. Жаңа формат та, жаңа стандарт та осында. Еліктеп- солықтап болса да, осыған қарай талпыну керек сияқты. Мемлекеттік құрылымдардың экономикалық-әлеуметік қажеттілікті алдыға қойып, мәдениетке аса мән бермейтіні осы мәселелерге келгенде әсіресе сезіледі. Көркемдік стандарттарды белгілеп, соған жетелейтін міндетті ешкім өз мойнына алып отырған жоқ. Мұны қоғам емес, жекелеген шығармашылық адамының ғана қолға ала бастағаны байқалады. Ол оны жасау үшін адамның ішінде парыз болуы керек.

− Санадағыны айтпағанда, көз алдымызда дүниенің көпшілігі жаңадан пайда болып жатыр. Мұндайда ескі нәрсенің ысырылып, тіпті жоғалып кететіні түсінікті. Қайбіреулер «театр ескірген нәрсе, ол жоқ болса да ешнәрсе өзгермейді» дегенді айтып жүр...

− Әркімнің өз пікірі бар. «Қазір кең тынысты, үлкен шығармалардың заманы емес. Адамдардың уақыты жоқ, миниатюралық дүниені ғана оқи алады, шағын әңгімелер жеткілікті» деп, жазушылықты да жоққа шығарғысы келіп жатқандар бар. Кешіріп қой, блогерлер пайда болғалы журналистиканы да жаратпайтындар шықты. Қазір әр адам -өзі журналист. Әлеуметтік желіге кірсең, әркім әрнәрсені жаңалық жасап, жазып, сала береді. Оқитын адам − оқиды. «Журналистиканың қажеті жоқ» демегенде қайтеді сосын? Егер дәл осылай саралайтын болсақ, ақындар не үшін керек, жазушылар не үшін керек? Өлең оқитындар да өмір сүріп жүр, оқымайтындар да жар сүйіп, бала сүйіп, бақытты болып толыққанды өмір сүріп жатыр. Театр да солай. Ол болса да, болмаса да, адамдар өмір сүруін тоқтатпайды. Бірақ осының бәрінен бас тартса, адамның рухы өледі. Ал рух өлмес үшін бәрі де керек. Адам ретінде сәл-пәл өсіп, жетілгісі келетін кісі кітап оқымаса да, спектакль көрмесе де, тым болмаса санасының арғы бір түкпіріндегі сәулемен, түйсікпен өнерді өлтіруге жол бермейді. Сондықтан да өнердің барлық түрі өмір сүру керек, бәрі керек. Журналистиканың жоғалып кеткенін көз алдыңа елестетіп көрші? Журналист ол тек жаңалық жеткізуіші ғана емес, ол - аналитик. Егер оның талдамалары болмаса, ол зерттеп, зерделеп, аузыңа шайнап салып бермесе, біз түрлі болжамдардың жетегінде кететін едік. Адамдардың талғамы төмендеп, қабылдау түсінгі арзандаса, оны да журналистердің ұятында деп есептеу керек. Сол себепті ақын да, жазушы да, театр да рухты оятушылар ғана емес - рухтың өзі. Олардың өмірге келгендегі парызы − осы. Сондықтан театр жоғалмайды. Ол жоғалса, адамның өзі мақұлыққа айналады.

− Бұрын біз сені жазушы деп танитын едік, енді пьеса жазамын деп таңырқатып отырсың. Драматургиямен түпкілікті айналыспақ ниеттесің бе?

− Драма жанры ұнай бастады деп жоғарыда айттым ғой. Бүгінде жеті пьеса жаздым. Өзіме психологиялық драмалар ұнайды және оған мистикалық элементтер қосқанды хош көремін. Бұл жанрға бастапқыда стихиялы түрде келдім. Сөз құрастыра аласың. Әлдебір образдарды жинақтай аласың. Оған энергия бере аласың. Сосын оқушыға әңгімелей бастайсың. Бұл – бастапқы кезеңде. Сосын сана иесі, тіршілік иесі болған соң оқисың, ізденесің. Ойлағаныңды қорытасың. Араласасың, көресің. Осыдан кейін ойладым: «Мен не үшін жазып жүрмін?» Жай ішімдегі энергияны шығару үшін ғана жазуым мүмкін емес қой. Энергияңды баққа барып жүгірсең де шығарасың ғой. Талант деп айтсам, асқақтау естілер, тіпті өз басым бұл сөзді аса ұнатпаймын де, бірақ бойыма қабілет, мүмкіндік берілген болса, демек мен бір мақсатты орындауым керек. Әдебиет − үлкен ұғым. Егер оған араласа бастасаң, адамдардың санасына әсер ету мүмкіндігі берілді деген сөз. Осы мүмкіндікті жоғары мақсатта пайдалана алғанға не жетсін. Адамды жамандыққа, нәпсіқұмарлыққа итермелегім келмейді. Себебі, бұл саған қолыңа Құдайдың алмас қылыш бергенімен бірдей. Тек қана игілікке пайдалануың керек. Жазғанда да, жақсылық пен жамандықты таразылап, жақсылықты дәріптегім келеді. Түп мақсатым − осы.

− Ілгеріректе «Таңшолпан» журналында сыншы Таласбек Әсемқұлов ағамыз бір топ жас жазушылардың шығармаларына баға берді. Сонда сені «готикалық жанрда ізденетін жазушы» деп бағалағаны есте. Бұл бағытта өзіңнен басқа ізденіп жүргендердің қарасы да көп емес сияқты...

− Ол кісінің біздің толқынға берген сол бағасы жеке өзіме қатты әсер етті. Бала да емес едім, бірақ өсіп кеткенім де шамалы болатын. Тіпті қай жанрда жазып жүргенімді де білмейтін кезім. Сол талдаудан кейін Фейсбук бетінде мәдениеттанушы Зира Наурызбаева: «Талас айтты, Мәдина Петрушевская деген орыс жазушысы сияқты жазады деп. Мәдина келіп Таластан «Петрушевская деген кім?» деп сұрады» деген пікір жазыпты. Әрине, күлкілі шығар. Бірақ сол кезден бастап маған тылсым тақырыптардың жақын екенін ұға бастадым. Сол бағытты саналы түрде ұстана бастадым. Мистик десін мейлі, эзотерик десін, бірақ бұл менің бойымда бұрыннан бар нәрсе.

− Әңгімеңізге рахмет!

Сұхбаттасқан − Айгүл Аханбайқызы

Skifnews.kz





ЛЕБІЗДЕР

ГОТИКАЛЫҚ ПРОЗАНЫҢ БАСЫ

Мадина Омарованың шығармаларын қазақ әдебиетіндегі готикалық прозаның басы десем қателеспес едім. Сол себепті оның әр кезде жазылған, әр тақырыпты қамтыған шығармаларының ішінен осы готикалық сарындағы екі әңгімесін таңдап алып отырмын.

Жас қаламгердің бір әңгімесі «Жұмбақ» деп аталады. Оқиғаның ұзынырғасы: түнгі сағат он екінің шамасында өз үйінде телевизор көріп отырған әлдебір адамға сырттан достары телефон шалып, өздерінің жол апатына ұшырағандарын айтады. Достарын құтқармақ болған кейіпкер жедел жәрдемді шақыртып, апат болған жерге өзі де таксимен жетеді. Жеткенде көргені – достары, таңертең, яғни жарты күн бұрын қайтыс болып кеткен екен. Кейіпкерге телефон шалған тірі адам емес, досының аруағы екеніне көзіңіз жеткеннен кейін әңгіменің басына түсіп қайтадан оқисыз. Оқисыз да түршігесіз. Әрине, бәрі де адамның қабылдауына байланысты. Мысалы, бүгінгі оқырман немесе көрермен триллерді көргенде психологиялық депрессияға ұшырауы мүмкін, себебі қазіргі психология триллердің сананы езгіге салатынын дәлелдеп отыр. Алайда, триллер аспаннан түскен жоқ қой. Әлем халықтарының демонологиясы – триллер. Бүгінгі үрейлі фильмдер, романдар сол демонологияның жетілген түрі ғана. Дәстүрлі мәдениеттерде триллер катарсистік жанрға жатқан. Яғни, триллерді көрген, мистерияға қатысқан адам, сол көргендеріне көзі үйренеді, рухани сауығып шығады. Басқаны қайдам, маған осы әңгіменің түйіні Э.Хэмингуэйдің «Вайоминг шарабы» («Вино «Вайоминга») әңгімесінің концепциясын есіме салды.

М.Омарованың екінші әңгімесі «Жол үстінде» деп аталады. Әңгімені бірінші жақтан баяндап отырған кейіпкер түнде, әлдебір адаммен жол жүріп серіктес болады. Ол жолаушы кейіпкермен бір ауылдан, ит асырап аты шыққан Алмабек деген кісінің баласы болып шығады. Ауылдағы үйіне жетіп, апасымен әңгімелескен қыз өзінің он жыл бұрын өлген адаммен жолсерік болғанына көзі жетеді. Әңгіме «Уақытында келіп жетпіс жыл кешіккен ажал туралы» деп аталатын, заманында қазақ ішіне кең тараған аңыз-әңгіменің оқиғасын елестеді. Мадинаның жазу мәнерінде мынандай белгілер бар: ол өмір шындығына матасу. Әрине, аталмыш әңгімелердегі жайттар жазушының өз басынан өтті деуден аулақпын. Бәрі де ойдан шығарылған, көркемдік заңдлықтарға сәйкес, өмірде болғандай етіп қиыстырылған. Алайда, әңгімедегі сөйлемдердің арасы ауыр қиысады. Осыған қарап отырып, жазушының өзі ойлап шығарған сюжеттің әсерінен, магиясынан арыла алмайтынын сезесіз. Мадинаның осы әңгімелерін оқығанда Жак Казот, Шарль Нодье, Петрус Борель сияқты готикалық жанрда жазған жазушылардың шығармалары елестейді. Бүгінде көршілес Ресейде бұл жанрда Лариса Петрушевская қалам тартып жүргені белгілі.

Революция, бұлғақ, соғыс кезінде халықтық «төмен» демонология етек алды. Мысалы, Отан соғысы кезінде Кеңес империясының әр жерінде адамдарға әйел бейнесінде жолығып, соғыстың жеңіспен аяқталатынын айтып кеткен аруақтар жайлы әңгімелер өрістеді. Жанр, жаңа форма жазушының интуициясынан, санадан тыс пайда болады. Ойымша, Мадина өзінің аталмыш әңгімелерінде егемендіктің алғашқы қиын жылдарын бейнелеуге тырысқан.

Таласбек Әсемқұлов

Жазушы, сыншы, мәдениеттанушы

ҚАЗАҚ ПРОЗАСЫНДАҒЫ ЖАҢА СӨЗ

Шығармашылығы оқырманға республикалық мерзімді баспасөз бетінен таныс, әдебиет кеңістігіне шыққанына шамамен оншақты жылдың жүзі болған Мадина Омарова негізінен әңгіме жанрында жазады. Жазу мәнерімен өз қатарластарынан мүлдем оқшау тұр.

Әңгімелері қысқа, кейде мүлдем қып-қысқа – миниатюра, этюд, суреттеме сияқты. Алайда көтерілетін мәселесінің тереңдігі мен өмірлік материалының ауқымдылығы жағынан өте салмақты болып келеді. Сюжеттің кең қанат жаймауынан ішкі бір үлкен қуат сезіледі. Мадина шығармалары – бүгінгі заман, бүгінгі замандас өмірі-тағдыры туралы. Кейіпкерлерінің әлеуметтік кодтары беймәлім, оларда уақыттық белгілер де мүлдем жоқ деуге болады, автор үшін ол маңызды емес. Ол үшін мүмкін маңыздысы – мына өмірдегі дисгармония. Шығармаларындағы ең басты лейтмотив – кейіпкерлерінің адамдар арасындағы жалғыздығы, өмірлеріндегі жайсыздық, бір-бірінен жан жылуын таппауы – қысқасы дегумандалған қоғамның кескін-келбеті. Мұның бәрін ол дағдылы, қалыптасқан өмір тәртібін бұзатын оқиғалардың драмалық жағдайларында да, күнделікті, кәдуілгі тыныс-тіршілікті бейнелей отырып та бағамдатады.

Кейіпкерлерінің небір жағдайлар қысымына түскендегі психикасының өзгеруіне, бір қарамаққа бақытсыздығына, олар Хичкоктағыдай «саспенс» ахуалына түскенде де (бірнеше әңгімесі және «Конъяк қосылған кофе» драмасы) жазушы тым бейтарап – оларды аяп-көз жасын төгіп жатпайды. Дей тұрғанмен тым тереңге жасырынған жанашырлықты, қатаңдау лиризмді түйсінбей қалмайсыз.

Оның шығармаларында тіпті деректік және көркемдік баяндау астасып кетеді де уақыттық кеңістіктің жүздеген шындығын береді. Сондықтан да онда әр кейіпкердің Жан тереңіндегі ӨЗ ШЫНДЫҒЫ бар – жазушы олардың әрқайсысының МҮМКІН ӘЛЕМДЕР СЕМАНТИКАСЫН жасайды. Бұл, әсіресе, «Ана-ғұмыр» мөлтек-романында айқын көрінеді. Мұнда алғашқы орынға автордың жеке көркемдік қолтаңбасы, оқиға болған жер және көрініске жеке қатыстылығы, яғни өмірді өнерлендіру шығады. Мұның барлығы да дәстүр мен постмодерннің арасындағы қарама-қайшылықты жоятын постреалистік жазудың машықтары дегім келеді.

Дәстүр мен жаңашылдықта еркін жүзетін, классика мен постмодернді бірдей меңгерген Постреализм – Адам тіршілігінің маңызы туралы мәселе қояды және көзге көрінетін «бей-берекеттен» «өзінің ғана әлемін» жасайтын, кейіпкер арқылы шешеді. Сондықтан да Мадина Омарованың прозасы – жаңа қазақ прозасындағы жаңа сөз деу керек.

Әлия БӨПЕЖАНОВА

Сыншы, мәдениеттану

«ЖАҒЫМСЫЗ» КЕЙІПКЕР НЕЛІКТЕН «ЖАҒЫМДЫ?»

Үшінші жаңа мыңжылдыққа аяқ басу – бір құбылыстың басы, екінші бір құбылыстың соңы болуы бек мүмкін. Ақпарат ағымы тасқындаған ғасырлар тоғысында таным дағдарысы белең алды. Жаңа мәдениет көкжиегін көксеген жаңаша көзқарас ізденіске бастап, осы тұста тың талғам қалыптасуы уақыт заңдылығы десек те болады. Тың ізденіс әдебиетте жемісін қалай беріп жатыр? Бұл – бүгінде сөз өнеріндегі жауабын күттірмес сауал. Осы өзекті мәселеге жазушы Мадина Омарова шығармашылығы арқылы үңіліп көрдік. Бірден көзге шалынатыны, М.Омарованың кейіпкерлерінің күрделілігі, қайшылықты болмысы. Автордың көркем шығармаға арқау еткен идеясының образға айналуы, яғни қаһармандар әлемі жас жазушының қазақ прозасына алып келген өзгеше демі іспеттес. Қоғамдық мәселеден гөрі, кейіпкер болмысына терең үңілу, шынайы табиғатын таныту жаңа заман еншісіндегі жаңаша автор тұлғасын елестетеді.

Қазақ прозасында соңғы жылдардағы әдеби тенденциялардың бірі ретінде белең алған экзистенциализм ағымын Мадина да айналып өтпейді. Бұны біз қаһарман мен авторлық позиция арақатынасына терең үңілгенде байқай түсеміз. Ақиқатқа адам болмысын тану арқылы жетуге ұмтылыс, өмір сүрудің мәні – өзіңді өзің тануда деген сынды қағиданы басшылыққа алып өмір сүретін замандастарының қазіргі қазақ қоғамындағы трагедиялы табиғатын образдардың өз әлемінен аспай жататын өзінше реалистік психологиясы арқылы жеткізеді. Қаламгер туындыларынан сан алуан кейіпкер галлереясын көруге болады. Өзінің әрекетіне есеп бермейтін абсурд қаһарман, өзін шексіз сүйетін нарцистік психология, шектен тыс эгоист, өзін-өзі таба алмай адасқан, сезімнен ада тас жүректер, тағы басқалары. Мистикалық әңгімелердегі елес адамдар да өзіндік айтары бар дара персонаждар. Адам жанын, батыстан жеткен капиталистік қоғам тәрбиелеген замандастардың жан дүниесін оның әлемге көзқарасы, айналамен байланысы, өмір сүруге деген құштарлығының дәрежесі, өмір мәнін түсінудегі парасат-пайымына қарай беруге тырысқан. Осы алуан психологияның басын қосатын бір ұқсастық бар. Ол қандай үндестік? Оған шығармаларды талдау барысында мүлтіксіз көз жеткіземіз.

Қазіргі әдебиетті бұрынғы кеңестік сыңаржақты үрдіспен тақырыбына қарай жүйелеу тар шеңбер екендігін, себебі көркемсөз өнерін белгілі бір қасаң тақырып қазығына матаудың бұрыстығын уақыт өзі дәлелдеп отыр. Ендеше тұтас бір дәуір әдебиетінің даму тенденцияларын айқындайтын тақырыптың өзектілігінен де бұрын оның көркемдік сапасы болмақ. Ал көркемдікдің өлшемі – кейіпкер мінезінің даралығы мен шынайылық сипаты, адам жанының диалектикасын ашуда екендігін ескере отырып, біз бұл еңбекте қаламгер шығармашылығын жаңаша көзқарас талабына сай зерттеп, зерделемекпіз.

Қаһармандардың қиын да күрделі психологиясы, ақылға сыйымсыз әрекеттері қазақ ұлты ғана емес, жалпыадамзат жанында өтпелі де қауіпті, соңы белгісіз бір үдерістің өтіп жатқанын аңғартқандай.

Оларға ешкімнің ақылы қажет емес

М. Омарова туындыларында кейіпкер бей-берекеттігі, өзі бір жеке әлем жасап алып, басқаға сұлқ қарайтын болмысымен дараланып тұрады. Сүйкімсіз, сұрқай образдар табиғатына терең үңілген сайын олар үшін жалпы адамзаттық игі идея, бүкілқоғамдық құндылықтардың «ештеңеге» татымайтынына куә бола түсеміз. Сана ағымын жіті қолданған автор субъектінің ішкі жан-дүниесін барынша ашып, көздеген көркемдік концепциясын сол «жағымсыз» кейіпкер психикасына салмақ сала жеткізеді. Прозаның қалыптасқан қасаң үлгісіндегідей әртүрлі образдар тай-таласқа түсу арқылы кімнің «жағымды», ал кімнің оған қарама-қайшы образ екені танылып жатпайды.

Кейіпкерлер бастарынан өткен шындықты «өзінше» дұрыс бағамен жай ғана баяндайды. Ешкімнің ақылы оларға қажет емес. Оларды сан қилы әлеуметтік қайшылықтарға толы қоғамның зардабы тәрбиелеген. Жоқ-жітік, әлеуметтік теңсіздік «қатайтып» жіберген бұл кейіпкерлер өзгелер жан түршігетін жағдайларды маса шаққан құрлы елемейді. Әрі өзінің бұл әрекеті дұрыс еместігіне де басы ауырмайды. «Антиқаһарман – өз бойында адамшылық пен пендешілікті қабат сыйғызған адам образы. Кейбір шығармаларда қатігез, немқұрайлы, тіпті сүлесоқ, жауыздықтан тайсалмайтын болса, енді бір шығармаларда мұңды, жан дүниесі ізгі болса да қоршаған ортасы оны түсінбейтін, өзі де алға ұмтылмайтын қайшылықты кейіпкер» екенін ескерсек, автордың «Ана ғұмыр» мөлтек романындағы Гүлзираштың алғашқылардың сапына жататынын мойындаймыз. Оны өзі де ашық айтады.

«Әжем қайтыс болғаннан кейін, мен өзімнің туған анамның қолына интернат көріп, жетім қалған мені асырап алуға ниет білдірген барлық туыс-туғанның қолынан өтіп, бір-ақ оралдым. Осындай қилы ғұмырды бастан кешкен соң ба, мен аздап, жұмсартып айтқанда, еркіндеу едім».

Әжесі қайтыс болған сәттен ол балалығын жоғалтады. Алаңсыздық орнын басқан мұң, әлдебір көмескі бақытсыздық жетелеген қара қызды шын мәнісінде, туыстары емес, қатыгез өмір тәрбиелеген. Сондықтан да ол «бірбеткей, өзімшіл, қатігез, ақымақ». Іштен оқып туғандай, жалпы психологиясы дұрыс қалыптасқан мейірімді, ұқыпты, жұғымды қыздарды ол жан-тәнімен жек көреді. Тіпті өз анасы да жерініп, «сұқсырдай сумақай, жұртқа жұғымы жоқ, сүйкімсіз сұмырай» деген баға берген. Оған жасыған кейіпкер жоқ. Қиналмастан:«Негізі мен шешемді адам екен демейтінмін», – дейді жайбарақат. Өзіне лайықты зат алдыру үшін, пайдалану үшін ғана шешесіне ілесуі шектен тыс эгоизмін көрсетсе керек. «Адам – адамға қасқыр» деген капиталистік қоғамның қасаң қағидасын бала күнінен құлаққа ілген.

«Үйдің іші астан-кестең. Төбелес, қағылған-соғылған ойын. Әлі келетіні әлжуазын сабап, бажылдатып жатады. Темекінің де дәмін сол кезде таттық. Тіпті ішіп те көрдік».

Кері кеткен өміріне қапаланған анасының жан айқайын сезіп, оны «қатты аяса да» селт етпейді. «Жанына жалау» тұтқысы келген ана үмітін әп-сәтте аяққа басып, «Бірақ мен өзімнің сол кездері басқа емес, сондай болғаным үшін өкінбеймін. Маған әлі күнге дейін Тимур секілді балалар ұнамайды. Суқаным сүймейді оларды» деп тұрған сезім иесінен сескене бастайсың. Балалық шағы батпақты болған кейіпкердің кейінгі өмірі де күліп жарытпайды. Еті әбден өлген, қорқынышты, жиіркенішті әрекеттер дағды боп сүйекке сіңеді. Өз тілімен сөйлетсек:

«Мен махаббатқа сенбеймін... Жасамай жүрген ұрлық па... Мен қорқынышты фильмдерді ұнатамын. Маған қарабайыр, өмірдің өзіндей анайы қорқыныш керек. Жақсы жазылған қорқынышты кітап болса оқимын». Ол бір сәт өзінің абсурд образ екенін де таныта кетеді: «Сөйлесем – аузымнан сандырақ шығады».

Өз сезіміне ие болмай, көңілі қалағанды тантып, жанындағыларға психологиялық шабуыл жасап отырады.Тіпті өзіне «жынданған» енесін көргенде «іштей масайрап, әкесінің құны түгел қайтпаса да, қайта бастағандай, әлдебір рахат күйге енеді». Қаһарманның «анти» болу себебі – ол үшін өмір тек қорқыныштан тұрады. Басқа Ештеңе емес. Сондықтан да өзін іштей осындай қарама-қайшылыққа дайындап өскен ол бәріне сүлесоқ қарау арқылы өзін-өзі қорғайды. Маңдайынан бес елі соры арылмаған бейбақ екенін біле тұра, жасымайды, келеңсіздікті ойлап жүйкесін тоздырмайды. Тіпті жақсылыққа ұмтылыс та танытпайды. Көше қаңғыбастарынан кешірім сұрап жүретін жаны нәзік Жәдігер қоғам алдында рухани қорғансыздығын сезіп, Гүлзираштың замана запыранына жиіркенбес батылдығын пана тұтады. Өзінікінен басқаны мойындамайтын, өзі түсінбейтін, ақылы жетпейтін нәрсені бар деп білмейтін кемшілігі – оны өз танымындағы қорқынышты қоғамнан құтқарар асыл қасиеттері. Бір қарағанда, қасіреті тәрізді. Жүрегін жауып, санасын соқыр қып қойған. Бірақ Гүлзираш өзі ойлағандай тым сүйкімсіз жаратылыс емес. Автор кейіпкерді бүкпесіз сөйлету арқылы әрі даттап, әрі ақтап отырған. Әжесінің ыстық махаббатын аз уақыт болса да сезініп өскен бұл қыз рухани мүгедек емес. «Дәстүрлі» түсінігіміздегідей жағымсыз образға жатқыза алмайсыз. Балалықтың бал күнін кешіп жүрген бүлдіршінге әжесінің қазасы бар ғұмырына созылып кете барған сорды қоса ала келді. Өмірдің негативті жақтары ғана көзіне шалынатын ол әжеге деген сағынышын суретке түсіргісі келді. Солғын түстермен. АҚ, ҚАРА. Бұл оның өзімшіл санасында қалыптасқан өмір жолақтары еді. «Алпамыс», «Қобыланды батыр» сынды халық ауыз әдебиетімен сусындап, рухани азық алып өскен. Бала күнінде өлең жазған. Әлбетте, жаны жақсылықты қалар, сезімтал жандар өлең жазуға құштар болып келетіні аян дүние.

«Қыста да, жазда да

Тұра берші, көп гүлдер». Қарабайыр шумақтарда философия жасырынып тұр. Пәктіктің, нәзіктіктің символы – гүлдің қысы-жазы солмауын қалайды. Демек оның жаны ізгілікке құштар. Адам баласының әу баста негізінің таза екенін алға тартқан автор қара қыз жан дүниесінің жылдар өте жұтаңдауының себебін қоғамдық шындықтарды баяндату барысында көз алдыңа әкеледі. Адам мен қоғам арасындағы бітіспес тартыс: Адам Қоғамды қалыптастыра ма, жоқ, Қоғам Адамды тәрбиелей ме?

Адам деп есептемейтін анасының тауқымет азабын бұл да тартады. Жай ғана емес, қатты аяйды, бірақ іштей.

Зұлым, тасжүрек боп көрінген қаһарманның өзі бір сәт сол адам баласының зұлымдығынан жериді. «Мен бұл кісіні жек көремін. Мен жалпы бұларды отбасымен жаратпаймын. Кенеттен ауылдан бір-ақ шықсам ғой». Өйткені, бұл маскүнемдер жанұясы еді. Тексіз еді. Ол жусанның иісін аңсайды.

«Бұл өмірде жусанға жететін не бар. Тіпті өсіп тұрысының өзінде жылу, ошақтан шыққан түтіндей тіршілік бар».

Автор осы бір деталь арқылы сезімге селт етпес қаһарманының туған жерге, ауылға деген ыстық сағынышын жеткізеді. Ошақтан шыққан түтінге теңеуіне қарап, бауырлары, анасы, күйеуі, енесіне мейірім танытпай, қатыгездігімен дараланып жүрсе де көкейінде сүттей ұйыған біртұтас отбасына аңсарын да аңдатып өтеді. Тамырын жайған жусан – керегесі кеңге кеткен өміршең шаңырақты аңсаған жасырын күйзелісін көрсетеді.

Рухани жарастық таппай санасы тұйықталған Гүлзираш қоғамды жатсынады. Аптап ыстығы есінен тандырып, мұрнынан қан ағызатын ауылынан басқа мекенді қабылдамайды. Басқа жердің бәрі бөтен. Ол да бөтен.

Бауырларынан қамқорлығын аямаған қолғанат қара қызды ол өзіне қарама-қарсы, шындық ауылынан барынша алыс кейіпкер етіп алады. Мұндай қайырымды жандарды суқаны сүймейтінін айтқан ол өз-өзіне қарсы шығады. Этюдтегі қара қыз тәрізді мейірім иесі болғысы келсе де, ішкі қайшылық тежейді, қатыгез қоғам қалыптастырған қиқар болмыс жібермейді. Әйтсе де, түп негізінде қамқорлық, бауырмалдық сезімі бұғып жатқанын жасыра алмай қалады. Әрекетсіз болса да, бауырларына аузынан жырып беріп, тынымсыз қолғабыс жасап, мейіріммен қарауды ойлап қоятынына шүкіршілік еткендейсің.

Қоғамда көп ешкім бас ауырта бермейтін бомждар тағдырының алаңдатуының өзі-ақ оның қоғам жасап берген «темір сауыттың» ар жағында астар боп жатқан ізгі жаратылысын аңғартады. Әрі-беріден соң антиқаһарман тағдырға сенетін иман иесі екенін танытады.

«Мені не деп қарғайды, менің қандай кінәм бар. Оны Алла көрмей тұр ма?» Өзінің жазықсыз екенін дәлелдеп, әділдік іздейді. Қанша қыршаңқы бола тұрса да, өтірік айтпайтындығын, жалған ақталудан аулақ бірбеткейлігін бала күнінде анасы таяқтың астына алғанда, әрекетінің бұрыстығын үнсіз мойындауынан байқаймыз. Баласы Алкенге деген махаббаты да шексіз. Өзі көрген тағдыр тауқыметін мына қытымыр өмірден әлі бейхабар баласының тартқанын ана жүрегі қаламайды.

Рухани дағдарысқа ұшыраған кейіпкердің эпилогтағы толғанысы оқырманға тың ой тастайды. Шығарма бойында кездескен бар сұрақтың жауабын табамыз.

«Мен әжем туралы ойлаймын. Ол кісі мен үшін Ұлы жұмбақ. Тылсымына бойлай алар емеспін. Бәлкім, күндердің бір күні кездесерміз, сонда ұғармын әлденені». Өзін өзі жатсынған, тарихи тамырынан ажырап бара жатқан антиқаһармандар үшін қай жағынан алсаң да тұнығы лайланбаған Әжелер табиғаты тылсым болып қалуы заңдылық еді.

«Сен қателестің, Шәмен!»

Жаңа заман қаһармандарының күрделі бір қыры «Коньяк қосылған кофе» драмасында терең ашылған. Мораль тенденциясын алдыңғы кезекке шығара отырып, автор адам проблемасын шешу жолында тың ізденістерге барған. Кейіпкерлердің қоғамдағы орны айқын. Бірі сырт қарағанда жұп-жұмыр, сүттей ұйыған «үлгілі» отбасы. Әке де, шеше де – тәрбие негізін қалаушы педагог. Ал Шәменнің қандай ортада өскені шығарма шырқау шегіне жеткенде ғана ашылады. «Қоңыз теріп» жанын бағып жүрсе де, ірілігін бермейтін тектілікті аңсаған кейуананың да, сол ескінің көзімен ымыраға бір келмейтін келінінің де ә дегеннен Шәменнің болмысына көңілдері толмайды. Сүйегін танымай отырған Шәмен рухани жұтаң, қазақилықтан ада, әке тәрбиесін көрмеген тексіздігін танытып алады. Бірақ анадан да жарытып тәрбие алмағанын көргенде адасу үшін, басын тасқа соғу үшін келген сорлы ұрпақ па деген ойға еріксіз келесің. Қатігез тағдырдың құрбандығына айналған кейіпкерлер арасындағы қайшылық Батыр тәрбиесіне келгенде асқына түседі. Білімін өмір қажеттілігіне ұштастыра алмаған ғалым-әке өз әлемінен аса алмаған. Бала тағдыры алаңдатып жатқан әке жоқ. Ана да, әке де бақыттың бағасын материалдық байлықпен шектеп қойған. Ал баланың жан дүниесі назардан тысқары қалған. Баларасы тәрізді таңды таңға ұрып тынымсыз атқарған еңбектерінің нәтижесі кім үшін екенін де ойламаған. Қызметі алдыңғы орынға шыққан ананың аялы алақанын аңсап өскен Батырдың трагедиясы тірі жетімдігінде еді. Шәменнің тілімен айтсақ, ол да, «күйеуімен ажырасып, бала-шағаларының алдында ішіп те, құсып та жататын» қарындастары да жабайы мысықша өскен. Бұл – бүгінде бүкіл қоғам трагедиясы.

Кешегі Әуезов негізін салған жетімдер тақырыбы қазіргі сәтте тірі жетімдер проблемасына ауысқан. Отбасы мүшелері мұрнын шүйірген Шәменге жігіт бір сәт қызыға қарайды. Өйткені олар жанұя боп шүйіркелесіп, сыр бөліседі. Көңілдесін қызымен қосыла санап отырған анадан ол жиіркенбейді, қызғаныштан жылайды. Жаны қиналады. Танымал Раскольниковтің «О милые и несправедливые сердца!» деп қиналатыны бар еді. Батыр да күйзеледі. Өзін тек қатардан озық болуын ғана қалап, жан дүниесіне туған бола тұра кіре алмаған әке-шешесін «Мен де өзімнің әке-шешемді жақсы көремін ғой, Шәмен. Бірақ кешіре алмаймын» деп бақытсыз балалығы үшін, бар бола тұра жоқ болған тірліктері үшін жазғырады. Ал «Мен әкемнің кім екенін де білмеймін, шешемнің өзі де білмейді. Сұрай қалсам, шатасып екі-үш кісінің атын айтады» деп жымиятын Шәмен қорлық тірлік кешіп жүрсе де, анасымен қиындықты бір бөлісіп, құшақ жылуын сезініп өскендіктен де өзін бақытты санайды. Тіпті неше түрлі сұмдықты көрсеткен анасының кезекті бір көңілдесінің айуандығын жасырып қалады. Онсыз да жырым-жырым ана көңіліне салмақ түсіргісі келмейді. Анасы – оның «жүрегі.» Күмән мен қорқыныш, қорлық тәрбиелеген Шәменнің күрделі, жұтаң рухани әлемін, ішкі сезімін автор арнайы бейнелеу тәсілдеріне жүгінбей-ақ, әрекеті арқылы көрсетуге мән берген. «Сен адам өлтіріп көріп пе едің? Алқызыл ыстық қан алақаныңды жуып, жүрегіңде мұз боп қатып жатқан кесек кекке нұрша құйылған сәтті бастан кешіп пе едің. Қан, тек қан ғана жуа алатын, тазарта алатын кек болады өмірде...» Оқырман жан-дүниесіне әсер етуде Мадина осылай келеді. Қантөгісті аңсап тұрған Шәмен кім? Енді жауап іздейміз. Өз қызын өз әкесінен қызғанған ананың қылығын қалай түсінеміз? Құндыз неге ғайыптан жоғалып кетеді? Күмәншіл кейіпкерлермен бірге оқырман да күдіктене бастайды. Бәлкім шынымен Батыр... Оқырман жауап таппай дал болады.

Адам, Қоғам, оның әлеуметтік қырларын танытуда жазушы кейіпкер басындағы жатсыну процесін жиі сөз етеді. «Бақсының моласындай одағай, сайғақ жүрісті» Құндыздан Батыр жанына жақындық, ұқсастық табады. «Мен де өмір бойы сенделумен келемін». Әлемдік әдебиетпен арна тауып жатқан төл шығармаларымызда 70-80 жылдар прозасынан бастау алған экзистенциалистік таным концепциясы – жатсыну процесі осындай философиялық ой тастайды. Батыр өзін өзі танымаққа қадам жасайды. Нәтижесінде адамдарды жатсынатынын түсінеді. Өзіне «құлақ естіп, көз көрмеген» айып тағылғанда, әйелінің жетімдер үйінен шыққан анасымен көрген естеліктерін естігенде жаны түршігеді. «Анасын көріп қызын ал...» Маңдайы тасқа соғылғанда ғана қайран әже ақылы есіне түседі.

« –...Қазір өлесің. Жүрек талмасынан өлгендей боласың.

...Енді айтшы, кетіп бара жатып шындықты айтшы, мен қателескен жоқпын ғой?

Қателестің. Сен қателестің. Шәмен».

Күмән мен күдіктің соңына өліммен нүкте қойылады. Бірақ шындық қайда? Образдардың ішкі психологиясын шыншыл беруде диалогтар роль атқарып тұр. Шәменнің бірінші күйеуі де жүрек талмасынан қайтыс болған. Сонда Батырды «ауру» деп жазғырған Шәменнің өзі дертке шалдыққан болып шығады. Кейіпкерлерінің жұмбақ болмысы, психологиялық пайымдаулар арқылы өмір шындығы осылай берілген.

Автор шағын әңгімелерінде сан қилы проблемаларды көтереді. Бұл жолы да өзінің жеке көркемдік қолтаңбасы дараланып тұрады. Ауыл мен қала жігінің арасы адам санасындағы кереғарлықтың, өмірге көзқарастағы қарама-қайшылықтың, жан дертінің шекарасы, жаңа мен дәстүрдің айрығы тәрізді. «Ауылда тіршілік тоқтап қалған. Күнделікті күйбеңнен өзге ауылдағы адамдарды еш нәрсе толғандырмайды. Ешкімнің есі кетіп, дүниені талақ етпейді. Қаладағы арпалыс, ағылған машиналар қаныңды қыздырып, жүрегіңнің соғысын жылдамдатады. Бір нәрсе бүлінбей тұрғанда, өзіңнен де, өмірден де жиіркеніп безіп кетпей тұрғанда ауылға жетіп алу керек». Бұл – қаладағы жанталас тірліктен мезі болған, ауылдағы қаймағы бұзылмаған қазақ иісінен гөрі, жан тыныштығын аңсаған жүрек.

Анасына жалтақтап, әкесінің сұрауымен атасына «Сәлеметсіз бе?» деп сызылған немеренің есіне алатыны бар:

«Кең көшенің қақ ортасында баяу кетіп бара жатқан қария айналаны толтырып бара жатқандай көрінген. Басындағы қазақы қалпақ пен үстіндегі плащы да өзгелерден бөлектейді. Патша тәрізді. Көзіне сол сәттегі атасының сипаты сиқыр болып көрінген. Бірақ жақындап баруға батпады...»

Ертегі айтып өсірер ата мен немеренің бүгінде алшақтағаны соншалық, сол ертегіші шалдар көзі тірі ертегіге, аңыз тұлғаға айналған. Оларды түсінуге жасық әке, шайпау анадан алған тәрбие өресі жетпейді. Жатсынасың, именесің, сағынасың, өкінесің... Автор осылайша ұлттық құндылықтарды жоқтайды.

Атасы берген тарихи еңбекке Айжанның «тісі батпайды». Бұл – тектіліктен, тарихи тамырынан ажырап бара жатқан ғаріп ұрпақтың бүгінгі мысалы.

Мадина қаламының ізденісі болар, ол нақты деректерге шексіз үңілу арқылы адам жанына терең бойлатады. Кейіпкердің бір ғана сөзі немесе бір ғана әрекеті бүкіл болмысын ашып беретін тұстары бар. «Өмір бойы өзін іздеумен сенделіп» жүрген Батырдың трагедиясы «Мысық» әңгімесінде басқаша көрініс табады. «Ол мысығын жақсы көреді...» Жануарды адамнан артық көретіні соншалық, мысығын жақтырмағаны үшін жеке пәтерге кетіп тынады. Жұмысында алаңдар жақыны, үйде де, тіпті саябақта да оның серігі – жалғыз мысығы. Жо-жоқ, расында, оның шынайы серігі – жалғыздық. Неге? «Адам жалғыз қалғанда ғана өзін жалғыз сезінбейтіндігіне» (Байрон) сене ме, әлде шынымен де жалғыздықтан жануар құтқаратынына сене ме? Әрине, мұның бәрі далбаса тірлік. «Мысық көп дегенде жиырма жыл өмір сүреді. Содан кейін оның жағдайы не болады?» Ауруға шалдыққан сананың емі не? Автор сауал тастайды. Отызында орда бұзар, қырқында қамал алар жастардың бейшаралығы, торығуы еріксіз таңқалдырады. Ал «Қария», «Қарға» сынды әңгімелердегі кейіпкерлер жалғыздықпен шарасыз достасқан, қайраңы жоқ қорғансыздар. Мадина Омарова шығармаларындағы жаңа кейіпкерлерде қоғамның бүкіл қасіреті жатқандай. Қарыштап дамыған техникамен бірге жан дүниесі де «техникаланып», сезім, мейірімнен ада алапат ұрпақтың келе жатуы үрей туғызады. Бір көшеге басы сыйыспас ана мен баланың («Ана ғұмыр») жағдайын қалай түсінуге болады? Жауабын өзің өмірден іздейсің. Ішінде де, сыртында да үйлесім жоқ екі буынның бір арнаға тоғыспас тағдыры жүрекке тастың қосылар шегі тәрізді. «Тасжүректер» психологиясы жас қаламгердің әдебиетімізге бұрыннан бар құбылыс болса да, өзіндік стильмен құбылта әкелген үні деуге толық мүмкіндік бар.

Бала мен ата-ана қарым-қатынасы жаныңды түршіктіреді. Қай ана туған қызымен өз ойнастарын әңгіме етіп, қосыла санаған? Қай ана өз туған қызын әкесінен қызғанған? Қай бала бағып-қаққан ата-анаға деген борышын өтеуден бас тартып, кәрі анасын шет-шегі жоқ қара жолға телміртіп, келмеске кеткен; қандай ұл әйелінен аса алмай, немересін жаутаңдатып, әкесін қала шетіне қаңғыртып өлтірген?

«Мейірбандылық дегеніміз адамзатты сүйетін әрбір адам өз-өзін шегелеп тастайтын керме ағаш емес пе?» (Ницще) деген қасаң түсінік аясында қатыгездікке олар өзін-өзі таңып тастаған. Өз бостандығын іздеген, онсыз да өтер де кетер бір тұтам дүниеде шайқап өмір сүруді мақсат ететін кейіпкерлер мейірімділік танытуды еркіңнен айырар әділетсіздік деп біледі екен. «Ол не себепті әке-шешесінің алдында өзін борышты сезінуге тиісті екенін түсінбейтін. Жоқ, түсінетін, бірақ осы жерден әлдебір әділетсіздікті сезетін. Не себепті еркін өмір сүруден қысылуға тиіс, неге олармен бірге тұрып, олардың алдындағы «перзенттік міндетін» өтеуі керек. Тіпті қаһарман адамзат баласына тән тату-тәтті, бақытты ғұмыр кешу тілегінің мәніне де таң қалады. «Және барлығын толық бақытқа кенелту үшін жақсы біреуге тұрмысқа шығу міндетті. Содан кейін сөз жоқ, бір-біріне қонаққа барып, тату-тәтті өмір сүреді». Қонақ, яғни көпшілікті жақтыртпайтын ол мұның бәрін «ұжымдық бақытқа» жатқызып, өзіне артық деп түсінеді. «Бір қызығы – оларға маған жарық дүниені көрсет деп жалынған жоқ, өле-өлгенше қарыздар болайын деп келісімге отырған жоқ. Туса, өздері үшін, өздерінің қызығы үшін туды. Ал қалғаны – әркімнің өз ерігіндегі нәрсе емес пе?» Туысқандық сезімнен ада Айжан отбасы институты рамкасынан шығып, бөгде біреу боп әке-шешесіне осылай мін тағады. Өз көзімен өзгені де сөйлетеді: «Қазір де оның қимыл-қозғалысын үнсіз бағып отырған көзқарасынан аталық емес, еркектік бағалауды және өзінің осындай көпті көрген қартқа ұнайтынын сезеді». Атаға деген мұндай ынтызарлықтың сана ырықсыздығы, ессіздік екенін бағамдаудың өзі қандай қиын еді.

Амандығы «Үй-іші, бала-шаға аман ба?» деп басталатын қазақтың бүгінгі ұрпағы жөн сұраса «әке-шешем жақсы шығар...білмеймін...көрген жоқпын...» деп күмілжиді. Оған намыстану да жоқ. Құлқын қамы кигізген тасбауырлық қамыты батыс менталитетін сіңіріп өскен бүгінгі прагматик ұрпақ үшін таңсық емес те. «Өзін-өзі сыйлайтын және сыйлата білетін тәкаппар рухтың куәсі» - қариялар тірі жетім атанып, итке тастаған сүйектей қараусыз қалып жатыр. Сықырлаған, қаусаған тәнімен қоса күйреп бара жатқан жаралы жаны тағдырдың безбүйрек балалар жасаған жасанды тауқыметін көтермек.

«Қария» әңгімесінде ескі үйдегі жалғыз шалдың жалғыз серігі – тілсіз мақұлық сары мысық. Одан басқа ешкімі жоқ қария бір-ақ күнде бақытқа кенеледі. Оны бақытқа бөлеген тотықұс СӨЙЛЕЙТІН еді! Жан баласы аяқ баспаған, өркениеттен тыс аралда Робинзон Крузо сөйлеуді ұмытып қалмас үшін тотықұспен тілдескен еді. Өйткені аралда одан басқа адам жоқ болатын. Ал қайнаған қалада, өркениеттің ортасында, қалың жұрттың арасында қарияның тіл табысар жан баласы болмағанына жол болсын? Өткен жылдар құмдағы өшкен із боп кете бергеннен, дәрменсіз кәрілігіңнен арашалайтын бір тірі пенденің болмауынан, көп бола тұрып жоқ болғаннан өткен қасірет бар ма? «Адам өмірге жалғыз келіп, жалғыз кетеді» десек те, абсолютті жалғыздық адам емес, Жаратқанға ғана тән ақиқат екендігінен әдебиет осы мәселені көтеріп отыр. Қыздарын қияға ұшырып, өзін жалғыздыққа беріп қойып, шарасыздықпен мәжбүрлі түрде ымыраға келген кейуана тағдыры да («Кемпір») жалғыздық тақырыбының аянышты бір бөлшегі.

«Күлкісі келді... Бүгін атам қайтыс болды дегісі келген. Жоқ, бүгін емес, қайтыс болғанына негізінен үш күн, бүгін барып жерлеп келдік. Кеше көршілері көрінбей кеткен соң үйіне іздеп барса, өліп қалыпты. Төсекте жалғыз өзі көрпеге қымтанып өліп жатыр екен». Аза тұтар шақта шімірікпей көңіл көтеріп жүрген немеренің ата жайлы бар айтары осы. Өлім де қорқытпайды. Осындайда психологтардың пікіріне жүгінуге тура келеді. «Егер адам өлімнен қорықпайтын болса, құл болуды да тоқтатады». Суық тірлікте жылы сезімге бой ұру – қоғамның құлына айналу деген үрей санасын билеп алғандықтан да олар қазаға бейжай қарай салады. Ертеңгі күні өзі де сондай мүсәпір халге келу қаупі бар екенін ойлау бәлкім оларға тым ауыр тиер ме еді.

Кісілігінен пенделігі асып жығылып жататын антиқаһармандарының ізгілікті аңсап тұратынын жоғарыда сөз еттік. Себебі қолдан жасалған қоғамның қасаң қағидасы табиғат заңдылығын түбегейлі жеңбек емес. Тосын жағдаймен, өмір ұсынған сәтсіздіктермен бетпе-бет сынаққа түскенде сынып кетпеудің қорғанышы мейірім танытпау деген функцияны өздері сезінбей қондырып алған «робот-адамдарда» артқа қайрылу жоқ. Айжанды ғашықпын деп жүрген Бағлан «әңгіме-дүкен құруға» досы Сәкенмен оңаша тастап кетеді. Таң қалады. Бірақ Сәкен оның ең әлсіз тұсын дөп басады:

«Өмір бір-ақ минутта өтеді де кетеді. Қол қусырып отырғаннан не шығады. Көңіл көтеру керек емес пе? ... Саған қандай айырмашылық бар. Бәрібір емес пе?»

Атасы «өліп қалғанда» жыламаған қыздың көзінен еркінен тыс ыстық жас төгіледі. Ішіндегі әлдененің үзілгенін түйсінеді. Ол әлдене – адамға деген, ізгілікке, жақсы өмірге деген сенім еді. «Енді қалай өмір сүремін?» Бұл жалғыз Айжанның ғана емес, өмір-өзендегі қаңғалақтаған қайық тәрізді барлық кейіпкерінің басында жүрген сауал еді. «Ол сыртынан бағып тұрған ажалдың демін осы сәтте әсіресе айқын сезінген». Адам өзін-өзі толық түсіну үшін өлімге тіке қарап, өзінің мәңгілік еместігін сезіну керек. Кейіпкер сезінді. Әлсіздігін мойындады. Бірақ өзімшіл сана кінәні басқаға аударғысы келеді. «Егер дәл қазір әлдене болмаса, дүние өзінің жайбарақат немқұрайлығынан жаңылмай осылай безеріп тұра беретін болса, өзінің көзсіз жек көрінішіне өзі уланып өліп кететіндей көрінген». Ызаны дәрменсіздік жеңеді. Үмітсіз кеуде, қарайған жан, мұздаған жүрек жеп-жеңіл, мағынасыз қара құсқа айналып кете барады. Сүйкімсіз жан мен сүйкімсіз қарға параллельдігі астарындағы терең мәнді философия қиял аралас берілген. Өзінің қателігін сезінген жүрек өз-өзінен жерініп, ақыр соңында жанды мақұлықта ең жек көретін жаратылысы – сүйкімсіз қара қарғаға айналып тынады.

«Ана ғұмыр» мөлтек романындағы Жәдігер бейнесі ерекше назар аударуды талап етеді. «Дейсвительно, большинство здоровых людей чувствуют тревогу и вину, видя, как кто-то умирает». Адам жанын зерделер мамандар пікірі осындай. Иә, Жәдігерді жасытатын, батылдықтан қаймықтыратын да оның әлемге тым сезімтал, ақ жүрекпен қарауында жатыр.

Лиризмнің де қатаң түрі болатынына еріксіз иланасың. «Қыста» әңгімесінде кейіпкер еңсе басар көңілсіздікті «көреді». Әр сөзінде шашау жоқ, шағын ғана әңгімеде автордың айтары көп. Тағы да сол тірі жетім – кәрі шалдың үйіндегі Маркс, Ленин шығармалары, Сталин суреттері, ескі шапан, ескі күртеше сынды баяғыда лақтырып тастайтын дүниелерден жалғыздық пен көңілсіздік исі сезіледі. «Шаң». Жазушы кеше ғана дүрілдеп тұрған тұлғалардың да, жиған-терген дүниелердің де уақыт тозаңына айналарын, мәңгілік алдындағы дәрменсіздігін осылай жеткізеді. «Жапалақтап тербелген қарға мәз-мейрам болған адамдар қуаныш артынан келер аяз жайлы мүлде ойламаған. Енді сұрықсыз аспанға қосылып, бәрі тұнжырап жүр». Бұл жай ғана пейзаж емес, табиғат пен адам тағдыры бұққан параллелизмде өмір философиясы шебер астасқан. Атасының үйіндегі көңілсіздік сыйлаған құлықсыз қадаммен аялдамаға аяңдаған ол «жақында көктем шығады деп өзімді қанша сендіргім келсе де илана алмадым» дейді. Кейіпкер Табиғат көктемін емес, адам Ғұмырының көктемін іздейді. Осындай бейүміт сенімі шектеген, жақсылықтан гөрі жамандықты көп күтетін суық көзқарас көші Мадина Омарованың барлық кейіпкеріне жалғасын тауып кете береді.

«Ақтабан», «Мысық». Образдар тағы да таң қалдырады. Адамға табылмас мейірім, ыстық ықылас неге тілсіз мақұлықтарға ауды? «Көздері баз бір адамның көзінен мағыналырақ, тереңірек еді. Сөйлеп тұратын». Демек ит құрлы санасы болмаған пенде пендеден қайыр күтпесін деген ой туады. Бірақ жатыпішер сары мысықты сенімі жоқ серігі ететіндей, таянары жоқ қартамыс шағында аш-жалаңаш қалпында, екі көзі төрт болып іштен шыққан шұбар жыландарын телміре күтетіндей қарттардың не жазығы бар, жер қойнына уақытында кіре алмайтын мәйіттің кінәсі неде? Сананың ауытқуында. «Осы ма менің бар адамгершілігім? Мен өзімнің жақсылығымнан да, жамандығымнан да шаршадым». Мадина Омарова кейіпкерлерді қоғамның өзінен алып отыр, жасанды емес. Кейінгі толқынның әдебиетке жаңа серпін бергісі келіп, ізденістерге қадам басып жүргені адам жан дүниесіне төңкеріс керектігінен туып отыр. Қатыгездік пен мейірім, жақсылық пен жамандық адам болмысымен қатар жаратылған ажырамас, жыры бітпес арна. Адамзат баласының көзі көріп, құлағы естімеген қайырымсыздықтың («Қатігездік»,), тасбауырлықтың («Қарға», «Ана ғұмыр»), азғындықтың («Коньяк қосылған кофе»), мейірімділіктің («Ақтабан», «Мысық») да жаңаша түрін антипод образдар әкеп жатыр. Қанша жерден кейіпкер болмысы, тағдыры автордың танымы, рухани қалауына бағынышты десек те, бұл кейіпкерлер қолдан жасалынған емес, қоғамда бар, болып келген, бола беретін қаһармандар. Бірақ қазақ прозасы босағасын алғаш аттап отыр.

«Өмір кітапқа еліктеп тұрғандай», ақиқаты кітап әлемге еліктейді екен. Өзі қоғамдағы осы кеселге шалдықпаған сау адамның мұндай жағдайды бірден түсіне қоюы қиын, әрине. Түсінуі де шарт емес сияқты. Өйткені, бәрібір өмір түсініксіз, түбіне жетіп болмайсың.

Әдебиет – қоғамның көркем айнасы, әдеби шығарма өмір-әлемді философиялық тұрғыдан зерделей алғанда ғана бағалы. Ендеше Мадина шығармаларының бағасын арттырып тұрған философия қандай?

Ницще айтқандай, «Расында да, адам дегеніміз – сорбатпаққа толы ағын ба?» Бақытсыздықты кешу үшін ғана келгендей жоғарыдағы Гүлзираш, Шәмендердің тағдыры – осы тұжырымның дәлелдері. Әлемде олардың танымында сұрқай, мейірімсіз, баяны жоқ, қатыгездік тұнып тұр. «Құдайды өлтірген» қоғамда өзіңді жоғалтуға жол жоқ. Осындай қытымыр өмірде сен әлсіздік танытуға тиісті емессің, бақытсыздықты сенің бойыңдағы қаттылық, бірбеткейлік жеңбек, сезімге берілу жеңілісті мойындауың.

Қуыршақты сәбиіндей құндақтап, жансызбен тілдескен қыздың санасы ауытқыған, делқұлы образ. («Кемпір») «Бізден пәтерақы сұраса не бетімізді айтамыз, бөпем? Ертең ақша беріңдер десе қайтеміз? Сенің көзіңді құрт десе не дейміз? Өлтіреміз дейсің бе?» Кейіпкер монологынан біраз жайдан қанығып қаламыз. Өткен күннен қалған бір сыз санасына сызат түсірген тәрізді. Сәбиін жоғалтқан бақытсыз ана болуы мүмкін. Пәтерден пәтерге көшіп, жоқшылық зардабын тартып жүр. Ең қауіптісі – оның енді ешкімді аямайтыны. «Өлтіреміз дейсің бе?» Періште перзентті өзінше сөйлеткен сыңайы сескентеді. Шынымен де жалғыз ілікті қараусыз кемпірді өлтіре салып, пәтерін иемденуі де мүмкін ғой деген сауал сығалап тұр.

«Сен ақымақ әйелсің. Ақымақтығың құдайдың алдына барғанда Сені ақтап шығады да, тозаққа мен түсемін», - дейді кемпір кісі өлтірмекке ниеттеніп отырған әйелді райынан қайтармақ болып. («Күнәһар») Жоқ, ол ақымақ емес, қауіпті, жүрексіз әйел. Әйтпесе, көзге ашық көрініп тұрған күнәнің, өлімнің тікелей себепкері боатынын сезе тұрса да неге оның «бір сәтке де тыншымайтын көзінің қарашықтары көңілді жылтылдайды?» Мұнда нағыз ақымақ кейіпкер Сәуле. («Қатігез») Жауапсыз махаббатқа қапаланады. Иә, отбасылы еркек екенін біле тұра барған оның әрекеті түсініксіз дегің келеді, бірақ қай қоғамда да отағасы, отанасы атанса да, «махаббатын іздеуін» тоқтатпағандар санын күреп табуға болатыны тағы бар. Сәуленің ақымақтығы бұл емес. Дәрі ішіп, қиналып өлген ол жігіттің өкінгенін, өзін іздегенін, сөйтіп оның өміріндегі рөлінің «маңыздылығын» танытқысы келіп еді. Бірақ, бәрі бекер: «Тұңғиықтан күлкі бас көтеріп, тамағымды қытықтады...Сыртқа шықтым. Күн де, аспан да өз орнында. Көктемде. Өз орнында. Тек Сәуле жоқ.» Шыбын өлді – Сәуле өлді, айырмашылық жоқ еді.

Сонымен қатар, Мадина Омарова «Күзгі бір кеште», «Жұмбақ», т.б. әңгімелерінде готикалық стильді қазақ тірлігіне сіңісті үлгіде жеткізе білген. Автор өзінің осы қадамын былайша түсіндіреді: «Мені эзотерикалық әдебиет, қалыптасқан түсініктен тыс, тылсым дүние жайлы ілім қызықтырады. Осы қызығушылығымның жемісі ретінде кейде осы бағытта қалам тартамын. Содан соң готика жанры жайлы сөз айтқанда, тасада тұрып, айқаймен секіріп шығып, бірін-бірі қорқытатын балалар ойыны көз алдыма елестейді. Бұл да ләззаттың бір түрі. Бұл жерде көркемдік жағынан өнер деңгейіне жеткен болса, шығармаға кез-келген тақырып өзек бола алатынын дәлелдеп жатуды артық санаймын»[5]. Яғни қалыпты түсінікті жарып шыққысы келген ізденімпаз талғам әкелген дүние боп шықты.

Жас қаламгер қазақ прозасында интеллектуалдық дамудың үрдісі жүріп, жаңа құндылықтармен толығып жатқанын анықтай түскендей. Модернистік поэтиканың сана ағымы, фантастикалық бейнелеу, түс, т.б. түрлерін пайдаланған. Характерлердегі сапалық өзгешеліктер жаңа философиялық таным, дүниетану жаңа стильдік бедерлер, көркемдік ерекшеліктермен берілген. Постмодернизмде бірыңғай стиль жоқ, сондықтан жарып шыққан постмодернистік стиль болмайды. Қысқа да нұсқалық, қарабайыр емес, қарапайым суреттеу, оқырманды бірден оқиғаға тарту арқылы қызығушылығын арттыру бұл ағыммен қатар келгенін де уақыт көрсетіп жатыр. Бірақ постмодернистік әдебиеттің дәстүрге қарама-қайшы келіп жататынын ескерсек, қаламгердің шығармашылығына қарап, нақты шешім қабылдау әлі ертерек екенін, оның осы екі ағым арасында ізденісте жүргенін аңғарамыз. «Дәстүр мен жаңашылдықта еркін жүзетін, классика мен постмодернді бірдей меңгерген постреализм - Адам тіршілігінің маңызы туралы мәселе қояды және көзге көрінетін «бей-берекеттен» өзінің ғана әлемін» жасайтын кейіпкер арқылы шешеді».

Біз бұл зерттеу мақаламызда қазақ әдебиетіне жаңа сөз болып қосылған жас прозашы Мадина Омарова шығармашылығының ерекшелігін кейіпкер болмысы арқылы аша отырып, жалпы прозамызда өтіп жатқан үдерістерді зерделеу, сараптау, сол арқылы қоғамдық-әлеуметтік үдерістерге шығу мақсатын көздеуге тырыстық. Көптеген қызғылықты үдерістер жүріп жатқанына көз жеткіздік. «Жалпы, әдебиет дегеніңіз – адамның жан сағынышы, мөлдірлік, тазалық екенін ойлағанда, әйел қаламгерлердің өмірдің небір құбылыс, қалтарыстарын нәзік сезінетінін, сол арқылы үлкен мәселелерге шығатынын көреміз» (Ә.Бөпежанова). Өзінің бейтарап кейіпкері арқылы автор тұлғасының сан қырлылығы, адам жанын түсінудегі терең суреткерлігі, сыртқы әлемнің замандастарының ішкі жан дүниесіне жасап жатқан төңкерісін бар болмысымен сезіне алғандығы бүгінде проза саласының жаңаша дамудағы бет алысын көрсетеді. Рухани кеселге шалдыққан қаһармандар арқылы қоғамның қасіретін көз алдыңа әкеледі.

Қазақ прозасында постмодернизм үлгісі дәстүрлі поэтикалық құралдарды толық алмастырған жоқ, екеуі қатар дамып келе жатқанына аталған еңбекте көз жеткіземіз.

Сан алуан образдарға куә болдық. Бүгінгі Өмірді айна-қатесіз танытып жатқан шығармаларынан түйетініміз, бар туындыда бір ғана Қаһарман – Уақыт деп түйеміз.

СӘРУАР ҚАСЫМ

әдебиеттанушы, ақын

«Ақ Желкен» журналы

АВТОР, КЕЙІПКЕР ЖӘНЕ ОҚЫРМАН

Қысқа жазылған шығарманы кейбір оқырман жақсы қабылдап жатса, кейбір егде жастағылар кеңістік аясы тар әңгімелерден рухани қуат алмай жататындары да бар. Оқырман талғамы әрқалай. Дағды, сүрлеу жол әдеттегі бағытынан айнығанда әдеби ой-танымда тартыс, пікір қайшылығы жарысқа түсіп, қоғамдық көзқарастың екіге жарылар тұстары байқалмай қалмайтыны анық. Мәселен, бүгінгі қысқа жазылған әңгімелердің негізгі көкөзегіне кейбіреулер бойлай алмай, асығыс байлам жасайтындары да кездесіп қалады. Енді бір пікір «Қалың кітаптарды оқуға уақыт тапшы» дейтіндер қатары. Кез келген жаңа туындыны осылай топшыласақ, жеңіл-желпі ойлармен желдіртсек, автор ойын, кейіпкерлер қырын, оқырман танымын алты қырдан межелей алмас едік. Шын мәнінде қап-қап кітаптарды тауысуға уақыт тапшы, олар оқырман сұранысынан әлдеқашан шығып кеткен десек, онда неге әлем әдебиетінің темірқазығына айналған «Соғыс пен бейбітшілік», «Өлі жандар», «Қылмыс пен жаза», «Үзілген үміттер» сынды шығармалар әдебиет алаңынан шеттетілмеді. Керісінше аты аталған романдар тізімі бүгінгі күндері де ең көп оқылатын кітаптар ретінде бағаланып отыр. Мұның мәнісі қысқалық пен салақұлаштықта емес, мәнісі сапада, мағынада, терең ойда.

Бүгінгі қазақ прозасындағы жеміс, азды-көпті әңгімелер ертеңге рухани бақыт сыйлай ала ма? Осы күндері қандай авторлармен жақын табыстық? Нендей шығармалар дүниеге келді? Жазушы не айтқысы келді? Оқырман не күтеді? Кейіпкерлер ерекшелігі кездесе ме? Бұл сұрақтарға қазақ прозасы заман көзқарасымен байқастағанда әр уақытта да жауап беріп келген. Мүмкін сананың өзгеруіне байланысты жылт еткіш қомақты дүниелер әдебиет ауылынан алыстар да, бірақ әл-қуатына қарай сол шығармалар замандас оқырманын бей-жай қалдырмағанын да айта кетуіміз орынды. Жазушының қалауы, рухани дамуы әрқалай. Тіпті ол оқырман ойымен біте қайнаспауы да мүмкін. Сіз ол үшін оны кінәлай алмайсыз. Әдеби сын сот емес. Тағы бір қырынан көз салып қарасақ, сұранысты өтеу де қажет. Оқырманмен санасқан да жөн. Ал, санасып жүрміз бе? Қазақтың бағзы сөзіне салсақ, «Халық айтса қалт айтпайды». Бір өкініштісі - өнер мен әдебиетке халық өз пікірін әрқашан қосып отырған жоқ. Кезінде білсеңіздер етті... Өтежан Қанахиннің «Құдірет» романына зиялысы бар, қара жаяуы бар, барлығы бірдей сын тағып еді. Қазіргі заманымызда кітап таратып, жөн сұраудың арасы шалғайланған сайын шығарма да сұйылады. Жазушы да өзінің қалағанын жазады. Сол қалағанның ішінен ара-тұра жалт еткен сәулелер де көрінбей қалған жоқ.

«Жас толқын» прозалық жинағына енген Мәдина Омарованың «Жол үстінде» деген шағын әңгімесіндегі адам табиғатына жат мінездер, ар алдындағы бойжеткеннің күйзеліске түскен күйі оқырманды ойландырмай қоймайды. Бізге бұл әңгіменің етене жақындығы қазақы ұғымдағы елес, өлі мен тірінің арасындағы диалог, олардың бір-бірінен қаншалықты рухани алшақтағанын көрсету арқылы оқырманын біраз ойдың тереңіне сүңгітуі. Оқиға Алмабек қарттың марқұм болған баласымен ауылға жаяу келе жатқан қыздың әңгімесі арқылы дамиды. Табиғатынан сақау жігіттің кемістігін ақымақтыққа балаған жас қыздың осынша пенделік ойға баруына не себеп? Өмір мен өлім арасындағы алшақтық мына бір тұстарда жіті көрінеді:

«- Орталыққа жай барып па едіңіз?

- Мен бе?

Таңданғаны сонша суыт жүрісінен жаңылып, бетіме үңілген. Содан кейін сабасына түскендей, баяғы жылдамдығын қайта тапты. «Есі дұрыс емес пе?» деген ойдың басыма жаңа келгеніне қайран қалдым. Өзі сақау, өзі жынды. Құдай, саған не жаздым.

-Келісінше, олталықтан келемін. Ауылда тығыз шалуа болып. Түкке тұлмайтын шалуа, білақ өзім келмесем бітпейтін болды.

-М-м-м, түсінікті.»

Автор бұл әңгімеде қалтарыста жатқан көп сауалдарға жауап іздегендей. Бірінші жақтан сөйлеген жас қыздың сақау жігіттің алдында өзін тым жоғары қоюы адамгершілікке жата ма? Адамдар арасындағы теңсіздік, бір-бірінен үстемдігі, өмір көрмеген жас қыздың ойына әлгіндей мүсіркеушіліктің қайдан келгеніне таң қаласыз. Өзіміз байқамайтын көп қателіктерімізді автор еске салғандай көрінеді. Егер бұл шығарма готика жанрында жазылмаса, оқырманды анау айтқандай әсерге бөлемес те еді. «Абайдың: «Адамның тірісінде жақсысы жоқ, өлгеннен соң жаманы жоқ» идеясымен сабақтас келетіндей.

Жолда келе жатқан жас қыз сақау жігіттің өлген адам екенін білмейді.

Кейін апасы екеуінің арасындағы:

«– Жалғыз келген жоқпын. Алмабек шалдың баласы екеуміз келдік, — деп шынымды айттым.

– Қай Алмабек?

– Иттері бар ше.

Апам ернін сылп еткізді.

– Оның баласы өліп қалмап па еді.

– Өлмей-ақ тірі. Бірге келдік деп тұрмын ғой.

Апам сандықтың үстіне отыра кетті.

– Оның жалғыз сақау баласы авариядан кеткен. Он жыл болды, міне.

– Сақау деймісің?» деген диалог-сөзден соң ғана оқиғаның анық-қанығына көзі жетеді.

«Жол үстінде» атты бұл әңгімеде кейіпкердің өкінуі, артық кеткен сөзі үшін өзін-өзі жегідей жеуі де, таусылуы да әңгіменің ішінде көрсетілмеген. Керісінше оқырманға ой салады. Жас бойжеткеннің әңгіме сыртындағы ишарасы оқырман көңіл-күйімен біте қайнасып кеткен. Шығарма соңы шешуін таппаған сауалдармен аяқталады.

«Ертеңіне ұлыған иттердің дауысы астында қалған ауыл Алмабек қарттың қайтыс болғанын естіді» деп бітетін әңгімеде негізгі күре тамыр Алмабектің өлуіне байланысты емес те еді. Негізгі ой-өзегі адамның тіршіліктегі бар бақытының қайда бара жатқанын бағамдауда еді. Тағы да қайталаймыз. Мәдинаның бұл әңгімесі кейіпкердің қалтарыстағы ойы арқылы жұмыр басты пенденің басында болатын рухани мүгедектіктің бетін ашу. Әңгіменің мына бір тұсын: «Ең болмаса қолымды қалтасына салсам ғой. Бірақ әйелі бар ма, жоқ па, соны біліп алса болар еді. Дегенмен есінің дұрыс еместігі рас болса, бойдақ шығар. Күлкім келді» дегенді көзіңізге елестетіңіз. Қуыстанған кейіпкердің жанын жаралаған осыншама сұрқия ойлар дұрысында саналы оқырманның өмір сауалдарымен күресуіне жол ашқандай. Мәдина тылсым оқиғалар желісін ала отырып, адамдар психологиясында кездесіп жататын эгоистікті көрсетіп берген. Алмабектің баласының сақаулығы болмаса, есі дұрыс емес дейтіндей ол қандай өрескел қылық жасады? Немесе жас қыздың одан артықшылығы неде? Аталған әңгімеде автор, кейіпкер, оқырман үшеуі біртұтас шығарма сыртындағы «өмір мәні» деген сұраққа бірлесіп жауап іздейді.

Мәдинаның «Қазақ әдебиеті» газетінде жарық көрген «Күзгі бір кеште» (мистикалық әңгіме), «Қадір түні» (диалог-әңгіме) сияқты әңгімелері де тылсым оқиғаларға толы. Соңғы жылдары қазақ прозасында кейіпкерлердің «дүниеден жерінуі», айналадан тазалықты іздеуі көбірек орын алуда. «Күзгі бір кеште», «Жол үстінде» әңгімелеріндегі Алмабектің баласы мен Жанна есімді қыздың (өлгендер) бұ дүниедегі жекелеген адамдармен ғана кездесуі таң қалдырады. Алты жасар қыздың Асхат есімді бас жасар балаға ғашық болуы, басқа жандарды місе тұтпауы, көзге ілмеуі адамның тазалықты аңсауы, өмірден береке кетуінің бір белгісіндей. Автордың: «Мен бір бөлмелі үйде жалғыз тұрамын. Үлкен қалада, миллионнан астам халық тұратын қалада жалғыз болған қандай үрейлі, адамға адам пана бола алмайтын болып тұр ғой сонда» дегенінен қоғамдағы жазылуы қиын дерттің өршіп бара жатқанын тану қиын емес. Айтпақшы, Жанна есімді періште қыз Асхатты неге іздейді? Себебі, Асхат таза, ол пәк. Оның күйеуін өзгеден қызғанған немесе темекіні бұрқ-бұрқ будақтатқан жалғызбасты әйелде несі бар? Бірақ жалғызбасты әйеліміз Марияшқа қарағанда тәуір кейіпкер. Ол ойлана біледі. Періштенің (мүмкін өлген қыз) оған жақындағаны да содан болса керек. «Үлкен қаланың қай жерін мекен етуде ол қазір? Әлі Асхатты жақсы көре ме? Неге келді, қайда кетті?» деп бітетін шағын мистикалық әңгіменің айтары көп.

Марат Әзімхан,

әдебиеттанушы «Сын» журналы

Жаңа прозаның біздегі белгілері

Мәдинаның «Жас толқын» сериясымен «Жалын баспасы» ЖШС-нан шыққан «Ана ғұмыр» атты кітабына бір романы, қырық шақты әңгіме, екі актілі драма кіріпті. Белгілі сыншы, мәдениеттанушы Әлия Бөпежанованың алғысөзінде кітапқа кірген шығармалар хақында профессионалды пікір айтып, жазушының негізгі шығармашылық белгілерін атап өткен. Автор әйел адам, кітап пен кітапқа кірген романның аты «Ана ғұмыр» болғандықтан қалыптасып қалған «предрассудок» бойынша әйелдік табиғаттан туатын көркемдік сипат күткеніміз рас. Олай болмай шықты. Жазушыларға «жас» деген анықтауыш қосатын жаста болғанмен, Мәдина жас жазушыға келетін деңгейден асыпты. Осы себепті шығармаларына көркемдік баға бергенде, жастығына қарап «скидка» жасаудың қажеті жоқ сияқты. Өткен ғасырдың 70-ші жылдарында болу керек, «Батыста қалың-қалың романдар оқылмайды, енді жол-жөнекей вокзал, аэропортта, ұшақ, поезда оқып тастауға болатын микроромандардың дәуірі туды» деген сөздерді әдеби газет, журналдарда кездестіріп жүрдік. Кейінірек Кеңес Одағының Балтық жағалауы елдерінде, Ресейде әдеби айналымға түсе бастаған сияқты еді. Мәдинаның «Ана ғұмыр» романы 25 бет екен, мөлтек роман деп беріпті. Жасыратын, жабатыны жоқ, бұған дейін мөлтек романды да, осы тақырыпта жазылған талдауларды да оқып көрмегендіктен, 25 бетте романдық мазмұнды қалай береді екен деген қызығушылықпен оқып кеттік. Романның: «Төңірек мүлгіген тыныштыққа кенет оранды», – деген бірінші сөйлеміндегі «кенет» сөзінің орнына алғаш келісе алмай барып, келесі сөйлемдерді, алғашқы абзацты оқығаннан кейін барып дұрыс көрдік. Аз көлемде көп айту үшін осындай қолданыс қажет екен. Осыдан ары қарай мөлтек роман мәтініне сақ қарап, үңіле түсіп оқу керек деген ой келді. Прологта айтылатын оқиғалар әлі әдеби оқиғаға, көркем фабулаға айналмаған. Баяндау 1-жақ пен 3-жақтың синтезі. 3-жақтан баяндаудағы «ол», «оны» дегендер автор-баяндаушының өзі болып сезіледі. Баяндаушы бірде жас бала, бірде авторлық суреттеу деңгейінде. Өткен шақты суреттей отырып, осы шаққа ауыса салады. «Тағы да әжесі есіне түсті», – деген сияқты құралдарды пайдаланып қайтадан өткен шаққа, тым әріге кете береді. Баяндаушының жасы, түр-түсі, аты-жөні әлі белгісіз, ал көркемдік уақыт бірде 9 айлық балаға барса, одан оқушы балаға келіп, еске алушы – баяндаушыдан тым әрідегі ашаршылық, соғыс жылдарына кетеді. Бұл уақыт аясындағы мол ауысулар көркемдік тұрғыда кібіртіксіз, табиғи жылжиды. Ал нақ осы шақтағы суреттеу бір-ақ жерде: «Ол тоңа бастағанын сезді. Бірақ кері қайтқысы келмеді. Қазір жаңбыр құйып, дүние астаң-кестең болса да кері қайта алмайтындай». Прологтағы әрбір шегініс – мағыналық бөліктегі оқиғалар «толық емес» – қадау-қадау штрихтар, кейіпкерге, мекенге қатысты ешбір атаулар, табиғат суреті, адам портреті жоқтың қасы, көркем фабула шығаратын, образ ашатын көркемдік элементтер аз. Осы себепті бұл жердің көркемдігіне, суреттілігіне баға беретін мүмкіндіктер де аз. Алғаш тым жұтаң бояулы болып көрінгенмен, көп ұзамай-ақ өте аз көлемде ауқымды мазмұн көтерген жан-жақты проза болып көрінді. Қатал реалистік баяндау да бар: «Есіне тағы әжесі түсті. Қырық төртінде дүниеден озған кенжесінің қазасын көтере алмады. Әжесі он үш бала тапқан кемпір еді. Соғыс алыпты, жұт алыпты, ауру-сырқау алыпты. Үшеуі осы күнге жетті. Солардың кенжесі бұның әкесі еді. Әжесі – ол үшін әке де, шеше де, сондықтан болар, есі кіріп қалса да әке өлімі оған онша әсер ете қоймаған. Өзінен кейін буыны бекімеген төрт бала бар, шешесі жесір қалды. Улап-шулап жылда шілдехана өткізетін шаңырақ бүк түсті. Азаматынан айырылды. Бұл жағдай оның қаперіне кіріп-шықпапты. Тіпті, ол күндерді құрбы балаларымен ойнап, көңілді өткізгені есінде». Прологта баяндаушының өткен өміріндегі негізгі межелер көрсетілген. Реалистік сипатта баяндалған. Прологтың соңғы көлемді абзацындағы шығармашылық тұлға, Леонардо да Винчи, Мона Лиза жайлы пәлсапалары бар оқымысты баяндаулар алдыңғы жағынан анық төмен. Әрі қарай роман тоғыз бөлім-әңгімеден тұрады. Әңгімелер кейде бір желінің бөлігі болса, кейде дара шығарма түрінде. Автор-баяндаушы бір бөлім-әңгімесінің соңында: «Сол бір кездер жөнінде шағын этюд жазған едім», – деп келесі әңгімесіне көшеді. Алғашқы «Балалық шақ» әңгімесінде таза 1-жақтан баяндауға ауысып, прологта штрих түрінде ғана айтып өткен өлең жазатын бала қыз тақырыбын қалыңдата, дамыта түседі. Әлі де диалог жоқ, суреттеу жоқтың қасы. Бірақ образ шығып келе жатыр. Баяндауда авторлық самоирония айқын көрінеді. «Қара қыз» деп аталған келесі бөлімінде енді баяндау айқын үшінші жаққа ауысып, «Балалық шақта» «өзі жайында» әңгіме айтқан қызды сырт көзбен, авторлық баяндаумен суреттейді. Алдыңғы бөлімде «өзін-өзі сынаған» қызды енді автор басқа тұрғыдан келіп «сынайды». Осыдан образ тереңдей ашылып келе жатыр. Осы бөлімнің екінші жартысында баяндау қайтадан бірінші жаққа ауысады: «Қара қыз деп отырғаным, өздеріңіз сезген боларсыздар – мен», – деп әңгіме ауанын етене күйге қайта ауыстырады. Әке-шешесінен ерте айырылған, әжесіне қарап қалған, одан айырылып, ағайын босағасында, интернатта өсіп келе жатқан қызды «аямай» суреттеп, әжептәуір танымды образ деңгейіне жеткізген. «Қаңғуды он-он бір жасында бастаған, шешесі сабайтын, қан-жоса етіп дүрелейтін, таяқ жегенді суқаны сүймейтін, өзі інілерін сабайтын, темекіні де, арақты да ертерек татқан, сондай болғанына өкінбейтін, «Тимур және оның командасындағыдай» балаларды суқаны сүймейтін, оғаш қылықтарымен өз сүйкімін өзі кетіретін, осы қылықтары өмірде көп кедергі келтірген, ерте өлең жаза бастаған» қыздың образы әбден ашылған. Суреттеуі аз, көбі баяндау арқылы. Автор өзінің қаталдау реализмін артықтау қолданған сияқты. «Бояушы, бояушы дегенге сақалын бояғандай». Баяндаушы екі түрлі. 3-жақтан келгенде ұстамдылау, ақылдылау авторлық баяндау, 1-жақтан келгенде баяндаушы – кейіпкердің жас шамасына қарай өзіндік ерекшелігін сақтауға тырысқан. Прологта айтылып қана өткен кейіпкерін келесі екі бөлімде алға жылжытып, тереңдете түсіп ашады. Мөлтек романның келесі, әңгіме, этюд пе, новелла ма, бөлімдері кейіпкер өмірі ағымының жүйелі барысын сақтауға тырыспай, жеке, дара шығармаға жақын формада берілген. Романның басындағы (прологтағы) кейіпкермен (әлі аты белгісіз) келесі бөлім-әңгімелердегі кейіпкерлермен байланысы барын білдіруді автор қажет деп тұрмағандай. Нақты байланысын білдіретін ілік, көркемдік құрал жоқ. Бірақ сол кейіпкер екені авторлық интонациядан, шығарма табиғатынан сезіледі. «Махаббат» деп аталған бөлімде бұрынғыдан мүлдем бөлек поэтикаға, диалогты мәтінге, суреттеуге ауысқан. Негізінде 3-жақтан баяндалатын бөлімде: «Мен махаббатқа сенбеймін. Және маған бұл сезімге ешкім сенбейтіндей көрінеді. Ойын. Барлық ережелері бекітілген, қалыптасқан, әдемі ойын», – дейтін бір ғана 1-жақтан баяндалатын абзац бар. Бөлімнің өне бойындағы диалогтар кейіпкерлердің мінезіне, образына сай келіп отырғанмен, кейде өмірде айтылатын сөздерден ауытқитындай жерлері бар. Бөлім махаббат жайлы реалды, жақсы әңгіме. Автор махаббат жайын айту үшін өмірдің бір эпизодын қалқып қана алған, «бәрін айтпаған». Бұл арада аздап жазушылық пенделік те көрінеді. Өмірлік-ақ дейтін суреттеулердің, диалогтардың ішінде әдебиленген, оқымыстыланған бірер белгілер кездесіп қалады. Осы жерді қатал, заманауи реализм дейміз бе, әлде біраз шығармашылық «кокетствосы» бар анықтама хабар дейміз бе? Әлде автор «өзін-өзі сынауды» қызықтап кеткен бе? Бұл бөлімдегі диалогтан басқа мәтін бөліктерін қысқартып қырнай түссе, Хэмингуейдің шағын шығармалары поэтикасын еске түсіретін сияқты. Осы бөлім соңында жеке-жеке әңгіме ретінде де жүре беретін әңгімелерді бір шығармаға біріктіру үшін бе: «...Ал, менің тұрмысқа шыққандағы хикаяларым мынандай шағын новеллаларға айналды», – деп алға сілтеп жібереді. «Қолдан жасалған шарап» бөлімінде диалогты суреттеуі қоюлана түсіп, дәстүрлі прозаға ауыса бастаған. Өмірдің бір сұмдық, сорақы көрінісі – ішкіш, адами ұстанымдардан айырылған ене, ішсе тоқтай алмайтын күйеу. Біз көбіне Ресей телеарналарынан көретін жағдай. Бұл тарауда кейіпкер аттары (Гүлдар, Жәңгір) берілген, аздаған табиғат суреті бар. Енесі екіқабат Гүлдарды арақ іш деп қинауда. Көп болмаса да, қазақтар арасында да кездесе бастаған көрініс. Ашты реалистік сипатта суреттелген. Автор әр адам (образ), әр ситуацияға әр түрлі адамдардың әр түрлі баға беретінін нәзік талдаумен көрсеткен. Бөлімнің соңындағы: «– Ішпеймін. Бала емізіп жүрмін. Ішпеймін. – Мен Жәңгірге екіқабат кезімде шампанға жерік болдым. Күніне біреуін, кейде екеуін ішетінмін. Бір сау жүрген күнім жоқ шығар. Ештеме жоқ. Қол-аяғын балғадай етіп тудым. Бай қылып отырсың ғой. – Ішпеймін. Болды. Жүрегім айнып кетті. – Онда, балам, мә, сен іше сал. Мен оның бетіне қарадым. Ол да басын шайқады. – Әй, балам-ай, қатыныңнан қорқасың-ау!». Кейіген кейіппен стакандағыларды бөтелкеге қайта құя бастады. Саусақтары дір-дір етеді. Шашылып-төгіліп жатыр шарабы. Ашуланып тұрғаны, не маскүнемдіктен қалтырап тұрғаны белгісіз. Бірақ мен бұл кісінің қолы қалтырайтындай деңгейде маскүнем емес екенін білемін. Ішеді. Жақсы ішеді. Бірақ маскүнем емес. Әзірше маскүнем емес. Демек, ашу, ыза. Маған жынданып тұр. Іштей масайрап, әкемнің құны түгел қайтпаса да, қайта бастағандай, әлдебір рахат күйге ендім», – деген мәтіннің көлемі шағын болса да кейіпкердің (Гүлдардың) жан дүниесінің күрделі қабаттарын ашып тұр. Әжептәуір кешірімді, адам да таниды, біраз кекшілдігі, пенделігі де бар. «Көктем балаусалығы кеткенде...» әңгіме-бөлімі бөлек әңгіме де сияқты. Бірақ романнан тыс жеке алғанда көркемдік құны төмендеп кетері анық. Әңгіменің алғашқы жартысы түгелдей ер адамның ішкі монологы. Аты берілмеген. Монолог иесінің оқушылық кезеңнен отыздарға келген, үйленген, балалы болған кезіне дейінгі өмірі бір жарым бетте баяндалған. Бөлімнің ортасында: «Әйелін қашан шындап жек көре бастады? Есінде жоқ», – деп бастап, авторлық баяндауға көшеді. Енді оның өте пысық әйелі Гүлзираш суреттеледі. Екі кейіпкер де дараланған, танымды, түсінікті образдар. Романның өн бойында келе жатқан қыз осы бөлімдегі «ойшылдың» мектепте оқып жүргенде сүйген қызы болу керек. Осы бөлімдегі Гүлзираш емес. Осы жерге келгенде айтарымыз – автор-баяндаушы кейіпкерді, оқиғаны әр түрлі тұрғыдан көріп, әр қырын аша түсуге тырысады. Образ, оқиға бүтіндігін қатаң сақтауды мақсат етпейді. Жалпы өмірді беруге тырысады. Бөлімнің екінші жартысында баяндау 1-жақтан, жаңағы Гүлзираштың атынан жүреді. Күйеуіне берілген мінездеме алдыңғы жартысындағы қалпын сақтаса, мұнда алдыңғы жартысындағы қатал, суық, пысық Гүлзираштың жүрегінің түкпірлерінде мейірімділік нышандары да бар екені көрсетіліп, образ ретінде тереңдей түскен. Романның «Айым да сен...» және «Ғалия» бөлім-әңгімелерін бөлмесе де болар еді. Гүлзираштың күйеуі (осы бөлімдерде Жәдігер деп аталады) оқушы кезінде сүйген қызын іздеп Алматыдан 2500 шақырымдағы Қайыңдыға аттанады. Ғалия жалғыз, жұпыны тұрады, тұрмысқа шықпаған. Кейінірек есі ауысқаны білінеді. Бір бесіктегі баланы ұрлап әкеліп, Жәдігерге көрсетеді. « – Мында қара. Төрде бесік тұр. Ғалия қолымен ымдап шақырды. Бала жатыр. Тірі бала, пысылдап ұйықтап жатыр. Мен Ғалияға қарадым. Ол жымың-жымың етеді. – Екеуіміздің қызымыз. – Қа-лайша? – Сен мені тастап кеткенде ішімде қалып еді бұл қыз. Екеуіміздің қызымыз. – Мүмкін немереміз шығар. Мен оның есуас екенін кенет, бір мезетте түсіндім. Жалғыз, ешкіммен араласпайды, біреудің баласын ұрлап әкеліп, айтып тұрғаны мынау. Суық терім бұрқ ете түсті. – Жоқ. Ғалия басындағы орамалын сыпырып, бетін басты. – Қызымыз деп тұрмын ғой, қызымыз. – Ғалия, Ғалияш, қайдан алдың баланы, айт, маған айтшы, қорықпа. – Есіңде ме, сен маған үйленбеймін дедің ғой. Үйленбеймін дедің. Сонда мен бала көтеріп қалған едім сенен. Бірақ айтпадым. Бала үшін, амалсыз қалдырғым келмеді қасымда. Мынау сол бала. Сенсең де, сенбесең де осы. Мен біліп тұрмын ғой. Бұл сол бала қайта келіп тұр, көрдің бе, бесігімен. Біздің қосылғанымызды біліп, қайта келіп тұр». Жәдігер есі шығып, «Кетемін» деген сөзді айта алмай тұрғанда «Сен бізді қайта тастамақсың ба?», – деген сұрақты естіп, тұра қашпақ болғанда: «Бар, кете бер, түсінбеген екенсің» деген сөзді естіп үйден шыға жөнеледі. Бұл бөлім «Ана ғұмыр» романының ең көркем бөлігі. Жоғары деңгейдегі эпикалық проза. Реалистік сипат та, психология да бар. Осы стилінен танбаса, Мәдинаның жақсы прозаик болмағы анық. Романның соңғы бөлімі «Қарғыс» деп аталыпты. Романның басындағы басты кейіпкердің баяғы ішкіш енесі. Сондағы Жәңгір мұнда Жәдігер деп те аталады. Романның аяғына қарай Гүлзираш деп аталған кейіпкер мұнда «келін» деп қана жүр. Енесі Жәңгір – Жәдігердің жоғалуына сен кінәлісің деп, Ғалия оқиғасын да айтып береді. Онда Ғалияны баласы «тастап кетіп» содан суға батып өлген дейді. Басты кейіпкерімізді «Бізді бақпасаң қарғаймын» деп қорқытады. Роман соңында эпилог берілген. Шағын эпилогты ойлы, салмақты сөйлемдермен бастап, әрі қарай көтеріңкі романтикалық стильде бірер сөйлем құрап, ақырында әйелдік, аналық табиғаттан туатын ойлармен аяқталған. Көлемі шағын повестей ғана романды күдікпен оқи бастап едік. Аяғында көзіміз жеткені – роман екені. Романдық мазмұн, өмір анық бар. Мәдинаның «Ана ғұмыр» жинағына кірген әңгімелері қырық шақты, жинақтың негізгі бөлігі. Жинақтағы алғашқы әңгіме «Емші апа» 1-жақтан дәл, үнемді стильмен баяндалған, диалогтар арасында қысқа суреттеулері бар, өткір сюжетсіз, шымыр тартыссыз лирикалық жобадағы әңгіме. Шұғыл динамика, қызықты оқиға болмаса да автор адам ойына, жан дүниесіне әсерлі әңгіме шығарған. Әңгіме поэтикасы – дәл, жылы, кісілікті сипатта. «Бәрін» (пейзаж, портрет, қимыл, мимика) ала бермей, көркемдік мақсатына керегін ғана алған. Әңгіме рухани функциясын толық атқарып тұр. «Жақсы көру» әңгімесі негізінен диалогтардан тұрады. Өмір тек диалогтардан тұрмайды. Әңгімеде әдеби мақсат үшін диалогтарды ұтымды пайдаланған, жасанды болып көрінбейді. Оқып отырғанда 4-5 жасар баланың ерке, тентек мінезбен анасын жақсы көруі нәзік байқағыштықпен берілген. Өте реалды. Әңгіме финалында анасын жақсы көруі шектен шығып, мазасыздыққа айналған баланы 4-5 жасар деп отырғанымызда «Ол бар болғаны тоғызда еді» деуі көңілімізге қона қоймады. «Құдайы тамақ» әңгімесінде ауылдағы бір типті көріністі берген. Әңгімелік сюжет, оқиға жоқ десе де болады. Жылы, байқағыш көңілден шыққан сурет қана. Автор кішкентайды көре алған және бере алған. «Қыста» әңгімесінде де әдеби фабула, сюжет жоқ дерлік. Бірақ үлкен өмір бар, сурет бар, аяушылық сезім бар. Кәрі адам, кәрі үй, кәрі өмір. Жарты бет әңгіме –толыққанды әңгіме. Мәдинаның романында тентек қыз образы басым жүрсе, мұндағы қыз басқаша – ересек, байыпты, терең. Әлде романдағы қыз тентек болып көрінгісі келді ме екен. Әңгіменің соңғы сөйлемі өте мықты: «Сол жолы аялдамаға келе жатып, жақында көктем шығады деп өзімді қанша сендіргім келсе де илана алмадым». Мәдина мықты пейзажист емес. «Жаңбыр» әңгімесінің басында аздаған табиғат суреті бар. Табиғатты тек шығарманың көңіл-күйін аша түсу үшін ғана алатындай. «Менің ауылым» әңгімесі қазақ әдебиетіндегі ең бір типті тақырыптардың біріне жазылған. Бес баласы болса да үйде жалғыз қалып жол баққан кәрі ана: «Аман болсын әйтеуір...» деумен отыр. Бәріміздің ауылымызда кездесетін көрініс. Көп жазылған тақырып. Мәдина ең қысқа жолды таңдап алған. «Махаббат туралы» әңгімесі триптих. «Азамат», «Гүлім», «Әсел» деп үшке жіктеген. Өте реалды ой-әрекеттер суреттелген. Автор асырып, не төмендетіп жібермейді. Шындықтан да қашпай, өзін де аямай, құрғақ, қысқа баяндаудың бір жақсы үлгісін жасаған. Осы көлемнен ауытқымайды, кейде мол, кейде шөл емес, тұп-тура. Тілі дәл, нақты. Махаббатты әсірелемеген. Осынысына таңқаласың. Дәл физиологиялық махаббат. Автор-баяндаушы өзін де «әдемілемейді». Осынысымен аздап «бравада» жасай ма деп қаласың. Жалпы, Мәдинада қысқа миниатюра, этюдтер түріндегі де, толыққанды эпикалық сипатта жазылған көлемді әңгімелер де бар. Қатал реализм мен жылы лирика, гуманистік сарын кірігіп жүретін де, әрқайсы жеке тұрып әңгіменің негізгі қырына айналатын да жерлері бар. Анық әңгімеші. Романы да жеке әңгімелерден құралып өрбіген. Суреттеп отырғанына қадап баға беріп, тікелей пікірін көрсетпейді. Композиция, сюжет, тартыс, т.б. көркемдік элементтерді арнайы қадағаламайды. Мәдинада, әрине, жөні келмейтін де әңгімелер бар. «Күзгі бір кеште» әңгімесінде 5-6 жастағы қыз баланың аномалды махаббаты суреттелсе, «Жартас басында» әңгімесінде не айтпақ ойы бар екенін түсіне алмадық. Мәдинаның өзі түсіне ме екен? Басқа да бірнеше әңгімесін жинаққа кіргізбесе де болар еді деп ойладық. Жинаққа кірген «Коньяк қосылған кофе» атты екі актылы драмасына «хичкокшалағанда» деп анықтама беріпті. Мұның не екенін білмедік. Арғы аталары батыр, би, шешен болған, өз әке-шешесі қызмет істеген, ауқатты отбасында туып-өскен Батыр мен әкесінің кім екенін білмейтін, балалар үйінде өскен, былапыт өмір кешкен шешесі бар, шешесінің кезекті көңілдесі 12-13 жасында балиғатынан айырған Шәменнің үйленуінен драма оқиғасы өрбиді. Кейін Шәмен туған қызыңа көз салдың деген айыппен күйеуі Батырды у беріп өлтіреді. Драма мәтініне зер салғанда Батырдың ата-анасына тоғышар дегендей айып тағылса, Шәменнің шешесі адам қалпынан кеткен әйел. Қызы анау. Бұл драмада автор бейтарап дегенмен де, кез келген шығармада авторлық тенденция болады. Осы тұрғыда әдебиетте әйгілі мысал бар. Гончаровтың «Обломов» романында жаны таза, бірақ мейлінше енжар, жалқау Илья атты бас кейіпкер бар. Өмірі негізінде диван үстінде өтеді. Аталған роман жайлы жазған «Что такое обломовшина» атты мақаласында Николай Добролюбов революциялық тенденция табады. Бұған роман авторы қатты тулап қарсы болған. Мәдинаның драмасын оқығанда да авторлық тенденцияны байқағандай болдық. Батырдың тоғышар отбасынан Шәменнің былапыт шешесін, Шәменді жоғары қоятындай. Осы арада Мәдина «хичкокшылап» кеткен сияқты көрінді. «Ана ғұмыр» кітабына жазған алғысөзінде сыншы, мәдениеттанушы Әлия Бөпежанова М.Омарова шығармашылығы жайында: «...дәстүр мен постмодерннің арасындағы қарама-қайшылықты жоятын постреалистік жазудың машықтары», – депті. Постреализмнің дәл не екенін біле қоймағандықтан Мәдина прозасының жақсы үлгілерінен біраз заманауиланған Бейімбет Майлин мәнерін көргендей болдық. Шағын этюд, миниатюра түріндегі әңгімелерінің ең жақсыларынан Шерхан Мұртазаның мөлтек әңгімелеріндегі поэтиканы, лирикалық лепті байқадық. Қазіргі жастардың әлемдік әдебиет ағымынан құлағдарлығын, біз атын естімеген авторларды оқитындығын, орыс, шет тілдеріндегі қалың журналдарды ақтаратындығын естиміз. Сондықтан біздің автор стилі жайлы пікірлеріміз өз ауылымыздың аясынан шығып отыр.

Рафат Әбдіғұлов, ҚӘ №5 /3325/ 20013 ж.





ҚАЗІРГІ ПРОЗАДАҒЫ МАДИНАНЫҢ ҚОЛТАҢБАСЫ

Қазақ әдебиеттануында соңғы жылдары арнайы тақырыпқа айналып, жиі-жиі әдеби пікірталас тудырып жүрген қазіргі прозадағы қаламгер қыздар қолтаңбасы қайта құру кезеңімен бірге келген жаңа көркемдік кеңістік пен уақыттың лебін танытады. Бұрындары да өмірдің құндылықтарына қатты көңіл бөлетін қыздар прозасы бүгінде махаббат, отбасы, ұлт пен ұрпақ қамы, әке мен бала, ер мен әйел, ана мен бала, қыз бен жігіт т.б. сынды дәстүрлі тақырыптардан биіктеп, олардың мәнін психологиялық тұрғыдан тереңдетіп, философиялық мазмұнын арттырып, кейіпкерлерінің ішкі жан әлеміне, санадағы сапалық өзгерістерге өзгеше өң беруге әуес. Қазіргі әдеби кеңістікте көрініп жүрген сан алуан бағыт пен тақырып төңірегінде талпыныс жасап жүрген жас прозашылар кәдімгі дәстүрлі көркем прозадан гөрі мистикалық сарындағы туындыларымен оқырмандарын баурауға бейімделіпті.

Дәл қазіргі рухани құндылықтар қадірі құлдыраған заман бейнесін берерлік қатыгездікті осындай әфсаналық сипаттағы мораль кодекстері, ойлы дүниеге опасыздық танытқандарға ой саларлық оқшау оқиғалы, оғаштау ойлау жүйелері, жаңаша жазу стилдері бүгінгі көркемдік танымдағы өзгеше өрнекті, тың талпыныстарды танытады. Қазіргі прозадан біз көбіне өзіне де өміріне де, қоғамға да көңілі толмайтын өздерін әлеуметтік ортадан шеттетілген, керексіз дүниедей сезінетін кейіпкерлерге кез боласыз. Олардың сорақы сандыраққа толы, қауіп-қатерге толы тағдырлары авторларының бүгінгі өмірге деген көзқарастарын танытады. Үрей мен үмітсіздікке толы тіршілік, ондағы адамзат тағдыры өзінің рухани да табиғи да құнды қасиеттерінен айырылу алдында екендігін ескертетіндей. Таптық идеологиядан, не жақсы, не жаман болып бір жақты бейнеленетін бүгінгі прозада қаһармандық қасиет деген қалмады. Идеал деген жоқ. Қаһармансыз кейіпкерлердің романдағы көрінісі жалпы қазіргі қоғамға тән жалпы көріністі өрнектейді. Осы ретте ұлы жазушы Л.Н.Толстойдың: «Көркем өнер дегеніміз суреткердің өз жанына терең үңілу арқылы көпке ортақ құпия сырларды ашып, көрсетіп беретін микроскоп сияқты» деген сөзін еске алсақ, қазіргі қазақ прозасының көркемдік міндеті де бүгінгі болмысты, өмір құбылыстарын жұрт жүрегін жаулап, санасын улап жатқан ақпараттар ағыны арасынан микроскоппен талмай зерттеп, зерделеп, соны халыққа таныту болып табылады (О литературе.М.,1955,стр.310).

Аталған қаламгерлер де, әдебиет әлемінде жүрген өзгелер де өз заманының рухани қажетіне сай ықшам жазылған, тез қабылданып, жедел оқылатын аз көлемді шағын жанрдағы психологиялық мәтіндерді жазуға мәжбүр. Көркем өнердің мәңгілік құндылығынан гөрі бүгінгі өмір ырғағына көшкен, көңіл көтеруге бейімделген, барлық жастағы оқырманға бағышталған көпшілік әдебиеттің – детектив, триллер, мелодрама, фантастика, бестселлер т.б. сынды жанрлық түрлерінің дәурені де бүгінгі дәуір. Жазылу мәнері жағынан түрлі ізденістерге толы көркемдік танымдағы тәмсіл-толғаныстар, эссе-суреттер бүгінгінің болмыс бейнесін бедерлейді.

Мадина Омарованың жарты беттен аспайтын эссе-этюдтары, әдебиеттану ғылымында қалыптасқан теориялық қағидаға қисыны келіңкіремейтін әңгімелері (егер соған келсе) енген. Шағын мәтіндердегі автор мақсат тұтқан идея екі ауыз сөзбен шешіліп жатады. Қаламгердің тек өзіне тән жазу өрнегі, бейнелеу дағдысы оның дүниені танудағы тосын танымын танытады. Өмірдің өзінен ойып алған бір ғана сәттік суреттер кейіпкер тағдырындағы ұзақ жылғы шердің шешуші сәтіндей сезіледі. «Ақша іздеген бала» деген әңгімесінде аты жоқ ағасы мен жеңгесі, аты аталмайтын анасы, өзінің де есімі белгісіз кейіпкер баланың тағдыры бір ғана жиырма теңге іздеу аясында баяндалып, бүткіл бір әулеттің тағдыры, бүгінгі ауылдағы ана мен қаладағы бала отбасында кездесетін кәдімгі көпшілікке аян тағдырлар, тіршіліктер сөз болады. Бүгінгі өмірдің еш жасандылығы жоқ шындығы, шынайы өмірі осы азғантай абзацтарға сыйып кеткен. «Қысқалық таланттылықтың белгісі» деген А.П. Чеховтың атақты сөзін еске алсақ, шынында да бір повестке жүк боларлық сюжеттің сөлін сығымдап бірер сөзбен қайыру әрі өте дәлдікпен, кәсіби шеберлікпен берілуі қуантарлық. Бүгінгі уақыты жоқ, ынтасы жоқ оқырмандардың талабы мен заман зәрулігіне сай ықшам да қысқа жазудың жетік жолын тапқан қаламгердің даралығын танытар тәсілі құрғақ баяндап отырып-ақ жаныңды жауратар ауыр жағдайды, сүйек сырқыратар сезімді сыйлайды. Мадина дәстүрлі ұлттық ойлау, жазу машығынан мүлдем ажырап кетпесе де, бүгінгі дәуір мен адамның тынысын, тіршілігін, табиғатын танытарлық таптаурын емес өзіндік тілді, өрісті, тәсілді тауып алған. Титтей туындымен де талай тарихи оқиғаларды ойға алып, талай тағдырлар тауқыметін тұспалдап, тастай түйін жасап, тап-тұйнақтай етіп әңгіме шертуге болады екен.

ХХ ғасыр басында Жүсіпбек Аймауытов, Мұхтар Әуезов, Мағжан Жұмабаев, Сұлтанмахмұт Торайғыров, Міржақып Дулатов т.б. сынды суреткерлердің көркем прозалары шағын болса да шымыр ойлы, шырынды сөйлемдерімен ерекшеленсе, қазіргі қаламгерлерде де қысқалықпен құнарлы ой айтуға, шағын мәтінге бүкіл бір көлемді туындының мағынасын сыйдыруға, адам жанының арпалысын ашуға т.б. деген талпыныстар жетерлік. Оны әр қаламгер өмірмен бірге өзгеріп жататын дүниетану түйсігі мен кәсіби шеберлік мүмкіндіктері арқылы айшықтап келеді. Және олардың көпшілігінің көркемдік әлеміне мистикалық сипат тән. Қазіргі заман прозасында тез құбылғаш адам жанының ішкі әлемі эпикалық тұрғыда кең тыныспен баяндалмаса да оқиға түсінікті, ойлы.

М.Омарованы қызықтырған өз өресіндегі өнер, қиял әлемі, өз танымы мен өмірді тануындағы, қабылдауындағы өзгерістер мен дүниені бақылауындағы тосын тәсілдері таңба береді. Оның азғана жолдан тұратын туындылары бүгінгі заманның талабы. Бұл бүгінгі ойлау формасының, көркемдік-эстетикалық талғамның бүтіндей өзгергенінің куәсі. Жастардың өз үнін шығарып, өз өрнегін танытуы да өз заманының талабына сай заңды да. Өйткені, әр дәуір өзінің таңбасын тарихта өшпестей етіп қалдырары хақ. Ал, оны қай қаламгер қалай қабылдап, қандай ізденіс, форма мен мазмұн, түр мен әдіс арқылы айқындап, бейнелейді, ол өзінің жеке кәсіби шеберлігі мен шығармашылық табысына байланысты. Қазіргі қаламгерлердің осы жолдағы ізденістері мен жаңашылдықтары жұртшылықты жақсылыққа жүгіндіріп, үздіктен үміттендіреді. Қалай болғанда жастардың талпынысы мен табыстарына ақ ниеттілікпен қолдау білдірген оң.

Жалпы қазіргі қазақ прозасында өзіндік тілдік, стилдік, көркемдік, жанрлық өзгешеліктерімен өзіндік өрнек танытып, танылған жазушы Мадина Омарованың бұл туындысы шынында да тәуелсіздіктен кейін келген көркем ойдың жаңашыл шығармалар шоғырынан табылары сөзсіз.

Мадинада әңгімешінің интригасына құрылған микросюжеттер жиі кездеседі.

М.Әуезовтің: «...Адамзаттың көп ғасырлы мәдениеті бізге қалдырылған мұра да өз дәуірің туралы жауапты, терең ойлан дейді. Ал біздің әдебиетіміз анық күткен қадірлі замандасымыздың өзі де өзінің дәуірін барлық қайшылықтарымен, бар кең көлемінде даналықпен қамтып тани білетін адам... Қай жерде, кім болып, не кәсіппен айналыспаса да, оның жұмысы болмайтын мәселе жоқ. Себебі оның иығына артылған жауаптылық күші. Ол – тарих арнасында, сол тарихтың тізбегіне өзі де кіретін жан. Міне, әдебиеттік шығарманың ең қасиетті міндеті-дәл осындай адамның жүрегін, жанын, жалынды ойын кең де терең күйде ашып бере білуде» дегеніндей, Мәдинаның кейіпкерлері де өз заманының барлық қайшылықтарын танитын, өзінің келешегі мен ұлтының тағдырына жауапкершілікпен қарайтын көкірегі ояу, көзі ашық жандар («Уақыт және әдебиет».А. 1962. 410б). Сондықтан да олар жан-жағындағы құбылыстарға селқос қарай алмайды.

М.Омарованың бұл кітабында пьесалар орын алған. Көркем шығармалары қандай шып-шымыр, шағын көлемді болса драматургиялық туындылары да өзінің қысқалығымен назар аудартады. «Коньяк қосылған кофе» атты екі актілі драмасы Шәмен атты 25-30 жастағы әйел мен 35-40 жастағы Батыр есімді жігіт ағасының арасындағы махаббатқа құрылған. 1-актіде жалғыз ұлының үйленгелі жүрген қызы Шәменді ата-анасына таныстыру рәсімі суреттеледі. Мұндағы кейуананың сөзі шығарманың түп қазығын, негізгі идеясын ашады: «Әй, балам-ай, қазақ «Аяғын көр, асын іш. Шешесін көр, қызын ал» деп бекер айтты дейсің бе. Текті жердің адамы -оқымаса да, шоқымаса да басқаша болады. Қоңыз теріп жанын бағып жүрсе де басқаша болады» Осы сөзде терең мағына, өшіп бара жатқан ұлттық таным мен қасиет бар. Туындының тұтқасын ұстаған ой тірек те осында жатыр.

Бұл кейіпкер-кейуананың ғана емес бүгінгі бүкіл ұлттың көксегені, арманы. Бабалары қол бастаған батыр, арғы аталары сөз бастаған шешен, аузы дуалы би болған қазақ қазір сол құндылықтарынан айырылып барады деген жан айғайы тұспалданып берілген. Ұлдарымыз ата-аналарының, кейуана әжелерінің асыл сөздеріне, кемеңгер кеңестеріне құлақ аспауы салдарынан ұрпағымыз азып, қыздарымыз қылықтарынан айырылып, жатқаны өзек өртер өкініштер. Алайда, кешегі ата-баба дәстүрін тәрк еткен ғалымсымақ әкенің: «Батырдың қандай қызға, қашан үйленетінінде тұрған еш мағына, мән жоқ. Сондықтан, апа, сен бекер уайымдайсың» деуі, оған баласының: «Рахмет, әке» деп қолдауы біздің тектілігіміздің құрып бара жатқанынан сыр береді. Ұлтты осындай орашолақ, азғын ойлар ойран етерін автор осы отбасындағы қайғы-қасірет арқылы айшықтайды. 1-актідегі бір отбасында өткен оқиға, бір дастархан басындағы диалогтарда драманың дәмін дамытатын көркемдік дәлелдеу, қыстырма эпизодтар баршылық. Шығарма мәтініне көрік сыйлайтын мұндай көркемдік компоненттер кәсіби шеберлік деңгейінде қолданылған. Үйленген дейінгі өмірі бейнеленген 2-көріністегі екі жастың арасындағы әңгіме көп азғындықтың астарын ашады. Автор Әкесіз жетім қыздың жеті атасы түгілі өз өмірінен де хабары жоқтығын біле тұр, мән бермеуі жігіттің «кең пейілдігі» емес, кемістігі екендігін ескертеді, автор. Өзінің оқымағандығын, дүкенде сатушы екендігін, күйеуде болғандығын, оның жүрек талмасымен қайтыс болғандығын (оны ерекше салмақ сала күдікті паузамен айтуы айтылмай жатқан көп сырды аңғартқандай Г.П.), шешесі екеуінің қандай қиындықпен өмір сүргені секілді мүләйім сөздер арқылы жігіт сезімін арбап, мүсәпірлікпен өзіне жанашырлық тілеген Шәменнің шын бет пердесі үйленгеннен кейін ашылып, шешесінің жетім балалар үйде тәрбиеленгенін, өзінің әкесінің кім екендігінен хабарсыз, тексіз екендігін, анасының жеңіл жүрісті екендігін, өзінің де одан құр алақан еместігін, күйеуінің жүрек талмасымен қайтуының құпиясының ашылуы, Батырды өз қызы Әйгерімнен қызғанып, алқаш шешесіне апарып тастауы т.б. секілді сорақы әрекеттері оның психикалық сырқатынан сыр береді. Оның бүгінгі теледидарды тұсап алған үрейлі кинолардағы маньяк кейіпкерден еш айырмасы жоқтай. Сөзі де тірлігі де адам шошытарлықтай. Ал, Батырдың тағдыры да бүгінгі өмірге тән қоғамдағы қасіреттің бірі. Әке-шешесі жақсы қызметте болып, үй бетін көрмеуі, балаларына білім берді, жақсы қызметке қойды. Не ішем, не кием демеді. Бірақ бала Батыр өзіне тиесілі табиғи тілегін заңды құқығын көре алмады. Ол бала болып не ананың, не әкенің мейірімін, қарапайым, адами құлай сүюіне, таза сезіміне, адал махаббатына ие бола алмады. Бала болып ана құшағында жатпады, сәби болып әке мойнына мінбеді. Бір отбасының етжақын адамдарындай, бауыр еті баласындай бір-бірін бауырға тартып шүйіркелесіп, шаттыққа бөленбепті. Олардың орнына: «...Күтуші қыздар келеді, тамақты бөтен біреу жасайды, тағы біреуі келіп кірімізді жуады. Ананың жылы алақанын сезінген кезім, ана әлдиіне маужырап ұйықтаған кезім есімде жоқ. Қарындастарым да солай, жабайы мысықша өсті. Бәлкім, сондықтан да шығар... Сенбі-жексенбіде бізге қонақ келеді немесе олар қонаққа кетеді» 70 жыл бойы мемлекеттің жұмысы деп үй бетін көрмей, қызметтің қызығын қуған қалалық шенеуніктердің тағдыры, соның жемісі. Қанша баршылықта болса да ата-ананың мейірімінсіз қалған бүгінгі ұрпақтың тағдыры жетімдер үйінде өскен жеңіл жүрісті қыздың тағдырынан да кем түсіп жатуы қаншалықты қанық бояумен, нанымдылықпен бейнеленгені тәнтілік танытады. Өмірдегі көп көріністердің ішінен дәмді детальды дәл тауып жазады жазушы. Драманың шешуші сәтін айқындайтын бұл актіде тартыс, интрига, коллизия, қимыл қақтығыстары мен пікір қайшылықтары орынды орын алған. Шағын жанрдағы шоқтығы биік шығарма бүкіл бір кезеңдегі тұтас қазақ өмірінің өкінішті сәттерінен сыр береді. Кішкентайынан қам-көңіл болып өскен баланың ата-анасына деген өкпесі өмірлік өкінішке айналып, өшпенділікке ұласуы да қазіргі өткір мәселенің бірі. Осындай опынарлық әрі ойланарлық оқиғаларды айта отырып, оқушысына ой салуы сөз жоқ жазушының шеберлігін танытса керек.

Оны Батырдың сөзімен береді: «Сондықтан, Шәмен...мен жаңа айттым ғой, сенің Бәтес екеуіңнің араңдағы әңгімені естіп, қызықтым, ішім күйіп, жыладым деп. Мен сендердің араларыңдағы жақындықты сездім. Екеуіңнің күлкілерің, сенің оны құшақтағаның...Сондағы айтып отырғандарың - анаңның көңілдестері...Менің әке-шешем естісе, беттерін басып, беттерін шымшылап бастары ауған жаққа безіп кетер еді. Ал мен жыладым. Қызғаныштан жыладым. Мен де әке-шешемді жақсы көремін ғой, Шәмен. Бірақ кешіре алмаймын. Білмеймін. Ішімде, жүрегімде әлдебір ыза, өкпе бар. Кеше алмаймын.

Шәмен: Саған қарағанда, менің балалығым бақытты екен. Дүние төңкеріліп түскен тәрізді. Енді түсінікті неге мұндай болғаның...». Міне, бүгінгі өмірдің өрнектері, қоғамның қасіреті. Ащы ақиқаттар әлемі біздің ішкі жан дүниеміздегі қылмыстарымызды әшкерелейді. Таразының екі жағындай екі топтағы тағдырлар тауқыметі бұрынғы бабалар қалыптастырған әже әлдиін, ертегі айтқан ата тебіреністерін, бар махаббаты мен мейірімін төгіп жасаған тамақтарымен нәр берген, тәрбие берген аналардың аялы алақандарын аңсаған балалардың бақылаусыз қалу мәселелері бүкіл мемлекетті, ұлтты толғандырар толғақты жәйттер. Осынау олқылықтарды автор оқушысына бір отбасына екі түрлі тағдырды түйістіріп, оның соңын өліммен аяқтауы да құрдымға кетіп бара жатқан қазақи тәрбиені тұспалдайды. Тектіліктің түп-тамырынан айырылып бара жатқанын жан айғайымен береді.

Көркем шығармаларын көбінде микросюжетке құратын жазушы бүгінгі дәуірдің дертіне айналған ата-ана мен бала арасындағы адалдық, таза махаббат, мейірімділік, қарапайым әрі шынайы қарым-қатынас мәселесіне кеңірек кеңістік пен уақыт беріпті. Драмадағы динамикалық мотивтер оқиғалардың даму барысына белсенді қызмет көрсетіп шарықтау шегі мен шешімін дұрыс табуға дәнекер бола білген.

«Қадір түні» атты бір актілі пьесада қадір түні ойда жоқта үйге енген қайыршы шал мен пәтерші қыздың тағдыры әңгімеленеді. Қайыршы шалдан қорықпай қызмет етуі әлі де болса имандылықтан кете қоймаған қыздың тағдыры да қыл үстінде тұрғандығын тұспалдайды. Олардың үстіне кенеттен келген құдайы қонақ та өзінің ерекшелігімен елең еткізеді, оқушысын. Отбасылы Еркебайдан аяғы ауыр болып енді одан аластауды ойлап отырған күні және Қыдыр түні келген Келіншектің: «Сені ол да қалап отыр. Әйтпесе айтпас еді. Асығыс, ағат әрекет жасама. Өмір-таңғажайып, Өмір – сыйлық. Алла қалап алмаса, өз қолыңмен қылмыс жасама. Маған жауабын бер» деуі, қыздың оны «Әпкетай» деу, әлгі қайыршы шалды Қыдыр ғой деуі тілегін берген күннің шынында да Қадір түні екендігін және Г.Мопассанның «Өмір» атты шығармасындағыдай өмір қаншалықты азапты болса да таңғажайып құдірет деген даналықты дәлелдейді, бұл драма. Осы жасампаз әуез бүкіл жинақ бойында оқырманын әдемі әлдилейді...

Гүлзия ПІРӘЛІ

филология ғылымының докторы, профессор





