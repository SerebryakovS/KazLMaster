	Галиев В. З.

	Ұлтты оятқан кітап

	(Міржақып Дулатұлы және оның “Оян, қазақ!” кітабының ізімен)





	Орыс тілінен аударған Ғұсман Жандыбаев





	Кітап қазақ зиялыларының аса көрнектi өкiлдерiнiң бiрi, “Алаш” партиясының мүшесi Мiржақып Дулатұлына арналған. 2010 жылы алаш ардақтысының туғанына 125 жыл, ал “Оян, қазақ!” кітабының жарық көргеніне 100 жыл толды. Қазақ халқының ұйқыдағы санасын оятып, ұлттық рухын көтеруде бұл кітаптың орны ерекше болғаны белгілі. Оқырман назарына ұсынылып отырған еңбекте қазақ халқының қоғамдық және мәдени өрісінің кең аясында ағартушы-патриот өмірінің алғашқы кезеңі туралы әңгімеленіп, оның дүниетанымының қалыптасу үрдісі ашылады. Ұлттың күрескер ұланымен өз кезінде қоян-қолтық араласып, жақын жүрген пікірлес, ниеттес адамдарға да жинақта ерекше орын берілген. Мұрағат материалдары, сирек басылымдар және ХХ ғасырдың басындағы мерзімдік жарияланым қайнар көз ретінде алынып, жаңаша зерттеулер жасалады. “Оян, қазақ!” кітабы жан-жақты талданып, тың деректер келтірілген.





Міржақып туған өлкеде




	Жаз аяқталды, аспирантурадағы оқудың екінші жылы да тамам. Диссертацияның шимай қолжазбасын тез жинақтап, машинкаға беру керек болды. Осы екіарада мені деканатқа шақыра қалды, одан парткомға жіберді. Маған университет комсомол комитетінің мүшесі ретінде Торғайға баратын студенттік отрядты басқаруды ұсынды. Мен бірден келістім. Студенттік отрядта тапқан ақшама диссертацияны бастырып алуға болады. Теру машинкасы өзімде болғанмен, баяу теретінмін. Ауылшаруашылық отрядында үш факультеттің әр курсынан жүз елудей студент болды. Ұшақта университет оқытушысымен бірге болдым.

	— Торғайға бара жатырсыз ба? — дейді ол. — Тамаша. Онда қоқиқаздарды көретін шығарсыздар.

	Көз алдыма бірден құтан, қоқиқаз бен ірі кесірткелер, экзотикалық құстар мен аңдар келе қалды. Құтандарды мен экспедициямен Маңғыстауға барар жолда Бұхараның мұнараларынан көрген болатынмын. Ал қоқиқазды әлі көрмегенмін.

	Мені қызықтырғаны сол — қоқиқаз “Мың бір түн” ертегісімен теңестірілетін-ді. Енді мен сол құсты көре аламын. Мені Торғайға тартқан себептің бірі осы еді.

	Ақшамда Қостанайға келіп жеттік. Қалаға кіріп, облыстық Ауылшаруашылық басқармасының ғимаратын іздеп таптық. Бірақ мезгіл кеш еді. Ғимаратта вахтёрден өзге ешкім болмады. Ол бізге қонақүйге баруға кеңес берді. Бірақ қонақүйді текке іздеппіз. Онда бос орын болмады да, ғимаратқа қайтып оралдық. Бұл жолы бізге басқа вахтёр қай жерге түнеп шығуға болатынын айтты.

	Күн батып кетпей тұрғанда айтылған мекенжайды тауып алуға асықтық. Біз іздеген үй Тобыл өзенінің төбесінен төніп тұрған биік жотаның үстінде екен. Бұл кезде көз байланып, қараңғы түскен. Үйде жарық жоқ болып шықты. Тас діңгектерге бекітілген ескі ағаш қақпаның алдына келіп тоқтадық. Алғашында еппен ғана, ақырындап дыбыс бердік. Бірақ ешкім жауап қатпады, қақпаны қаттырақ ұрдық, сонда барып жарық жанды. Ашылған есіктің сықыры естілді, біреу шыққан секілденді. Қақпаға келіп:

	— Бұл кім? — деп дауыстады. Біз үшеуміз бір кісідей шу етіп:

	— Қонып шығуға мархабат етіңіз! — деп жауап бердік.

	Қартаң қожайын бізді қақпадан ішке қарай өткізіп, есігін жапты да, үлкен ауламен үйге қарай бастап жүрді. Қораның сырт жағында атағаш, оның жанында шөп қора тұр. Екі-үш басқыш көтерілген соң, кең ауызүйге келіп кірдік. Ақсақал бізге қарай бұрылып:

	— Қазір төсек саламыз, — деді. Одан соң:

	— Мына кісілер жолдан келді, оларға шай бер, — деді. Ақсақалдың ожаумен құйған суымен қол жуып алдық. Шай ішкеніміз есімде қалмапты, тек сол бір қақпа, ысырмалы есіктер, еденге тасталған төсеніштер, әлдебір ескі тондар мен жастық орнындағы іші жартылай бос қаптар ғана еске түседі. Мұның бәрі төңкеріске дейінгі Қазақстанның уездік қалаларындағы керуен сарайларға тән көрініске қатты ұқсайтын. Мен оларды көз алдыма осылай елестеттім. Біздің тоқтаған жеріміз де дәл сондай еді. Мен үшін Торғай сапары осылай басталды.

	Ертеңгілік мен біздің серіктестіктен жалғыз өзім ғана шағын ұшақпен Торғайға жол тарттым. Далада шілденің шіліңгір ыстығы, ал салонның іші одан да қапырық. Шынында, бұл ұшақтың салонынан гөрі әйелдер, балалар, қарттарға және қойларға лықа толтырылған жәшікке көбірек ұқсайтын. Адамдар ұшақ салонына ұзына бойы қойылған жалпақ орындыққа жайғасқан. Аспанға көтерілгеннен біраздан кейін қолдарымызға бірнеше пакеттен ұстатты. Бір кезде қойлар лоқсып құса бастады. Бір қойдың аузына пакет тосып едік, одан әрі пакеттің де қажеті болмай қалды — бүкіл еденге қойдың құсығы жайылды да кетті. Енді кезек адамдарға келді. Тек кешегі ғана емес, бүкіл бір апта бойы ішкен-жегеніміз ақтарылып түскендей болды. Қойлар адамдарға қарайды, ал адамдар ұшақ терезесінен жерге үңіледі. Ақыр аяғында ұшақ та жерге қонды-ау, әйтеуір. Сөйтіп, мен Торғайға келдім.

	Бұл қазақтар тұратын аудан. Сондықтан да болар, арада бірнеше күн өткенде мен жер бауырлап тырбиған аласа балшық үйдің жанынан орыс шалын көргенімде қатты таңғалдым, ол өз үйінің жанында бір нәрсені көтеріп бара жатты. Мен оған жақын барып, оты сөнген көмескі көзіне, сапсиып өсіп кеткен қауға сақалына көз тастадым. Кеңседе маған бұл адамның жергілікті тұрғын Шишков екенін айтты, оның әкесі мен атасы төңкеріске дейін де Торғайда тұрған екен.

	Торғайда жаздың басынан бері Киев университетінің әр факультетінен жиналған жігіттер мен қыздардан құралған студенттік құрылыс отрядының штабы орналасқан. Соларға бола бұл жерге, Торғайға, Киев жазғы училищесінің курсанттарын тиеген кішкене ұшақ келіп жетті.

	Мен біздің студенттерді он күн күттім. Олар келген кезде біздің штабқа ГАЗ-51 жүк машинасын бөлді. Ленинград түбінде әскери қызметін атқарып келген тарихшы-студентті жүргізушілікке таңдадық. Машинаның тілін ол жақсы біледі екен, оны күтіп ұстады, мұның үстіне машинаның күрделі жөндеуден өткен беті екен. Аудан ішінде менің ұшақпен немесе өзіміздің автокөлікпен жүріп-тұруыма болады.

	Біз Тосын құмына машинамен бардық, ондағы шатқалдардың бірінде географтар тұратын. Жол алдымен даланы көктей өтіп, одан соң жыңғыл бұталары гүлдеген сексеуіл жынысын қақ жарып өтеді екен. Жыңғыл барлық жерде: батпақты алаңқайларда, бұлақ бойында, сарқырамаларда немесе жерасты суы жер бетіне жақын жатқан жазық далаларда өседі. Жыңғыл бұталары адам бойымен бірдей, кейде тізеден төмен. Жыңғылдың діңі майда. Гүлдері көзді арбайды. Ерте көктемнен күздің соңына дейін ауылдың шет-шетінде де, суы тартыла бастаған өзендердің жағасында да жыңғыл бұталарының гүлдері жайқалып тұрғаны. Олар құрғап қалған өзектің түбінде де, құм төбелердің төскейінде де сап құрып, тізіліп тұрады. Және көктемгі лайсаңда да, күзгі батпақта да, жаздың шыжғырған ыстығында да сиқырлы гүлдерінің сымбатымен көз тартады.

	Түс әлетінде қашарға келіп жеттік. Мұнда студенттер отряды қойлардың қысқы қораларын жылылап жатқан болатын. Түскі ас тіл үйіреді, әйтсе де ыстық күнде әсіресе ұзын үстелді жағалай отырып ұзақ ішкен шайға жетер не бар?! Оның үстіне біз отырған үстелдің үстінен төніп тұрған жыңғыл бұталарының гүлдерінен тамған қызыл қоңыр сансыз бояу бетімізде ойнап тұрса, көңіл қалай шалқымасын!

	Торғайда мен ескі қамалды көрдім, оның iші балшықтан құйылған, қалың қабырғасы біртіндеп мүжіліп, құлай бастаған. Көшелердің бірінде балшық тамдар, өндіріс басқармасының ағаштан қиылған ғимараты, кірпіш үйлер қатар түзеген, ал олардан сәл әрірек ескі қамал болды. Оның қабырғасының ұзына бойына қойылған ағаш тіреулер ғимараттың сәнін кетіріп тұр. Бұрын бұл көше Яковлевский деп аталған.

	Қамалдың қабырғасына мемориалдық тақта ілінген, оған бұл жерде 1916 жылы Амангелді Иманов бастаған көтерілісшілердің штабы орналасқан деген сөз жазылған. Сол сәтте-ақ менің есіме Амангелді Имановтың Алматыдағы ескерткіші түсе кетті.

	Айырқұм сапары, нақтысында, оған ұшып барғанымыз ойға оралады. Кішкене ұшақта адам отыратын бір ғана орын болды, ол ұшқыштың артында еді.

	Бұл ұшаққа арналған әуежай да тура өзі сияқты болды, ол тіпті әуежай да емес, жай ғана ұшып-қонуға арналған шағын алаңқай болатын. Маған бұл ұшақ моторын ешқашан қыздырмағандай, ұшар алдында қанатына күш бітірмегендей, тек қана бейне бір ұжымшардың тракторына ұқсап, орнынан жайлап қозғалып, әлдеқайда ұша жөнелгендей болып көрінді. Кешкісін қайта оралады. Әр күні осылай. Пошта таси ма, ақ халатты абзал жандарға жәрдем көрсете ме ол жағы маған белгісіз. Білетінім — оның күн сайын ұшып келіп, қайтадан ұшып кететіні ғана. Студенттерді әкелгеннен кейін екі-үш күн өткенде, мен осы ұшақпен ұша бастадым. Жұмыс қызу қарқын алған. Түс әлетінде көк төрінде қалықтап барамыз. Қараймын — Торғай алыстан сағым астында жүзіп бара жатқандай, үйлер кішкене макеттерге ұқсайды. Алғашында дала төсінде созылып жатқан жолдар көзге айқын шалынғанымен, сәлден кейін ирелеңдеген жіңішке арқандай ғана болып қалды. Көкжиек мұнартып тұр. Жер бедерін ажырату қиындай түсті. Көлдің беті алақандай болып қалды, алыста қарауытқан таулар үйілген мақтадан аумайды. Дала үстімен төмендеп ұшып келеміз, бәрібір жердегінің бәрі кішкентай, қуыршақ секілденіп көрінеді. Ұшқыш маған радио тыңдасын деп құлаққап берді. Киіп едім, онда Ленинград туралы ән шырқалып жатыр екен.

	Шет-шексіз сар даланың үстінде менің көз алдыма Нева жағалауы, ондағы ғимараттар, қала үйлерінің төбелері және І Петр ескерткіші, Ленинград мұрағаты мен кітапхана — кең фойе, сәнді баспалдақтар, мұрағаттық қағаздар елестеді. Бұл істер мен мұрағаттық қорларда ХІХ ғасырда болғанның бәрі: кімді және не үшін соттағаны, қайда нендей құрылыс салынғаны, қандай газеттер мен кітаптар шыққаны — бәрі-бәрі сақталғандай болып көрінді. Маған көп нәрсені тауып, өзімнің диссертацияма қажеттіні жазып алудың сәті түсті.

	Кешке қарай шаршаңқы күйде мұрағаттан шығып, Неваға, Васильев аралының бағытын көрсеткен бағдаршаға көз тастадым. Мыс салт аттының, Исаакиевский соборының жанынан өттім, Александров бағындағы Пржевальский бюстіне таяу орналасқан ботаның мүсініне кез болдым. Бейне бір Сырдарияның жағасында, Маңғыстауда немесе Торғайдың өзінде жүргендей-ақ көңіл күйім көтеріліп кетті.

	Ұшақ төмендеп, біз енді тура ауылдың үстімен ұшып келеміз. Маған сол сәтте ұшақ үйлердің мұржасына соғылатындай болып көрінді. Бірақ ұшақ ауылдың үстінен асып өтіп, қонғаны әлде жерге құлағаны белгісіз, солқ ете түсті де, үні өшті. Сәлден кейін мен өз-өзіме келдім. Сөйтсек, бұл — ұшақтың күндегі әдеті екен. Мен бұл жерде студенттерді басқа жерге алып кеткенін білдім. Жыланшық өзенінің жырым-жырым жағалауына келіп тұрмын. Сөйтіп, мен бұл өзенді жаздың ең ыстық кезінде көрдім. Осы екіарада қайдан шыққаны белгісіз бірнеше түйе пайда болды да, ұшақты жан-жағынан иіскелей бастады.

	Студенттер отрядтары бірнеше кеңшарға бөлініп кеткен. Збан (бұл Жыланшық өзенінің сағасында) ауылына автокөлікпен баруды жөн көрдім. Шамамен түс әлетінде жолға шықтық та, Шептікөл қыстауына жетіп түнедік. Кеш жатып, кеш ояндық. Одан соң тағы жүріп кеттік. Жарты сағаттай жүрген соң, жүргізуші бұзау ма, ит пе бірдеңені қолымен нұсқап көрсетті.

	— Мынау ит пе?!

	Мен біздің машинаға жайбарақат барлай қарап тұрған дәу төбетті көрдім. Басы үлкен, түсі қызғылт қоңыр. Мен мұның ит екеніне күмәндана бастадым. Осы сәтте жүргізуші машинасын шұғыл бұрып, қасқырға қарай тура тартты. Қасқыр алғашында түк сезбегендей түр көрсетті де, іле-шала қауіп төнгенін түйсініп, таңғаларлық сабырлылықпен басын аспай-саспай бұрып алып, жылыстай жөнелді. Машина да қалысар емес, оның дөңгелектері бейне бір бетегенің жуан түбірлерінен секіріп өтпей, оның үстінен ұшып бара жатқандай болды.

	Қасқыр бізден отыз-қырық қадамдай ғана жерде. Енді бірер минутта машина оны тұмсығымен соғып өтері сөзсіз. Ал дала көкжалы баяу да үлкен адыммен секіріп, аспай-саспай кетіп барады. Бір кезде ол басын артына бұрып, асықпай бізге қарап алды. Тіпті ол менің көзіме тура қарағандай болды. Ол осы даланың әміршісі еді және өзін соған лайықты ұстай білді. Сірә, біздің жылдамдығымызды шамалаған болуы керек, сәлден соң артына қарамастан қайта жөнеп берді. Біз қасқырды тықсыра бердік. Арамыз тіптен жақын. Бірақ алдымыз еңкіш екен. Қасқыр бізге тағы бір рет бұрылып қарады. Оның үлкен көзіне, жалт-жұлт еткен жон арқалығына көзім түсті. Енді біраз уақыт бойы қасқыр бізбен бірқалыпты қашықтықта кетіп бара жатты. Мен қасқырдан көзімді алмай отырғанмын, осы кезде жүргізуші күтпеген жерден жылдамдықты төмендетіп, машинаның тежеуішін басты. Машина тоқтады. Сөйтсек, біздің сол жағымызда үлкен тақыр бар екен. Қасқыр сайдың қарсы бетіне қарғып өтті де, үш-төрт рет секіріп барып, тақырға табан тигізді. Біз кабинадан шығып қарап тұрмыз. Қасқыр алысқа ұзап кетіпті, ол бұл кезде тақырдың арғы шетіндегі жотаның тұмсығына ілігіп үлгеріпті. Оның соңына түскен әрекетіміз нәтижесіз аяқталды. Қасқыр бізді әдейі сайға әкеліп тіреген екен. Дала төсіндегі осы бір оқиға есте сақталып қалыпты.

	Арада көп күн өтті, ал қоқиқазды мен әлі көрген жоқпын. Ол үшін Қызбел кеңшарына бару керек екен. Жұмыстан қол босап, қалт еткен бір күні сол жаққа қарай тартып кеттік. Мінеки, біз күн батар шақта Қызбел ауылының жанындағы төбеде тұрмыз. Алдымызда — көл, ал оның арғы бетінде — қалың қамыс жынысы. Сол жыныстың алдыңғы жағында бастарын қоқырайтып жоғары көтеріп алған қоқиқаздар жүр. Олардың қызыл қоңыр қауырсындары күн сәулесіне малынған көкжиектің түсімен үйлесіп-ақ тұр. Төменде, сайда, қызыл қоңыр гүлдері жайнап бір түп жыңғыл тұр. Бұл қызыл қоңыр түстің бояулары жан-жақтан келіп тоғысқан бір сәт болды. Нағыз қиялдағы құстар, ал қызыл түске боялған көкжиек және жылт-жылт еткен жерошақтың шоғындай жыңғылдың гүлдері — міне, Қызбел менің есімде осылай сақталып қалды.

	* * *

	Бұл — Міржақып Дулатұлы туған жер. Ал Қызбелдің өзінде Міржақыпты көрген адамдар әлі бар болатын.

	Менің табаным оның туған жерінің топырағына осылай тиіп еді. Бұл жерді оның өзі ойынан бір сәт те шығарған емес, ал 1929 жылдың жаңа жылдық мереке күні Қызылордадағы түрменің тар камерасында оған сия, қалам және қағаз беріп, өзі және өзінің өмірі туралы жазуды талап етті.

	1929 жылдың 1 қаңтарындағы берілген түсініктеме хаттамасында былай деп жазылған: “Мен 1885 жылы Торғай уезі мен облысының Сарықопа болысына қарасты №1-ауылда тудым. Ата-анам мал шаруашылығымен айналысқан. Шаруа жағдайы орташадан төмен болды. Мен анамнан емшектегі бала кезімде айырылыппын, ал әкем 12 жасымда қайтыс болды”. Міржақып Дулатұлының туған жері мен уақыты мұрағат материалдарымен де дәлелденеді.

	Міржақыптың балалық шағы қарапайым отбасында өтті. Отбасының күнкөрісі өзгелер сияқты мал еді. Әдеттегідей қазақ даласының бір түкпірінде өмір сүретін бұл адамдар жартылай натуралдық шаруашылық жүргізді. Өнеркәсіп өндірісінің заттарына (самаурындар, темір бұйымдар, фабрикалық аяқкиім, арзан қолөнер бұйымдары) деген мұқтаждық оларды айырбас әрекеттеріне қосылып, саудаға кіруге мәжбүр етті.

	Торғай уезі — солтүстіктен оңтүстікке қарай созылып, екі бүйірі ішке кіре, көршілес уездердің жеріне біресе о тұсынан, біресе бұ тұсынан сыналап кіріп жатқан аумақ. Бұл жерлер қазақтардың көшіп-қонуына қолайлы қоныстар болатын.

	Әкімшілік жағынан уезд: Тосын, Шұбалаң, Қарақоға, Жыланды, Қараторғай, Сарыторғай, Қызылжыңғылды, Сарықопа, Майқара, Бірінші Наурызым және Екінші Наурызым деп аталатын он бір болысқа бөлінді. Торғай уезінің табиғи сипаты жазық жерлерден тұрады, тек кейде ғана болмашы ойлы-қырлы болып келеді.

	Көктемгі су жайылуынан кейін Торғай, Жыланшық және Бұланты өзендерінің аңғарлары шабындыққа айналады. Тегінде, соған қарамастан уезд аумағы шөпке тапшы, өйткені бүкіл жаз бойы жаңбыр аз түсетіндіктен, көктемгі шалғын көп ұзамай күйіп кетеді, сондықтан қазақтар даланың бұл шөл аймағын әлі қурай қоймаған кезінде жеп тауысып, тез көшіп кетуге тырысатын.

	Әрбір әулет пен ауылдың қатаң бекіген өз шекарасы болды. Әулеттің өз ішінде тек қыстау иеліктері мен жайылымдық жерлер ғана жеке қожайындарға тиесілі болды. Шабындықтар бірнеше қожайынның ортақ пайдалануында болып, телімдер бөлінісі жыл сайын қайтадан жүргізіліп отырды. Көптеген әулеттік қауымдастықтардың өз қыстауларының маңында көктемгі-күзгі, тіпті жазғы жайылымдары болды, соның арқасында жұрт жаңартулар саны айтарлықтай қысқаратын. Бірақ мұнымен қоса уезде көптеген әулеттер пайдаланатын жазғы жайылымдар да болды.

	Топырақ құнарсыздығының және ылғалдың аздығынан Торғай уезінде егін шаруашылығы барынша шектеулі болды. Қазақтар алғаш рет Торғай өзенінің аңғарында бидай өсіре бастады. Торғай маңындағы қазақтардың арасынан шыққан бидай өсірушілердің алғашқыларының бірі ХІХ ғасырдың басында өмір сүрген Қыпшақ Сейітқұл еді. 1847 жылдан бастап егін шаруашылығы Торғай, Жалдама, Ұлқояқ өзендерінің бойында тарала бастады. Торғай өлкесінің белсенді қоғам қайраткерлерінің бірі А.Қаралдин Сарықопа өңіріндегі көлдердің жағалауында, оның ішінде Сүлікті көлінде Жарылғап Шермішев, Түркебаев, одан кейін оның ұлы Айтқұл Баймұратов егіншілікпен шұғылданды деп жазды.

	Міржақыптың ата-бабалары да Торғай уезінде өмір сүрді. Сарықопа болысының ауылдарындағы көршілерін де еске түсіруге болады. 1914 жылы В.А.Гордлевскийге жазған хатында М.Дулатұлы былай дейдi: “Мен 1885 жылдың 25 қарашасында дүниеге келдім. Мен 8 жасқа толғанда әкем мені ауыл молдасы татарға, мүлде надан адамға оқуға берді. Одан қанша уақыт оқығаным есімде жоқ, білетінім — әптиек бойынша арабша дұғаларды жаттағаннан басқа еш нәрсе үйренбегенім”. Демек, ол Құранның қысқаша нұсқасын оқыған.

	Қоңыраулы өзенінің, Қызбел көлінің жағалауы, шалғыннулы, ауыл балаларының қызыққа бата ойын ойнайтын жері болды. Басқа балалармен бірге Міржақып та қой қайыру үшін атқа мініп, алыс-жақын маңдағы жыраларды аралап кететін.

	Міржақып өзінің аталарының біріне ұқсаған деседі. Көршілердің біреулері оны нағашы атасына, екіншілері өз атасына тартқан дейді. Жылдар өте келе бұл әңгімелер ұмытылды. Бірақ біржола емес, Міржақыптың немерелерінің немесе шөберелерінің ішінен біреуі оған тартуы үшін уақытша ұмыт болған секілденеді.

	Бала Міржақып өзінің бауырларымен және қарындастарымен бірге өгей шешесінің қолында өсті, әкесі екінші рет үйленген болатын. Үлкен отбасы қойлары мен жылқыларын сатып, содан түскен табысқа күнелтетін. Көктемде қойларды Торғайдағы жәрмеңкеге айдайды. Бұл оңай жұмыс емес-тін. Бәрі де Торғай өзенін жағалап жүруге тырысты. Дала тапталған, қойларға тіскебасар шөп қалмайды. Төрт-бес күннің ішінде қойлар арықтап, сатып алушы делдалдар мен саудагерлер бағасын барынша түсіруге тырысады.

	Өзінің өмірбаянында Дулатұлы былай деп жазады: “1895 жылы мені ауыл мектебіне берді. Мұғалім (М.Тоқтабаев) бізді орысша сауаттандырумен бірге, өзінің міндетіне жатпаса да және бұл үшін ешкімнен сый-сияпат алмаса да, қырғызша (қазақша. — ауд.)1 да сауатымызды ашты. Өкінішке қарай, осы бір абзал жанды мұғалім көп ұзамай басқа жаққа ауыстырылды да, оның орнына өзге мұғалім — шоқынған башқұрт келді”.

	М.Тоқтабаев туралы кейбір мұрағаттық мәліметтер сақталған. М.Тоқтабаевтың кейін де өз ұстанымын өзгертпегені белгілі. Сарықопадағы ауыл мектебінен кейін ол Торғайға ауыстырылды, одан соң 1910 жылы Тосын болыстық мектебінің Ақшығанақ қонысында жұмыс істеді, мектеп меңгерушісі Құрақбаев болды. 1915 жылы М.Тоқтабаев Қоңыраулы ауылдық мектебінде мұғалімдік қызметін жалғастырды. Оның бауыры Ғабділкәрім Досжанұлы Тоқтабаев алғашында ауыл мектептерінің бірінде жұмыс істеді. 1908 жылы Торғайда медресе ашылғанда, ол сонда орыс сыныбын оқытып, сонымен қатар ересектерге арналған кешкі қазақ мектебінде сабақ берді. Сөйтіп, Тоқтабаевтар тегі Торғай алқабында мәлім болды, М.Дулатұлы оларды білді.

	Ауылға көпестің келуі барлық басқа балалар секілді Міржақыпқа да қызық болып көрінді. Өзімен бірге әртүрлі заттар, бұйымдар, ағаш төсектер алып жүретін татар көпес ауылға жылына бірнеше рет келіп, әр жолы үш-төрт күннен аялдайтын. Ауыл адамдары оған келіп, әңгіме-дүкен құрысып, тауар қарайтын. Әрқайсысы өзіне керегін алады. Үлкендермен бірге қашанда балалар жүреді, олар Мұхаммед Каримов көпестің зат буған теңдерінің ішінде кәмпиттің де болатынын біледі. Батылдау балалар көпестен:

	— Аға, мына кәмпиттер қанша тұрады? — деп сұрайды.

	...Асқар Дулатұлының басқа пікірде болуы мүмкін емес еді. Ол, Міржақыпты өзінің шаруашылығына қолғабыс тигізе алатынына қарамастан, одан әрі оқуға беруге шешім қабылдады. Асқардың қамқорлығына зәру басқа да бауыр-қарындастары: Қонысбай (Қошай), Зылиха, Қанипа, Ақыжан және олардың балалары бар болатын.

	Өмір өз ағысымен өтіп жатты. Міржақып бозбала атанды. Енді ол көмекке мұқтаж емес, қайта бірнеше жүздеген қойы бар үлкен шаруашылықты жүргізуге Асқарға жақсы жәрдемші бола алатын еді.

	Алайда 1897 жылдың көктемі аса жайсыз болды. Сәуірдің басында күн күрт жылынып, Торғай өзенінің суы арнасынан шығып кетті. Одан әрі ауа райы қайта бұзылды. Ерте жауған салқын жаңбырдан кейін күн бірден суытып, қар жауды. Далада көктеп шыққан шөп атаулы мұз құрсауында қалды. Қойларды бір қыстаудан екіншісіне қуудан ештеңе шықпады — аш қойлар күн сайын он-ондап қырыла бастады. Өзге өңірлердің де жағдайы мәз емес еді.

	Ауыр қыстан мал аяғын көкке іліндіріп, жұрт буыныптүйініп жазғы жайлауға көше бастады. Қой қырқу, мал төлдетумен қысқа жаз көзді ашып-жұмғанша өтіп кетті. Міржақыптың ойы он саққа жүгірді: әрі қарай не істеу керек? Көрші ауылдың жігіті Торғай қаласына оқуға кетті. Біреулер мұны қостады, енді біреулер сөкті.

	Шаруа енді түзеледі-ау деген үміт оянған шақта бұл отбасы үлкен қайғыға тап болды — Дулат Сансызбай дүниеден өтті. Оның жасы небәрі 49-да еді. Дулат етікшілік кәсібімен айналысатын, жұмыста байқаусызда бармағына біз сұғып алыпты. Қанға өткен жарадан ол оңалмады. Бүкіл отбасы мен туыстарына бұл үлкен соққы болды. Әсіресе он екі жасар Міржақып үшін әкесін жерлеуге қатысты әбігершілік, көңіл айтқан адамдардың толассыз тізбегі, марқұмның қырқын беру рәсімі Міржақыптың есінде өшпестей болып қалып қойды. Анасынан ерте айырылған ол, енді әкесіз жетім атанды.

	Отбасының билігіне Асқар ие болып қалды. Бұл кезде ол мектептегі оқуын бітірген еді, енді әкенің орнын басып, шаруашылық қызметін қолға алды. Асқардың білім деңгейі жөнінде “Қырғызша сауатты” деген ресми құжат сақталған. Яғни, ол бірнеше жыл оқып, білім алған және оқи ғана емес, жаза да біледі деген сөз. Әкесі өлгеннен кейін іні-қарындастары Қонысбай, Зылиха, Қанипа, Міржақып, Ақыжандар оның қолына қарап қалды. Ең үлкен інісі Қонысбай көмекшілікке жарап, көңіліне демеу болды.

	Асқар Міржақыпты Торғайдағы екі сыныптық орыс-қазақ училищесіне оқуға беруге бел буды. Бірақ оған қол жеткізу оңай емес еді: ол жерге оқуға баласын бергісі келетіндер көп болды. Онда балалар білім алып қана қоймай, қазына есебінен қаржыландырылды, училище жанында интернат болды.

	М.Дулатұлын училищеге орналастыруға Сарықопа болысының болыс басқарушысы Белгібаев (1906 жылы, ал 1907 жылы болыс басқарушы Алпысбай Жылқайдаров болды), старшиналар Бөжен Көбеталиев, Алпысбай Жылқайдаров, Тоққожа Қожақов, Смайыл Ниязбеков, қырғызша сауатты болған болыс писарі Иван Денисов көмектесті.

	Бөжен Көбеталиев болыстықтағы өз ауылының қамын жеген, рулас-аталастарының қуанышы мен қайғысын бөлісе білген азаматтардың бірі болды. Және мұндай болыс басқарушыларды өзге де көршілес болыстардан кездестіруге болатын. Мәселен, 1888 жылы уезд бастығы былай деп жазды: “Өздерінің парасат-пайымдылығы мен халық алдындағы беделі жөнінен ең көрнектілердің ішінде Дәуренбек Бірімжанов — Тосын болысының басқарушысы, Қарабала Мүсіров — Майқара болысының басқарушысы, Жұмабай Баймұратов — Қараторғай болысының басқарушысы, болыс басқарушы Шағамбаевтар болды. Билер ішінде Қараторғай болысынан Байторай Түркебаев және Тосын болысының биі Уаныш Байтүленовтер өздерінің тәжірибелі әрі ынталы қызметтерімен ерекшеленді. Дінбасылардан Тосын болысының молдасы Мұртаза Мағиев пен оның інісі, жеке молда Ханафия Мағиевтердің беделі жоғары болды”.

	Торғайдың өзінде жағдай күрделірек еді. Асқардың уездік басқармадағы тәржімеші Жақсыбаевқа баруына тура келді. Асқар онымен өткен жылы шенеуніктердің біреуімен бірге Сарықопада тұрғындар санағының бақылау кезеңін жүргізген кезде танысқан болатын. Сол жерден оны уезд бастығының көмекшісі Қорғанбек Бірімжановқа жіберген.

	1878 жылы Ыбырай Алтынсариннің тірі кезінде Қорғанбек уезд бастығының кіші көмекшісі қызметіне тағайындалған болатын. Ол бұл орында 1891 жылға дейін істеп, одан кейін кеңсе қызметшісі лауазымына ауыстырылды. Асқар Дулатовты Қорғанбек Бірімжанов ықыласпен қабылдап, көмектесуге уәде берді де, содан соң писарь Байқадам Қаралдинді шақырып алып, үшеуі отырып ақылдасты. Б.Қаралдин 1892 жылдың 5 қаңтарынан бастап Торғай уездік басқармасында писарь болып істеді де, 1903 жылы мемлекеттік қызметкер ретінде тағайындалып, үшінші санатты кеңсе қызметшілерінің Торғай уездік басқармасының штатына қабылданды. Байқадам Қаралдин әкімшілік қызметтің шеңберінде шектеліп қалған жоқ. Сонымен қатар ол мерзімдік баспасөз органдарымен де істес болады. Мысалы, 1902 жылдың 6 қаңтарында “Торғай газетінде” оның “Торғай уезіндегі егіншілік” дейтін мақаласы басылып шықты. Бұл кезеңдегі Б.Қаралдиннің араласатын адамдарының тізімі көңіл аударуға тұрарлық. Оның газеттегі қызметі зиялылар ортасынан шыққан, сол кездің саяси жағдайын өте жақсы аңғаратын Ғ. Балғымбаевпен достығының арқасында мүмкін болды. Асқардың Қорғанбек Бірімжановпен, Байқадам Қаралдинмен әңгімесі сол жылы уезд бастығының орнын басқан Тілеумұхаммед Сейдалинге бару керек деген шешіммен аяқталды. Сейдалин 1837 жылы туған, Орынбордағы Неплюев кадет корпусын тамамдаған. Торғайдағы орыс-қазақ әйелдер училищесін ұйымдастыруға белсене қатысқан. 1888 жылдан 1893 жылға дейін ол Торғай уезі бастығының аға көмекшісі, 1897 жылдан Торғай уездік санақ комиссиясының төрағасы, 1900 жылдан зейнет демалысында болады.

	1897 жылы Міржақып Дулатұлын Торғай екі жылдық орыс-қазақ училищесіне қабылдайды. Торғай әлі қала болмаған, бірақ ауыл да емес еді. Ол 1845 жылы қамал есебінде ірге көтерді, бірақ көп ұзамай үйлер көптеп салына бастады. 1896 жылға қарай уездік қала Торғайда шіркеу, жергілікті команданың казармасы, әскери бастықтың пәтері мен басқарма кеңесі, жергілікті лазарет аға дәрігерінің пәтері, комендант адъютантының, священниктің, елубасының (елулік командирінің) пәтерлеріне арналған үй, төменгі шендегілердің отбасына арналған пәтерлер, әскери гауптвахта, лазарет, шеберхана, гарнизон моншасы, асүй мен асхана, цейхгауз, роталық цейхгауз, азық-түлік дүкендері, дәрі-дәрмек қоймасы болды.

	Торғай қаласының қоғамдық орындары 1905 жылы біршама басқаша көрініс берді: мұнда шикі кірпіштен қаланған үш мектеп үйі, бір шіркеу, бір мешіт, екі желдиірмен; апта сайын бейсенбі күні жұмыс істейтін базарлар, жыл сайын 25 мамырдан 8 маусымға дейін істейтін жәрмеңкелер, 769 тұрғыны бар 151 аула болды.

	Аса көрнекті қазақ ағартушысы Ыбырай Алтынсариннің ұсынысымен Торғай орыс-қазақ училищесі 1864 жылы ашылған болатын. Алғашқы жылдары училищенің тұрақжайы тар да сызды болды. Интернатта да, мектептің өзінде де оқушылар үшін жасалған жағдай нашар еді. 1874 жылы бұл оқу орны екі жылдық болып қайта құрылды. Сол кезде уезд бойынша болыстық мектептер ашуға қаржы жинау басталды. Көп уақыт өтпей Торғай орыс-қазақ училищесі уездегі қоғамдық өмір орталықтарының біріне айналды.

	1886 жылдан бастап Торғай екі сыныптық училищесіне министрлік тарапынан жыл сайын 2941 сом (рубль) бөлiніп, қоғамдық қорлардан 4752 сомнан қосылып отырды. Училищеде 36 оқушы оқыды, оның 30-ы қазақ балалары. Осы жылдары училище жаңарды: оған арналып жаңа ғимарат салынды. 1887 жылдан бастап училище жанындағы интернат 30 оқушыдан 50 оқушыға жетіп, кеңейді. Содан кейін барып, училищені үш сыныптық қалалық етіп қайта құру туралы ұсыныс енгізілді. Алайда мұның орындалуына бірқатар себептер бөгет болды.

	Өкімет орындары: “Өкінішке қарай, Дала өлкесіндегі орысқырғыз мектептеріне, олардың жанындағы интернаттарымен бірге, орын алып отырған ең бір жанға батар кемшілік — қымбатшылық, — деп шағымданды. 25 оқушылық осындай бір мектепті ұстау жылына 2000 сомнан астам ақшаға түседі немесе әр шәкіртке 80 сом кетеді деген сөз. Әйелдер мектебін ұстау бұдан да қымбатқа түседі. Осынша қымбат мектептерде қырғыз тұрғындардың 5%-ына жетер-жетпесі ғана оқыды, ал мектептер санын көбейтуге тұрғындар қаржысының жетімсіздігі бөгет болады. Оның үстіне, жаңа ереже бойынша барша земстволық қажеттіліктерге, оның ішінде мектептерді ұстауға да әр үйден барлығы 1 сом 50 тиыннан ғана бөлінді, ал бұрын қырғыз тұрғындар бір ғана мектеп ісінің өзіне үй басы 1 сом 20 тиыннан берген болатын”. Училище екі сынып бөлмесінен, асхана, екі ұйықтайтын бөлме, шеберхана, жуынатын орын, асүй, жеке кітапхана бөлмесі, екі мұғалімдер пәтерінен құралды.

	Торғай облысының мектептер инспекторы А.В. Васильев атап көрсеткендей: “Торғай екі сыныптық училищесінің тұрақжайы 1891—1892 жылдары айтарлықтай жақсарды: аурухана бөлмесі мен монша салынды, аула сыртынан қоршалды. Училище оқытушыларының жеке құрамында өзгеріс дерліктей болған жоқ: меңгерушісі — Григорьев, 1-сынып мұғалімі — Бабин, оның көмекшісі Тобылбаев, ал 1894 жылдан А. Балғымбаев болды”.

	Торғай орыс-қазақ училищесінде алдын ала дайындығының жағдайына қарай, барлық оқушылар біріншіден бесіншіге дейінгі бөлімдерге ажыратылды. Оқыту жарты жыл бойынша семестрлік жүйеге ұқсас болды.

	Үйден келіп оқитындардың жатып оқитындармен бірге оқуының пайдасы да, зияны да болды. Пайдалы жағы: орыс және қазақ отбасыларының балалары ойында және өзара қарым-қатынасында бірін-бірі байытады және қазақтар — орысша, орыстар қазақша сөйлеп дағдыланады; зиянды жағы: мектепке тек сабақ басталарда ғана келіп, көп уақытын өз үйлерінде өткізетін және көше ойындарына қатыспайтын — үйден келетін оқушылар училищедегі тіршілік ырғағына кері әсер етеді.

	Міржақып Дулатұлына оқу жылдарында Қараторғай болысында туып-өскен Байқадам Қаралдин үлкен көмек көрсетіп, сүйеу болды. М.Дулатұлының мұғалімдерге берген мінездемесі сақталған: “Пустовалов — ынталы мұғалім. Тұнғаншин әлі сырын алдырған жоқ. Мектепті жақсы, бірақ қатал мұғалім

	Медетовтің іске берілгендігі мен парасаттылығы ұстап тұр”. 1905 жылы Төлеген Медетов Торғай екі сыныптық училищесінің меңгерушісі болғаны белгілі. Көп жыл бойы училищенің шаруашылық бөлімін “Торғай газетінің” штаттан тыс тілшісі Н.Г.Иванов басқарды. Училищенің құрметті бақылаушысы көпес И.И.Ермолаев болды.

	Торғай орыс-қазақ училищесі мұғалімдерінің ішінде 1901 жылы Есенғазы Бабин болды, Мұхаммед дін ілімін Мұхамедияр Балғымбаев жүргізді. Оның інісі Ахмет Балғымбаев Торғайдағы Яковлевтің ұсақ кәсіпкерлік училищесінің мұғалімі болды.

	Торғай орыс-қазақ училищесінде және Торғай облысының мектеп инспекторлары үшін Алтынсарин есімі білім беру ісінде қызмет етудің нақышындай болды. Орыс-қазақ училищесінде Ыбырай Алтынсариннің есімі алдында бас иетін. Ол осы училищенің негізін қалады, осында өзінің қызметін бастап, бірнеше жыл Торғайда жұмыс істеді. Уездік қала тұрғындарының арасында Ыбырай Алтынсаринді жерлеу рәсімін есінде сақтаған адамдар болды, оның қырқына Қостанай өңірінен жүз адамға жуық мұғалімдер, молдалар, болыс басқарушылары келген.

	Оқудың алғашқы күндерінде мұғалім Төлеген Медетов Міржақыпқа қатал адам болып көрінді. Ал тағы бір мұғалім Пустовалов суық жүзді, сұсты адам ретінде танылды. Ол дәлізден өтіп бара жатқан кезінде оқушылармен бірінші болып амандасатын.

	Сабақтың басталғанына екі апта өткенде, “училищеде ертең дәрігер келіп, бәрін қарап тексереді” деген хабарландыру берілді.

	Бірнеше күн өткеннен кейін Медетов сыныпқа бейтаныс орыс ер адам — дәрігерді ертіп кірді. Міржақыпты қарап тексеру үстінде дәрігер оған орысша сұрақ қойды. Міржақып үндемеді. Медетов аударып берді. Міржақып қайнамаған су ішетінін, ауырмайтынын айтып, бөгелмей жауап берді. Дәрігер оны арқасынан қақты. Сөз саптауы мен әлпетіне қарап, Міржақып дәрігердің өзіне риза болғанын түсінді.

	Көп ұзамай Міржақып орыс дәрігердің әлдеқашаннан бері Торғайда тұрып, жұмыс істейтінін білді. Фамилиясы Добровольский, аты-жөні Петр Васильевич. Добровольский жұмысқа үлкен жауапкершілікпен кірісті.

	П.В.Добровольскийдің Торғайда жақын араласқан адамдарының бірі — Ыбырай Алтынсариннің серіктестерінің қатарында болған уездік судья Әлмұхаммед Сейдалин болды.

	Тек Ресей заңдарын ғана емес, сонымен бірге жергілікті тұрғындардың әдет-ғұрпын да жақсы білетін Ә.Сейдалин осындай маңызды лауазымға ие болған жалғыз қазақ еді. Кезінде ол қазақ балаларына арналған Орынбор мектебін бітіріп, орынборлық қазақтардың Шекара комиссиясында қызмет еткен, Дала өлкесінде әлденеше мәрте болған. Оның бауыры Тілеумұхаммед Сейдалин қазақ мәдениетінің этнограф-зерттеушісі болды. Ә.Сейдалин Орынбор өлкесінде жұмыс істеген шығыстанушы В.В.Григорьевпен, зерттеушілер А.А.Бобровниковпен, А.Зеленинмен, А.Яковлевпен таныс болды. Алғашқы кездерде Ә.Сейдалин Добровольскийге әртүрлі көмектер көрсетті.

	Өзінің мүмкіндігіне қарай, Добровольский уездегі медицина жұмысының жолға қойылуын жақсартты. Мәселен, 1895 жылы медицина саласына 4230 сом жұмсалып, 18 шешекке қарсы емдеу пунктi жұмыс iстедi. 1895 жылғы Торғайдағы ауру адамдар саны, ауру түрлерi, емдеудің тиімділігі туралы дәрігердің рапорты сақталған. Далалық елді мекендердегі шешекке қарсы егудің, оның ерекшеліктері, қиындықтары мен табыстары туралы материалдарын П.В.Добровольский өзінің “Торғай уезінде шешектің алдын алу очеркінде” жариялады.

	П.В.Добровольский уезд болыстарының көпшілігін жиі аралап тұрды. Міржақып дәрігермен көшеде немесе ауруханада кездескен сәттерінде онымен ілтипат білдіре амандасатын. Біреулер оны террорист деп, енді біреулер дәрігер, полиция мен өкіметтен жасырынып жүр десетін.

	Білім саласының басшылары Торғай орыс-қазақ училищесі туралы былай деп жазды: “Екі мұғалім: біреуін қазақтардан, ал екіншісін сөзсіз орыстардан ұстаудың қажеттілігі айқын, өйткені алғашқысыз, яғни қырғыз мұғалімінсіз жаңадан оқуға түскен қырғыз балаларына орыс тілін табыспен үйрету мүмкін емес, ал екіншісі немесе орыс мұғалімі болмаса училищені түгелдей өзі біліп, билеген қырғыз мұғалім училищеге толығымен азиаттық бет-бейне бере ме деген қауіп бар. Оның үстіне, тек Торғай ғана емес, басқа жердегі қырғыз мұғалімдер Троицкінің немесе Торғай училищесін бітіргендер ішінен қажет болған кезде таңдап алынғандықтан, олардың білімі, мысалы, тарих, география пәндері өтетін, жаратылыстану ғылымынан мағлұматтар берілетін 2-сыныпта сабақ беруге жеткілікті емес. Қырғыз даласында халыққа білім берудің негізін қалауға кедергі болатын ең басты қиындықтың бірі — қабілетті мұғалімдердің жеткіліксіз болып келе жатқандығы, ондай мұғалімдер ішкі губернияларда бар болғанның өзінде, оларды қырғыз даласына келтірудің өзі қиын. Ал қырғыздар ішінде білім берудің негізі қалана бастаған қазіргі уақытта осы саланың жақсы қызметкерлері ауадай қажет-ақ. Олақ адамдар салған негізден жақсы нәтижелер күту мүмкін емес”.

	Училищеде ұлдар үстемдігі орын алды — ересек және күшті оқушылар бәріне билік жүргізуге тырысты. Тіпті асүйдегі кезекшілік кезінде де өздеріне көмекші тауып алып отырды. Бала жасынан өзінің іс-әрекетіне жауапкершілікпен қарап үйренген Міржақып оқудың алғашқы жылында да, кейін де билік жүргізуге ұмтылмады. Ешкімге “бұйрық” берген жоқ, бірақ біреулердің өзіне жөн айтуына да жол бермеді. Өзін жақсы қорғай алатын: егер футбол ойыны кезінде қақпаға тұрса, допты тіпті дерліктей өткізбеді. Шабуылшылар қатарында допты қарсыласының қақпасына жиі соғатын.

	Каникул кезінде училищеге Асқар келіп, інісін үйге алып кетіп тұрды. Торғайдан Қызбелге дейінгі жол Міржақыпқа қатты ұнайтын. Жол көктемде арнасынан асып жататын Торғай өзенін жағалай өтетін еді. Өзен жағалауында сыңсып өскен қамыс, жусан, тал-терек бір қоныстан екіншісіне жетіп отырды. Үстіне шөп салынған тарантас арба жайлы да ыңғайлы. Ұзақ қыстан кейінгі жазғы күн маңайды маужыратып тұр.

	Міржақып жарты жыл сайын каникулда үйіне қайтатын. Бұл жолы Асқар бір топ адаммен бірге Қостанайға Әлмұхаммед Сейдалиннің қырқына барды. Қыр өлкесінде мұндай қайғылы оқиға Ыбырай Алтынсаринді жерлегеннен кейін болмаған.

	Ә.Сейдалин қызметіндегі ең маңызды кезең — 50-жылдардың соңы мен 60-жылдардың басы еді, бұл шақта ол Ресейдің алдыңғы қатарлы адамдарының қоғамдық-саяси өміріне белсене қатысты. 1866 — 1869 жылдары Ә.Сейдалин Орал сырты ордасы батыс бөлігінің сұлтан-басқарушысы лауазымын атқарды, 1869 жылдан Николаевск, одан соң Торғай уездерінің судьясы болып істеді.

	Ә.Сейдалин 1869 жылдан 1893 жылға дейін уездік сот болып істеген кезінде Торғайда тұрды. Ол қазақтарға орысша білім беруді жақтаушылардың қатарында болды. 1888 жылы Ырғызда қыздарға арналған орыс-қазақ училищесі ашылды.

	Мұнда ерекше рөл ойнаған қазақтың ұлы ағартушысы Ы.Алтынсарин еді. Ал бұл жұмыстың көп әуре-сарсаңына Ә.Сейдалин де қатысқан болатын. “Торғай газетінің” жазуынша: “Ол училище ісінің дұрыс жолға қойылуына және материалдық жағдайына қамқорлық көрсетуде қырғыздарға үлгі бола білді”. Көп ұзамай орыс-қазақ училищелер Торғайда (1890 ж.), Қостанайда, Ақтөбеде, Қарабұлақта, Ақмола, Семей және Жетісу облыстарында (1895 ж.) ашылды.

	Қоғам қайраткері ретінде танылған, заңгер Ә.Сейдалин 1876 жылы Шығыстанушылардың бүкілдүниежүзілік конгресіне шақырылды. Бұл адамның араласып-құраласқан таныс адамдары да таңғалдырады, олардың ішінде қазақтың ұлы ағартушысы Ш.Уәлиханов, шығыстанушылар В.Григорьев, В.Вельяминов-Зернов, Н.Бобровников, Ю.Костромитинов, Ресей астанасының беделді шенеуніктері, қазақ даласының атақты адамдары бар.

	Училищеде Міржақыпқа байсалды, ұстамды, пайымды мұғалім Төлеген Медетов ұнады. Оның үйі училищеден алыс еместін. Асқар Міржақыпты ертіп барып оның үйінен шай ішіп, әңгіме-дүкен құрысты. Мұхаммед Латыф Каримов туралы, Асқар өз туыстарымен бірге тұрған Саға (Қопа) ауылы жайында сөйлесті.

	Торғай училищесіндегі сабақтарында Төлеген Медетов әр кездері өмірден алынған мысалдардан, өз өлкесінің танымал адамдары, Ташкент, Бұхара, Түркістан, Петербург қалалары туралы әңгімелер айтты. Шыңғысхан, Кенесары Қасымұлы, Бұқар жырау туралы әңгімеледі. Әмір Темір Ұлытау шоқыларының бірінде жазу жазып қалдырған белгілі тас туралы әңгімесі шәкірттерге ерекше қызықты еді. Бұл тастың қайда екендігін ешкім білмесе де, ол туралы әңгімелерге жұрт қанық болды. Ол мұғалімі Абай Құнанбаев туралы айтып, өлеңдерін оқыған кезде оқушылар сілтідей тынып тыңдайтын. Абай ол кезде тірі еді. Ол Семей маңында тұрды. Сабақтарының бірінде Төлеген Медетов Торғайдан Ташкентке, Омбыға, Жетісуға, Арабияға апаратын жолдар туралы айтты. Осы кезде балалардың біреуі:

	— Ал егер Атбасар жолымен жүре берсек, жүре берсек... онда Абай ауылына баруға бола ма? — деп сұрады.

	Төлеген сәл кідіріп, содан соң бұл ұзақ жол екенін, ол жерге жетуге көп ақша керек екенін түсіндірді.

	Торғайда Міржақып балалармен бірге өзеннен ұсақ балықтар аулады, жағаны бойлап қыдырды, табиғатты тамашалады, жыңғылдың көлеңкесіне отырып демалды.

	Міржақыпты кітапхана бөлмесі өзіне тартып тұратын. Торғай училищесінде кітапхана жеке бөлмеде орналасты. Торғай облысындағы училище кітапханалары туралы 1881 жылы Ыбырай Алтынсарин былай деп жазды: “Училищелер жанындағы кітапханалардың жабдықталуы айтарлықтай емес. Қазіргі кезде училищелер оқу-округтік басқарма мен инспектор жіберткен оқулықтар мен оқу құралдарын пайдаланады. Бұл оқу кітаптарының ішінде орыс тілін бастауыш сыныпта оқыту үшін инспектор Алтынсарин басып шығарған “Жетекші” (“Руководство”) және “Қырғыз хрестоматиясы” — оқу және аударма жасау үшін; сыныпта түсіндіріп оқыту үшін Водовозовтың, Паульсонның, Ушинскийдің және Толстойдың кітаптары; Говоровтың “Грамматикасы”, Островскийдің “Қысқаша орыс тарихы”, Пуцыковичтің “География” және Левтің “Арифметика” оқулықтары бар. Мұғалімдерге басшылық үшін барон Корфтің “Халықтық оқу әдебиеттеріне шолу”, Ушинскийдің 3-кітабы “Бастауыш мектеп”, Рождественский, Иловайскийдің “Тарих” және Семеновтың “География”, Горизонтовтың “Жаратылыс тарихы” (“Естественная история”) және “Бастауыш халық училищелері туралы басты заң ережелерінің жинағы”; оқу құралдарынан: географиялық карталар, глобус, Глазуновтың “Әлем — суреттерде” (“Мир в картинках”), текшелерге (кубиктерге) арналған арифметикалық жәшік, швед есепшоттары, жиналмалы сажындар, жазу үлгілері пайдаланылады”.

	Әрбір училищені мұғалімдер кітапханасымен жабдықтау инспектор Алтынсариннің алдына қойған мақсаттарының бірі болды.

	Міржақыпқа кітапхана бөлмесі ұнады. Мұнда қызықты кітаптар болды, сөрелерде газет тігінділері жатты. Бірінде — “Торғай газеті”, екіншісінде — “Торғай облыстық ведомствосы”. Міржақып бұдан интернатта оқуға кітаптар алды. Мүмкіндікті пайдаланып, ол кітапхана бөлмесінде “Торғай газетінің” сарғайған беттеріне көз тікті. Тақырыбы — газет атауының қаріптері, қос атты герб, ауыл, түйе және екі құс бейнеленген виньетка назарын аударды. Бір жағынан құс қадада отыр, екінші жағында басқа қададағы құс ұшып барады. Кейде газетте Торғай туралы жазылған.

	Торғай училищесінің кітапханасы туралы кейбір деректер табылды. 1897 жылы училищеде мұғалімдер мен оқушыларға екі бөлінген кітапхана болыпты. Кітапханада 400-ге жуық кітап болған. Бұл мәліметтерде тек кітаптар ғана көрсетілген, ал журналдар мен газеттер есепке алынбаған.

	Елу оқушыға арналған интернат кеңейтілген, онда алпыс бала тұрған. Бозбалалардың үлкен ұжымында алғашында ол өзін ыңғайсыздау сезінгенімен, жүре келе үйреніп кетті. Сарықопа болысынан келген жерлес балалар көмектесті. Училище тәртібі, жүйелі түрде, кесте бойынша өтетін сабақтар Міржақыпты тәртіптілікке үйретті. Ол пәндерді түсініп оқыды. Міржақып бос уақытын өзен бойында немесе кітапханада өткізуді ұнататын. Кітапхана бөлмесінің бір қатарында мұғалімдерге арналған, қарама-қарсы бетінде оқушылар кітаптары қойылған. Мұғалімдер кітабын алуға рұқсат етілмейді. Соңғы жылдары Міржақыпқа кітапхана бөлмесінің кілтін сеніп беретін болды, онда ол ұзақ отырып, кітаптар қарап, ұнатқанын оқитын. Оны орыстың көркем әдебиеті қызықтырды. Ол бұларды тереңірек түсінгісі келді. Он бір-он екі жылдан кейін ол шәкірттік жылдары туралы: “Мектепте мен орыс әдебиетімен үстірт және жүйесіз таныстым”, — деп жазды.

	Өзінің мектептегі жылдары туралы М.Дулатұлы: “Ауыл мектебінде екі жыл оқығаннан кейін, 1897 жылы Торғай қаласындағы екі сыныптық орыс-қазақ училищесіне түсіп, оны 1901 жылы бітірдім. Училищені аяқтағаннан кейін, мен ауыл (село) мұғалімі деген қызметтік шен алдым. Менің мектептегі білімім осымен аяқталды”, — деп жазды.

	М.Дулатұлына училищені тамамдағаны жөніндегі куәлік 1901 жылдың 3 мамырында, алпыс бірінші нөмірмен берілген. Міржақыптың одан арғы тағдырын үлкен ағасы Асқар шешті, оның шаруашылық ісі жақсарған болатын. Шаруашылықта жұмыс көп болғандықтан, артық жұмыс қолына сұранып тұратын. Бірақ Асқар басқаша шешті. Інісін одан әрі қарай оқытқысы келді. Міржақыптың өзі де осыны қалады: оқып мұғалім мамандығын алғысы келді. Қазақтар ортасында мұғалімнің беделі жоғары еді. Оның кәсіптік біліктілігі ғана емес, оқымысты адам ретіндегі ақыл-ой еңбегі де бағаланды.





Ахмет Байтұрсыновпен бірге




	ХІХ ғасырдың 70-жылдарының өзінде-ақ Троицкіден Торғай арқылы Түркістанға пошта жолын салудың жобасы жасалған болатын. Бұл Усть-уйск, Звериноголовск станицаларының Троицк және Торғай қалаларымен байланысын жақсартты. Торғайдан Қостанайға қарай тартылған пошта жолы Торғай уезінің шығыс жағынан шығып, Ұлытау күре жолы Терісаққан және Жарқайың болыстарын басып өтетін. Орманбет, Жаркөл, Чурусай2, Көкшетау, Қушеке, Тасты, Ұлытау, Шабдары, Түгіскен, Арғанаты стансыларында екі жұп қос аттан болды. Пикеттер шым қыртыстан орнатылды.

	1887 жылы Торғай уезінде бір пошта бөлігі, бір земстволық пошта жолы және бір земстволық күре жол: 100 шақырымдық (100 верст) Ырғыз—Торғай және 278 шақырымдық Торғай — Қостанай жолы болды, бұларда 76 ат ұсталды.

	Басқа күре жолдар: Орынбор — Қарабұтақ (379 верст), Қарабұтақ — Ырғыз (187 верст), Ырғыз — Торғай (197 верст), Петропавл — Көкшетау — Атбасар — Ұлытау қорғаны пошта жолы болды. Ор — Ырғыз (Орал қорғаны), Ырғыз — Қазалы, Торғай — Қостанай (432 верст) пошта жолдары әртарапқа кетіп жатты.

	Торғайдан шығатын жол Алакөл, Қызылкөл көлдері арқылы оңтүстікке, Ұлы Жыланшық арқылы Шалқар — Теңіз көліне апарады. Ұлытау және Кіші Ұлытау суайрығына жақын, Шұбар — Теңіз көлінің шетін ала, Қайдауыл және Тосын болыстарының қоныстары арқылы Сарысу өзенінің төменгі саласына апаратын жарыспалы басқа да жолдар болды. Болыстық қонысынан 1726 жылы жоңғарлармен арада әйгілі шайқас өткен Бұланты (Қарасиыр) өзені ағып жатты.

	Торғайдан Қостанайға апаратын екі жол болды, олар Сарықопа көлінің солтүстігіне таман барғанда екі айырылып кететін. Бір жол — Торғай уезінің шекарасындағы Шұнты, Мамыркөл көлдерінің жанынан өтіп, Қабырға өзеніне жетіп, одан әрі Қостанай уезіне өтетін. Екіншісі — Торғайдан шығып, Сарықопа көлінің батысын жағалап, Қарақамыс мекені арқылы Қостанайға тартады.

	Міржақып пен Асқар бірнеше күн жүрді. Бұл Міржақыптың ең алғашқы ұзақ сапары еді.

	Қызбелден шығып, Торғай өзенін кесіп өтті де, жол сұлбасы ғана бар даламен біраз жүргеннен кейін, ұзындығы 432 шақырымдық Торғайдан Қостанайға апаратын земстволық күре жолға шықты. Алғашқы күндері жер жағдайы таныс және жол жақсы болып көрінді. Ұсақ өзендердің арналары, құстары, шулаған көлдер, сексеуілді далалар артта қалды. Алда, көкжиекте қоңырқай жолақ көрінді. Жақындап келгенде барып білді: ағаш екен — қайың мен теректер. Аманқарағай мен Наурызым тоғайларының ғажайып көрінісі өшпестей болып жадында қалды. Міржақып бұл жерлердің тамаша көркі туралы бұрын да естіген, енді сол сұлу табиғат барша бояуымен көз алдында тұр.

	Торғай облысы 1868 жылғы реформаға орай құрылды. Облыс орталығы Орынбор қаласында болды. Уезд орталықтары: Қостанай уезінде — Қостанай қаласы, Торғай уезінде — Торғай қаласы болды. Қостанай елді мекен ретінде 1879 жылы ірге көтерді де, тез үлкейді. Төңкеріске дейінгі уақытта журналистер оны “Орыс Чикагосы” деп атады. Ол өте шапшаң қанат жайып, онда халық саны да өсті.

	Қостанайда М.Дулатұлы қаланың бүкіл орталық бөлігін айшықтап тұрған атақты Николаевский соборын көрді. Соборға жақын жерде базар өтетін сауда алаңы болды. Қаланың орталық бөлігінде халық үйі, ғимараттары, сауда қатарлары, қоймалар, ләпкелер, дүкендер, ресми мекемелер мен бай қалалықтардың бау-бақшалы үйлері орналасқан. Қаланың орталық бөлігі күйдірілген кірпіштен қаланған бір және екі қабатты ғимараттардан құралған. Көшелермен фаэтондар, экипаждар мен салт аттылар өтіп жататын. Мұнда белгілі көпестер мен кәсіпкерлер: Яушевтер, Гладкихтер, Шахрихиндер, Г.Бекмұхамедов, К.Яхонтов, А.Лоренц, А.Сенокосов және басқалар тұрды. Қала астық саудасының орталығына айналды, мұнда Кияткиндердің, Архиповтардың, Анисимовтың, Литвиновтың, т.б. бу диірмендері жұмыс істеді. Тобыл өзенінің бойында “желдиірмендерінің сметалық емес қалың қатары” тұрды. Әртүрлі мекемелерде Челябі — Троицк — Қостанай теміржолының құрылысы туралы мәселе талқыланды. 1904 жылдың соңына қарай тұрғындар саны 20 мыңнан асты.

	Он жеті жасында Міржақып осындай өсіп келе жатқан қалада болды. Мұнда қалалық училище жанында Педагогикалық сынып жұмыс істеді. Бұл туралы оның замандасы былай деп жазды: “Ал мұғалімдер мектебі мен семинариясына келсек, олар Қазақстан аумағында қазақтарды айтпағанның өзінде, орыс тұрғындары үшін де жеткіліксіз болды. Орынбор қазақ мұғалімдер мектебі кең-байтақ дала өлкесіне арналған бірденбір педагогикалық оқу орны болуымен бірге, басқаларды былай қойғанда бір ғана Торғай облысының қажеттілігін қанағаттандыруға да мүмкіндігі болмады. Мектептегі оқушылар санының қазақ мұғалімдеріне деген нақты қажеттілігі мүлдем сәйкес келмедi. Бұл — мектепті кеңейту туралы мәселені шешудің кезек күттірмейтіндігін көрсетті”.

	Сондықтан торғайлық әкімшілік Қостанайда Педагогикалық сынып ашты. Бұл ауылдық бастауыш мектептер үшін мұғалімдер даярлау мақсатында жасалды. Педагогикалық сыныпта оқылатын оқу пәндері туралы бастапқы нұсқаудың ережелері қабылданды. Оқу пәндері мынадай болды:

	1. Орыс тілі. а) Орыс жазушылары шығармаларының үлгісін (Филоновтың “Хрестоматиясы”, І—ІV бөлім), сондай-ақ тарих, география және жаратылыстану бойынша оқу үшін кітаптардан мақалаларды түсіндіре отырып оқу; ә) грамматика — Гроттың “Орысша сауатты жазуына” қатысты этимологиялық қайталау және Кирпичниковтың немесе Говоровтың оқулығы бойынша синтаксис; б) тарихи, хабарламалық, сипаттамалық мазмұнды, оқылған мақалалардың баяндалуындағы жазбаша жаттығулар; в) бастауыш білім алуды — оқу мен жазуды оқыту әдістерімен теориялық және практикалық таныстыру (Миропольскийдің “Жетекші” (“Руководство”) кітабы және Тарнавскийдің “Қырғыз училищелерінде жазу мен оқуға үйрету тәсілдері туралы” кітапшасы).

	2. Арифметика. Арифметиканы Киселевтің оқулығы бойынша қайталау; арифметиканы Мартынов тәсілі бойынша оқытумен теориялық және практикалық танысу.

	Әрине, іс жүзінде оқытылатын пәндердің көлемі мен мазмұнына аздаған өзгерістер енгізілді. Бұл жұмыс жоспарына ғана емес, оқытушының жеке өзіне де байланысты болды. Педагогикалық сынып туралы ереженің мәліметтерін нақтылай келе зерттеуші Д.Сүлейменов: “Педагогикалық сыныпта орыс тарихы, география, педагогика, орыс тілі мен сауатты жазуды оқыту әдістемесі, арифметиканы оқыту әдістемесі үйретілді. Барлығы үшін міндетті пән ретінде қазақ тілі оқытылды”, — деп жазды. Бұл толықтырулармен келісуге болады. Орыс тілін А.Е.Алекторов әдістемесі бойынша оқыту мұғалімнің қазақ тілін білуінің негізінде жүргізілді. Сонымен бірге Педагогикалық сыныптың орыс тыңдаушылары да кейіннен қазақ ауылдарында жұмыс істеуге тиіс болды. Сондықтан қазақ тілін оқып-үйрену қажеттілік еді.

	Қазан, Омбы, Ташкент, Астрахан университеті, гимназия, мұғалімдер семинарияларында татар тілі, дәлірек айтқанда түрік тілі оқытылды. Қазақ тілін оқып-үйрену алғаш рет енгізілді. Қазақ тілінің оқытушысы Ахмет Байтұрсынов болды. Міржақып оны сабақтың алғашқы күні-ақ көрді. Денелі келген, кең иықты, баяу қозғалатын, ашық, үлкен жанарлы ол Төлеген Медетов секілді қатал адам болып көрінді. Ал келесі аптадағы бір үзіліс кезінде Байтұрсынов Міржақыптың жанына келіп, екеуі әңгімелесті. Сөйтсе Ахмет те Торғай орыс-қазақ училищесінде оқыған екен. Бірнеше минут ішінде-ақ екеуі де Торғай орыс-қазақ училищесінің мектеп ауласы, солдаттары бар бекінісі туралы қызу сөйлесіп кетті.

	Педагогикалық сыныптың ашылуына орай, А. Е. Алекторов 1897 жылдың наурызында “Қостанай екі сыныпты орыс-қазақ училищесінің жанындағы педагогикалық курстар туралы ережені” жасап бекіткен. Педагогикалық сыныптағы оқу курсы бір жыл болатын, кейіннен онда екі жылға дейін оқитын болды. Педагогикалық практиканы Қостанай қаласының бастауыш училищелерінде өткізіп, бастауыш сауат ашуды оқыту әдістемесімен танысты. Бұл құжаттың толық мәтіні, міне, мынадай:



	Қостанай екі сыныпты орыс-қазақ училищесінің жанындағы Педагогикалық сынып туралы ереже

	1. Педагогикалық сынып Торғай облысының ауыл мектептеріне мұғалімдер даярлау мақсатында ашылады және облыстың екi сыныпты училищелерінің курсын бітіргендердің ішінде өздерінің үздік қабілеттері мен жақсы мінез-құлықтары бола тұра, қандай да бір себептермен өз білімдерін Орынбор Қазақ мұғалімдер мектебінде немесе Красно-уфа ауылшаруашылық мектебінде жалғастыруға мүмкіндігі жоқ оқушыларға арналған.

	2. Педагогикалық сыныпқа мыналар қабылданады: а) облыстың екі сыныпты училищелерінің бірінде курс бітіргендердің ішінен 10 қырғыз баласы — толықтай қазына қаражатымен (Қостанай екі сыныпты училищесінің басқа да пансионерлерімен бірдей, олардан тек тұрғынжайы болуымен ғана ерекшеленеді);

	ә) жоғарыдағы екі сыныпты училищелерді бітірген 10 орыс баласы — келіп оқушылар есебінде.

	3. Педагогикалық сыныпта болған уақытында толық қамтамасыз етілген қырғыз балалары қазыналық бағым-күтімнің бір жылы үшін ауыл мектебінің мұғалімі қызметінде екі жыл жұмыс істеуге немесе көрсетілген қызмет шығынын қайтаруға міндетті.

	4. Егер Педагогикалық сыныпта өздеріне бөлінген орынға тиісті мерзімге дейін қырғыз балалары толмай қалатын болса, онда қалған бос орындар орыс балаларымен толықтырылуы мүмкін, егер олар осы ереженің 3-бабында көрсетілген міндеттемені қабылдайтын болса.

	5. Педагогикалық сыныптағы оқу курсы бір жылдық. Емтихан комиссиясы (училище мұғалімдері мен мектеп инспекторларынан құралған) білімін толығымен жеткілікті деп тапқан тыңдаушылар облыстық инспектордың мөрі басылған ауыл мектебі мұғалімінің шені жөнінде куәлік алады; емтихан комиссиясының талаптарын қанағаттандырмағандар ерекше ескеруге тұратын жағдайда тағы да жарты не бір жылға оқуға қалдырылады.

	6. Педагогикалық сыныптағы оқу сабақтары таңертең және кешке өтеді. Таңертең (сағат 9-дан 14-ке дейін), оқу жылының бірінші жартысында Педагогикалық сынып оқушылары жетекшінің нұсқауымен топтарға бөлініп, Қостанай қаласындағы бастауыш училищелердің біріндегі сабақтарға қатысады және онда бастауыш сауат ашуды оқытудың әдісімен практикалық тұрғыдан танысып, өздерінің бақылауын егжей-тегжейлі жазып отырады, ал екінші жарты жылдықтан бастап Педагогикалық сынып оқушылары кезектесіп, басқа жолдастары мен мұғалімдердің қатысуында орысша оқумен шұғылданады, ал орыс сөзімен мүлде таныс емес қырғыз балалар Педагогикалық сыныптың мекенжайында ашылған уақытша мектепте орыс сөздерімен танысады, кешке (сағат 5-тен 20-ға дейін) олар 6-пунктте белгіленген оқу пәндерін оқып-үйренеді, сондай-ақ мектеп инспекторы тағайындаған бір немесе екі оқытушының басшылығымен жүргізілген бақылау жазбаларын талдап, түсіндірумен шұғылданады.

	7. Педагогикалық сыныптың оқытушылары өздерінің еңбегі үшін Қостанай екі сыныпты орыс-қырғыз училищесінің сметалық сомасынан Педагогикалық сыныпты қаржыландыру бабы бойынша, әрбір сағаттың сабағы үшін 40 тиыннан кем емес мөлшерде сыйақы алады және осы сыныпқа жекелей арналған журналда жасалынған жұмыстардың мазмұны жөнінде негіздемелі жазба жүргізеді.

	Қостанайда Педагогикалық сыныптың ашылуы ауыл мектептеріне арналған алғашқы мұғалім кадрларын дайындауға өзіндік серпіліс берді. Бұл педагогикалық курсты алғаш бітіргендердің қатарында Мұхаметжан Сералин, Спандияр Көбеев және басқалар болды, бұлар кейіннен қазақ ағартушыдемократтарының, қазақ ұлтының болашақ ақыл-ой иелерінің жаңадан туып қалыптасқан жұлдыздар шоғырынан көрнекті орын алды.

	Бұл жөнінде де Алекторовтың сіңірген еңбегін мойындамауға болмайды. Ұйымдастырылу және оқу құрылымындағы жекеленген кемшіліктеріне қарамастан, Педагогикалық сыныптар ұлттық педагогикалық кадрлар үшін берік іргетастың негізін қалады.

	Алекторов мектепте істеген жұмыс тәжірибесі бар практикәдіскер ретінде қазақ балаларын оқыту тек ана тілінде (қазақ тілінде) басталуы тиіс және балаларға оқу материалының мазмұнын толық түсінуге мүмкіндік беру керек деген дидактикалық ұстанымда болды. Екінші тілге (орыс тіліне) оқыту Алекторовтың терең сенімі бойынша, әдістемелік жағынан дұрыс құрылған тәсілдер арқылы біртіндеп жүзеге асырылуы қажет. Баланы ана тілін пайдалану мүмкіндігінен айыру, — деп, тұжырымдайды Алекторов Алтынсариннен кейін іле-шала, — оның ақыл-ой қабілетін төмендетеді және оқу материалын қабылдау үрдісін тежейді.

	Ақтөбе және Қостанай уездеріндегі қазақ кәсіпкерлері мал шаруашылығын дамытуға, мал тұқымын асылдандыруға, сату үшін олардың санын көбейтуге ықыласты болды. Мал табындарын Ор, Орынбор қалаларына айдады. Күзде мал айдайтын жол малға — жылқы мен қойға толып кететін.

	Орыс кәсіпкерлерімен бірге Торғай ауылшаруашылық қоғамы құрылды. Қоғам кеңесінің 1904 жылы қаңтар айында өткен бір отырысында оның құрамына отызға жуық адам — қазақ кәсіпкерлері қабылданды. Олардың арасында, Дербісалы Беркімбаев, Сейітбатал Нұрмұхамедов, Ахметкерей Қосуақов, Әбіл Түлкібаев, Мәмбетжан Ибрагимов, Сабыр Кейкин, Мырзағұл Қуайдаров, Баймұхамед Алдияров, Мұстафа Яппасбаев, Қартай Никеев, Құрманбек Бірімжанов, Шахмұрат Алматов, Фирғали Юсупов, Сүйін Атабаев, Паңгерей Нұрмұхамедов және басқалар болды.

	Бұл адамдардың көпшілігін Міржақып қаланың көшелерінен көрген-ді, қайсыбіреулері туралы естіген, кейбірімен жақсы қарым-қатынаста болды.

	Қостанайда қазақ тұрғындары арасында бастауыш білім беру мәселелерін талқылап қана қойған жоқ, оны іс жүзінде орындау үшін нақты қадамдар жасалынды. 90-жылдардың ортасынан бастап Қостанай және Ақтөбе облыстарында “Бастауыш білім беру жөніндегі қамқорлық қоғамы” жұмыс істеді. Ол тұрмыс жағдайы төмен оқушыларға көмек көрсетті, әдебиағартушылық шаралар өткізді, кітап саудасымен айналысты. Оның құрылтайшылары мен қатысушыларының ішінде әртүрлі мамандық пен әлеуметтік ортаның адамдары болды. Қоғам жұмысына қазақ зиялылары да қатысты.

	“Қостанай және Ақтөбе облыстарында бастауыш білім беру жөніндегі қамқорлық қоғамының” мүшелері болғандар: Дәржім Айжарықов — ауыл мектебінің (Ақтөбе уезі) мұғалімі, Арынғали Арыстанғалиев, Серғазы Бекмұхамедов — ауыл мектебінің мұғалімі (Николаев уезі), Дәуренбек Бірімжанов, Құрманбек Бірімжанов, Ізтілеу Жақсыбаев — Торғай уезінің аудармашы-тілмашы, Оразбай Қалданов — мұғалім, Хамза Қаржасов — Николаев уездік басқармасының хат жүргізушісі, Меңдіханов — мұғалім, Новоковский — тау-кен инженері, Т.Сейдалин — Торғай уездік бастығының көмекшісі, Хабибулла Тәжібаев — мұғалім, Елжан Оразұлы Оразов — мұғалім және басқалар, сонымен бірге Ыбырай Алтынсариннің жесірі Айғаным Алтынсарина.

	Қоғам жанында жақсы кітапхана болды. Ұзақ уақыт бойы оның меңгерушісі тәжірибелі кітапханашы және қалалық училищенің оқытушысы Максим Николаевич Греховодов болды. Міржақып кітапханаға жиі келіп, М.Н.Греховодовпен әр күні сабақ кезінде және кітапханада кездесіп тұрды.

	Кітапхана кітаптарын пайдаланғаны үшін жылдық төлемақы 3 сом, жарты жылға 1 сом 80 тиын, ал айына 40 тиын тұрды. Бастауыш мектеп мұғалімдері кітапхана қызметін пайдаланғаны үшін жарты бағасын төледі. Кітапхана күн сайын, мерекеден басқа күндері екі сағаттан жұмыс істеді. Қалада тегін халықтық оқу залы жұмыс істеді, меңгерушілігіне мұғалімдер ешқандай ақы-пұлсыз, қоғамдық негізде тағайындалды.

	Қостанайдағы “Бастауыш білім беру жөніндегі қамқорлық қоғамының” қоғамдық ақылы кітапханасы, мерзімдік басылымдар, негізінен, беллетристикалық мазмұнды кітаптар және балалар кітаптары деп аталатын үш бөлімнен тұрды.

	1903 жылдың 1 қаңтарында кітапхананың барлық үш бөлімінде, негізінен, оқушылар 1000 адамға дейін жетті. Есепті жылда (1902 ж.) кітапхананың ақылы жаздырып алушылар (оқырмандар) саны 59 адам болды. Оларға жыл ішінде 3230 том кітап пен журнал берілген. Кітап, журнал және газеттерді оқу үшін, негізінен, үйге алды. Оқу залдарында отырып оқу салыстырмалы түрде онша көп болған жоқ.

	Кітапхана мерзімдік басылымдардан толық ақысына мыналарды жаздырып алды: “Еуропа хабаршысы” (“Вестник Европы”), “Тарихнамалық хабаршы” (“Исторический вестник”), “Шетел әдебиетінің жаңа журналы” (“Новый журнал иностранной литературы”), “Көпшілікке арналған журнал” (“Журнал для всех”), “Жаңа әлем” (“Новый мир”), “Живописьтік Ресей” (“Живописная Россия”), “Мозаика”, “Свет”, “Русская мысль”, “Осколки”, “Басылым” (“Издания”) және басқалар. “Төмендетілген баға” арқылы жазылғандары: “Новое время”, “Русские ведомости”, “Московские ведомости”, “Уральская жизнь”, “Детское чтение”, “Задушевное слово”, “Бүкіл әлем тарихының хабаршысы” (“Вестник всемирной истории”), “Шут”. Тегін жазылғандары: “Санкт-Петербургские ведомости”, “Русское слово”, “Санкт-Петербург”, “Петербургский листок”, “Торғай газеті” (“Тургайская газета”), “Оренбургские еженедельные ведомости”, “Самообразование”, “Шетел әдебиетінің хабаршысы” (“Вестник иностранной литературы”), “Ара шаруашылығы”, (“Пчеловодство”), “Душеполезное чтение”, “Новости”, “Амурская газета”, “Живая старина”.

	“Қоғам кеңесінің, өз басылымдарын тегін немесе арзан бағамен беріп жіберіп, сол арқылы кітапханаға деген жанашырлық қарым-қатынасын білдірген құрметті редакцияларға деген ризашылық сезімі мол, — деп жазады Алекторов. — Олардың көмегінсіз кітапхана қоғам қаржысының шектеулілігіне байланысты, өздері алатын барлық журналдарды пайдалана алмаған болар еді”.

	Міржақып кітапханаға бар ықыласымен барып жүрді. Бірінші күні-ақ стеллажда жатқан “Торғай газетінің” бір бума тігіндісін көрді. Міржақып оларды парақтай отырып, тақырыптарына көз жүгіртті. Мұнда қазақ газеті — “Дала уәлаятының” бірнеше тігіндісі болды. Міржақып кітапханада отырып та оқыды, кітаптарды өзімен бірге интернатқа да алып кетіп жүрді.

	Писемскийдің, Печерскийдің, Лев Толстойдың шығармалары жергілікті оқырмандар үшін ерекше танымал болды. Журналдардан әсіресе “Вестник Европы”, “Русская мысль”, “Русское богатство”, “Ежемесячные сочинения”, “Шут”, “Осколки” жақсы оқылды.

	Алекторовтың басшылығымен “Бастауыш білім беру жөніндегі қамқорлық қоғамының” мүшелері бұқаралық жексенбі және мерекелік діни-имандылық оқулары деп аталатындарды тұрақты өткізіп отырды. Олар оқу орындарында және қала тұрғындары арасында сағат 17-ден 19-ға дейін өткізілді. Оқуларды Кеңес мүшелері, көбінше мұғалімдер мен заң үйретушілер жүргізді. Әрбір жексенбі немесе мереке күндері қоғамның үштөрт мүшесі өздері таңдап алған тақырыптар немесе Қоғам кеңесі мақұлдаған әдебиеттер бойынша оқыды.

	Педагогикалық сыныптың екі жылдық курсқа айналып, қайта құрылуына байланысты оқу ведомствосының анықтамасында көрсетілгендей, Қостанайда Педагогикалық сынып 1900 жылы ашылды. Бұл туралы 1908 жылы мектеп инспекторы Ғ.Балғымбаев айтты. Алайда “Новости” газетінде 1898 жылы қызық ақпарат жарияланды. Онда Қостанай Педагогикалық сыныбының түлегі Мұхаметжан Сералин Арал теңізінің жағалауындағы қайтадан ашылған ауылдық мектепте мұғалімдік жұмысқа кірісті деп хабарланған. Әрине, бұл Ақтөбе уезінің Қын-Арал болысы болатын.

	Арал теңізіне сұғынып кіріп тұрған да дәл осы жер. Бұл жағдайда біз үшін маңыздысы — “Айқап” журналының болашақ редакторының өмірінен берілген мәліметтер. Одан соң Қостанайдағы Педагогикалық сыныптың 90-жылдардың екінші жартысында ашылғаны. Шынында да, жергілікті “Торғай” газетінде 1897 жылы Қостанайда Педагогикалық сынып ашылғаны жөнінде ақпарат шықты. Ол, шынында да, осылай болған.

	1906 жылға қарай инспектор Н.Беляев Педагогикалық сыныпта “тәрбиеленуші-қырғыздарға орыс сөзін енгізген жөн болар еді” деп бағалады. Оқу ведомствосында оқытуды екі жылдыққа көшіру туралы жоспар құрылды, бірақ мәселенің шешілуі созылып кетті. Сондай-ақ кітапхананы кеңейту, арнаулы тұрақжай салу туралы мәселе қойылды. Л.Н.Толстой шығармаларының толық жинағы, Достоевскийдің, Некрасовтың, Майковтың, Мельниковтың шығармалары жаздырылып алынды. Мұнымен мұғалім Майоров шұғылданды.

	Екі жылдық оқытуға көшуіне орай, Орынбордан Педагогикалық сыныпқа арналған бағдарламалар алынды.

	Педагогикалық сыныптың ұйымдастырылуы және оның қызметінің басталуы Максим Николаевич Греховодовтың есімімен байланысты. М.Н.Греховодовтың өмірбаян мәліметтерінде, оның 1897 жылы Қостанай Педагогикалық сыныбының меңгерушісі болып тағайындалғаны көрсетілген. Бұл Қостанай екі сыныптық орыс-қазақ училищесінің жанынан Педагогикалық сыныптың ашылу жылы болып табылады. Бұл жылы Педагогикалық сыныпқа жиырма адамның орнына он бір тыңдаушы — алты қазақ пен бес орыс жастары қабылданды. Тіпті, қазынадан қамтамасыз етілгеннің өзінде орыстар үшін де, қазақтар үшін де бос орындар қалып қойды. Екі сыныптық училищеде И.Г.Григорьев, И.Е.Никифоров, П.И.Меренков, И.Е.Алелеков, В.А. Воронин, В.Г.Гиляров; Педагогикалық сыныпта М.Н.Греховодов, В.И.Гурилев мұғалім болып істеді. М.Н.Греховодов Александрия орыс-қазақ әйелдер прогимназиясында да сабақ берді.

	Педагогикалық сыныпқа жыл сайын он бес адамнан қабылдады. Мәселен, 1904 жылы мұнда тоғыз орыс, бес қазақ оқыды. Әрбір шәкіртті жеке дайындады. Ұлттық құрамы бойынша аралас оқыту жүйесі өзін толық ақтады. Әйтсе де таңғалдыратын басқа бір жағдай болды — қазақша ауыл мектептерінің мұғалімдерін орыс жастарынан дайындады. Ұйымдастырушылар ауыл мектептерінде оқушылар құрамы әр ұлттан болады деп күтті. Бірақ қазақ ауылдарында орыс балалары қайдан болсын? Мұнда басқа да бір есеп — қазақ тілін білмейтін орыс мұғалімдері қазақ балаларын оқыту арқылы оларды орыстандырады деген мақсат болды.

	Алайда бұған қоса тағы бір маңызды жайтты айту керек. Педагогтердің бұл тобына Максим Николаевич Греховодовпен және Василий Иванович Гурилевпен бірнеше жыл бірге жұмыс істеген Ахмет Байтұрсынов кірді. Заң мұғалімі болып болашақ Кеңес өкіметі халкомының әкесі протоиерей Павел Васильевич Подбельский істеді.

	Күндердің күнінде Қостанайға Омар Досжанов келді. Оны көп адам білетін. Оның өткен өмірі өте ауыр болды. 1857 жылы, кейіннен Домбар болысына қараған мекенде дүниеге келді, Троицк орыс-қазақ училищесінде оқыды. 1872 жылы Орынборда заң курсын бітіріп, одан соң Ташкентте банк қызметкері болды, жиырма бес жылын Сібірде айдауда өткізді. 90-жылдардың соңынан оған туған жерінде, Домбар болысында тұруға рұқсат берілді. Омар Досжанов туралы Міржақып Дулатұлы да білді.

	Ахмет Байтұрсынов Ақтөбенің, Қостанайдың, Торғай болысының оқыған қазақтары арасында ең танымал адамға айналды. Ол осы жерде туып-өскен, Орынбордағы Қазақ мұғалімдер мектебін бітірген.

	А.Байтұрсынов (1872—1938) Торғай уезі, Тосын болысының Сарытүбек мекенінде (№5-ауыл) туған. Өзі жазған анкетада 1872 жылы 5 қазанда тудым деп жазған. Туған ауылында оның туыстары: анасы Қалғы, ағасы Хакімжан (1869 ж.т.), інісі Махмұд (1878 ж.т.) және басқа жақындары төңкеріске дейін тұрған. Байтұрсыновтың қарындасы Зибаш Байсал Бажыловқа тұрмысқа шыққан. 1895 жылы Ахмет Орынбор қазақ мұғалімдер мектебін бітіріп, 1896—1907 жылдары уездік және болыстық мектептерде мұғалім болып істеді.

	А.Байтұрсынов өмірінің осы кезеңі туралы оның болашақ серіктесі М.Дулатұлы былай деп жазды: “Табиғатынан ақылды бала Ахмет мектепте оқып, білім алуға өте құштар болды, оның бұл арманы орындалды да: ол 1886 жылы Торғайдағы орыс-қазақ екі сыныптық училищеге оқуға түсті. Көп ұзамай А.Байтұрсыновтың әкесі бауырларымен бірге Сібірге айдалады, ал оның жесір әйелі мен жетім балаларына қамқор болуға тиіс болған жалғыз ағасы Ерғазы көп ұзамай қайтыс болады.

	А.Байтұрсынов Торғай училищесінің курсын үлкен қиындықтармен және шыдамдылықпен бітіріп шығып, 1891 жылы білім алуды жалғастыру үшін Орынборға баруды ойланады. Тура Ломоносов секілді А.Байтұрсынов кездейсоқ жолаушыларға ілесіп Орынборға жетіп, Қазақ мұғалімдер мектебіне түседі. Орынборда төрт жыл болуы және жыл сайын Торғай уезіне каникулға келіп, Орынборға кері қайтып отыру ол үшін үлкен материалдық мұқтаждықтар тудырған өте қиын жағдайда өтті. Әйтсе де А.Байтұрсынов табандылығының арқасында ауыртпалықты көтеріп, нан мен суға ғана қарап қалғанына қарамастан, 1895 жылы мұғалімдер мектебінің курсын аяқтап шығады. Осымен А.Байтұрсыновтың мектептік білім алуы аяқталды. 1895 жылдың жазынан 1897 жылдың күзіне дейін А.Байтұрсынов Әулиекөл ауылдық мектебінде сабақ береді”.

	Аса көрнекті қазақ ғалымы және қоғам қайраткерінің өмірі мен қызметінің он жылы бізге белгісіз қалпында қалып отыр. Бірақ бұл мәселе бойынша А.Байтұрсыновтың өмірі мен қызметінің бастапқы кезеңдерін түсінуге көмектесетін құжаттар табылды. Торғай орыс-қазақ училищесінде, Орынбордағы Қазақ мұғалімдер мектебінде оқыған жылдары Байтұрсынов тек орыстың ауызша сөзін ғана меңгеріп қоймай, сонымен қатар орыс тілінде хат жазу дағдыларын да тамаша біліп шықты. Ол Орынборда шығатын “Торғай газетіне” жазып тұрды. 1896 жылдың 21 ақпанында “Торғай газетіне” А.Байтұрсыновтың “Ақтөбе уезінің Бестамақ болысы” деген хабарламасы басылды. Онда болыстық басқарманың жанынан медициналық пункттің ашылғаны туралы айтылады. Мұндай оқиғаның болу фактісіне автор қолдау білдіреді, сонымен қатар тәуіптердің қызметіне сын айтып, оларға деген сенімнің төмендегенін айтады. Автордың Бестамақ болысында тұрғанын аңғару қиын емес. Бәрі дұрыс: Ақтөбе уезінің Ақтөбе болысына қарасты екінші ауылда 1894 жылдың 13 ақпанында ауыл мектебі ашылып, онда 1895 жылдың жазынан Байтұрсынов мұғалім болып істеген, бірақ мектептің өзі сол жазда Бестамақ болысына көшірілген. Ал 1895—1896 оқу жылының соңында А.Байтұрсынов Қарабұтақ екі сыныпты орыс-қазақ училищесіне ауыстырылды. 1896 жылдың 29 мамырында “Торғай суретті газетінде” оның “Қарабұтақ” деп аталатын жаңа хабарламасы басылды. Демек, 1896—1897 оқу жылында А.Байтұрсынов Қарабұтақта жұмыс істеді.

	Алғашында Қарабұтақ орыс-қазақ училищесінде мұғалім, одан соң Ақтөбе, Қостанай уездерінде мектеп инспекторы болып істеген Ғабдул-Ғали Балғымбаев та “Торғай газетінің” редакциясымен байланыста болды. “Торғай газеті” Ғ.Балғымбаевтың Қарабұтақ орыс-қазақ әйелдер училищесінің ашылуында сөйлеген сөзін жариялады. И.И.Крафт Орынбордан кеткеннен кейін, біраз уақыт “Торғай газетіне” Ғ.Балғымбаев редакторлық етті. Осы кезде ол өзінің “Ағаш бесіктен — жер бесікке дейін” (“Қазақ тұрмысының очерктері”) деген мақаласын жариялады.

	А.Байтұрсыновтың алғашқы ғылыми және публицистикалық жұмыстары дәл осы “Торғай газетінің” беттерінде жарық көрді. Олардың ішінде орыс тілінде жарияланған “Киргизские приметы и пословицы” (“Қазақ ырым-жоралары және мақалмәтелдері”), “Бестамакская волость Актюбинского уезда” (“Ақтөбе уезінің Бестамақ болысы”) бар.

	А.Байтұрсынов біраз уақыт бойы Әулиекөл ауылдық мектебінде, ал 1897 жылдан 1904 жылға дейін Қостанай Педагогикалық сыныбында жұмыс істеді. Орынбордағы оқу мен Қостанайдағы жұмысы оны кәсіби дағдыны меңгеруге ғана үйретіп қойған жоқ, ең бастысы интеллектуалдық өсуіне жол ашты.

	Ахмет Байтұрсынов “Торғай газетінің” редакциясына жиі келіп тұрды. Орынборда шығатын танымал жергілікті басылым “Торғай газетінің” беттерінде бірқатар қазақ авторлары шығып тұрды. Мәселен, торғайлық мұғалім Салих Бабин 1894 жылдың 16 желтоқсанында “Торғай уезі, Шұбалаң болысының №1-ауылы” деген корреспонденциясын жариялады.

	90-жылдардың ең соңында А.Байтұрсыновтың Әулиекөл ауылдық мектебінде істегендігі туралы А.Е.Алекторовтың тағы бір маңызды ескертпесі бар. Мұның 1897—1899 жылдар арасы болуы әбден мүмкін. А.Байтұрсыновтың Қостанай Педагогикалық сыныбына ауыстырылуының дәл мерзімін анықтау мүмкін болмады. Бірақ Міржақып Дулатұлына дейін ол Қостанайда жұмыс істеген.

	Қазақ қауымының кәсіпкерлер, мұғалімдер, байлар арасындағы өзінің шаруашылығын уақыт талаптарына бейімдеуге ұмтылған елеулі бөлігі жастарды тәрбиелеу мен оларға білім беру мәселесіне көңіл бөлді. Ұлттық буржуазия мүдделері рухында білім беру мен ағарту туралы Ресей мұсылмандарының идеологі И.Гаспринский былай деп жазды: “Достарым менің, біз үшін ең абзал іс — ғылым мен ағарту, ең қасиетті мақсат — білім мен ағартуға ұмтылыс болмақ керек. Бізді адам ететін де осылар. Білім — өркениет кілті, ал өркениет — адам өмірінің мақсаты мен мәні... Біздің уақыт — білім уақыты”. Ресейдің түркі халықтарынан шыққан жастары да дәл осыған ұмтылды. Қатарына С.Көбеев, М.Сералин, Ғ.Балғымбаев, М.Сәрсенбаев, Г.Әділжанов, А.Байтұрсынов және басқалар кіретін қазақ мұғалімдер шоғырының қалыптасуымен Торғай облысының мектептер инспекторы А.Е.Алекторов тығыз байланыста болды.

	Білім беру жүйесінде ұзақ уақыт жұмыс істеуі Алекторовқа осы кездері туып келе жатқан қазақ ұлттық интеллигенциясымен жақын араласуына, олардың азаматтық-кәсіби тұрғыдан шыңдалуына, практикалық көмек көрсетуіне мүмкіндік берді.

	Қостанайда екі сыныптық орыс-қазақ училищесінде Міржақып Дулатұлы Ахмет Байтұрсыновты көрді. Олар құрдас емес еді. Жас кезде үш-төрт жас айырмашылығы адамдармен қарым-қатынаста әжептәуір білінеді. Ахмет Міржақыптан он екі жас үлкен болатын, дәл осы Торғай училищесін Міржақыпқа дейін он жыл бұрын бітірген және сол интернатта тұрған. 1895 жылы ол Орынбордағы Қазақ мұғалімдер мектебін бітіріп, оқытушылық қызметке кірісті. Оқытушылық жұмысты Ақтөбе уезінде бастады. Мұғалім ретінде оны Қостанайда ғана емес, Торғайда да танитын. Ал Қостанай Педагогикалық сыныбында ол қазақ тілін оқытты, үлгі сабақтар жүргізді. Олардың өмірінде ортақ жайлар көп болды. Олар екеуі де бір оқу орнын бітірді, ортақ таныстары да көп-тін.

	Міржақып Қостанайда Мұхаметжан Сералинмен де танысты, ол да Міржақыптан көп үлкен екен. М.Сералин Торғай уезіне жақын жерде орналасқан Бестөбе болысының Өрнек ауылынан. Троицкідегі медресені бітіргеннен кейін ол 1887 жылы Қостанай уезіне қайтып келіп, Бестөбеде мұғалім болып жұмыс істеді (болыс басқарушысы Арыстан Міржақыпов болатын). 1884 жылдан М.Сералин Қостанай екі сыныптық училищесінде, 1892 жылдан Қын-Арал болысында жұмыс істеп, 1900 жылы Троицкіге ауысты, бірақ Қостанайға жиі келіп тұрды.

	Міржақыптың адамдарды есте сақтау қабілеті өте жақсы еді. Біреуді бір рет көрсе, екінші кездескенінде оны қай жерде, қашан көргенін бірден есіне түсіретін. Бұл жолы да солай болды. Бір айдан кейін сабақтан соң, Міржақып көшеде торғайлық дәрігерді жолықтырды. Амандасып, әңгімелесті. П.В.Добровольский училище жайында, мұғалімдер туралы сұрады. Әңгімелесудің алғашқы сәтінде-ақ ол:

	— Сен қазір орысша тамаша сөйлейтін болыпсың, — деп таңғалды.

	П.В.Добровольский 1870 жылы Верныйда туып, сонда гимназия бітірді, университетті аяқтаған соң Орынбор губерниясында жұмыс істеді. Қазан губерниялық жандарм басқармасы 1893 жылы былай деп мәлімдеді: “Осы жылы аталған басқармада, 1889 жылдан 1892 жылға дейін Қазанда болған төңкерістік үйірмелер туралы жүргізілген тергеуде, Добровольскийдің Қазан университетінің студенті болып жүрген кезінде саяси экономия бойынша оқу мақсатындағы үйірмеде болғаны анықталды”.

	П.В.Добровольскийдің Н.Е.Федосеевтің маркстік үйірмесіне қатысушылардың бірі болғаны, Қазанда, Орынбор және Самара губернияларында полицияның жасырын бақылауында болғаны белгілі: 1894 жылы П.В.Добровольский уезд орталығы Торғайға келіп, медициналық және ағартушылық қызметпен шұғылданды. Сол жылдың 24 қаңтарында Торғайдың уезд бастығы: “Маған сеніп тапсырылған уездің дәрігері болып тағайындалған дәрігер — Петр Васильевич Добровольский Торғай қаласына 30 желтоқсанда келді... Менің нұсқауыммен дәрігер Добровольский астыртын бақылауға алынды” деп мәлімдеді. Мұрағат деректері бойынша П.В.Добровольский Торғайда 1848 жылға дейін тұрған, Қазанға, Мәскеуге, Петербургке бірнеше рет барған. Кейін 1899 жылдан бастап Қостанай уезі 1-телімінің дәрігері болып тұрақты істеді.

	Ахмет Байтұрсынов Міржақыпқа дәрігер П.В.Добровольский жөнінде, оның полицияның жасырын бақылауында болғандығы туралы, Қазанда оқығандығы және онда патшаға қарсы сөйлегені, ресейлік тәртіпке қарсы наразылық білдіруші адамдардың көп екендігі жөнінде әңгімеледі. Міржақып үшін бұл жаңалық болды: демек, патша тәртібіне тек қазақтар ғана емес, орыстардың да қарсы болғаны ғой. Солардың бірі торғайлық дәрігер еді.

	— Ал олардың талабы не? — деп сұрады Міржақып. Байсалды Ахмет біраз кідіріп барып, ойланып жауап берді:

	— Олардың өз шындығы бар. Олар сол үшін күресуде. Ахмет Байтұрсыновтың сабақ кезіндегі әңгімелері Міржақыптың есінде мықтап қалды — ол қазақтың өлең-жырлары, әдебиет жанрлары, атақты жыраулар туралы мүлде соны сөздерді естіді. Тек Шоқан Уәлиханов туралы айтқандарына онша түсіне алмады. Ол Петербургте тұрған, бір кездері Қытайда болып қайтқан, ол өзі Троицкіге жақын, қазақтар мал айдайтын маңдағы бір жерде туған.

	1902 жылдың маусымында Міржақып Дулатұлы болыстық (ауылдық) мектептің мұғалімі шенінің №46-куәлігін алды. Осы бір қағазға оның көңілі өсіп, марқайғандай. Және осыдан көп жыл өткеннен кейін Ахмет Байтұрсынов туралы: “Ахмет Байтұрсынов 1873 жылы 28(15) қаңтарда Торғай уезі, Тосын болысының Сартүбек мекенінде туды, арғын тайпасынан шыққан Орта жүздің қазағы. Бала кезінде ауыл молдасынан мұсылманша сауат ашты. Осымен оның білім алуы аяқталып, өмір бойы шаласауатты малшының бірі болып қалар ма еді, қайтер еді, егер оның өмірін күтпеген жағдай өзгертіп жібермегенде. Ол кездері орыс мектебіне оқуға түсу бақыты екі қазақтың біріне бұйыра бермейтін-ді. Оның үстіне, қиындығы мол орыс тілін және күрделі бағдарламаны меңгеру керек. Бұған тоғыз жылға жуық уақыты кетті”, — деп жазғанындай, өзі туралы да жазуға толық қақысы бар еді.

	Міржақыптың енді Сарықопаға жетіп, Асқармен кезігуі және өзінің тағайындалған жұмыс орнына жетіп алуы керек болатын.

	Үйге келген соң, ол Торғайда бүкіл округ бойынша алғашқы медресенің ашылатынын естіді. 1902 жылдың 10 маусымында ұйымдастырушылардың ұсынысымен, Шұбалаң болысында (болыстық басқармасы Торғай қаласында болатын) медресе ашу мәселесі бойынша құрылтай өткізіліп, онда медресе ашу туралы шешім қабылданған болатын. Сенімді өкіл болып А.Нұрмұхамедов сайланған. Оның атынан Торғай губернаторына өтініш жазылған еді. Алайда бұл іс орнынан жылжымады — қаржы, ғимарат және губернатордың рұқсаты керек болды. Ғимарат мәселесі басқаларына қарағанда жылдамырақ шешілді. Сегізінші ауылдың молдасы Байту Асанов Торғайдағы өзінің орнын, құрылыстары бар аула мен медресе үшін екі үйді берді. Бәрібір медресе ашу жөніндегі ұйымдастыру шаралары үш жылға созылды. 1904 жылдың 18 маусымында Жалғызқұдық мекенінде жаңа құрылтай өтіп, медресеге және оның жанынан ашылатын орыс сыныбына арналған шығын сметасын ұлғайту туралы шешім қабылданды. Мәселені болыс басқарушысы С.Токин де қолдады. Тек 1905 жылдың тамызында медресе қайтадан өз жұмысын бастады және Байтобын мекенінде өткен Шұбалаң болысының 22 өкілінің құрылтайында Байту Асанов меңгеруші, ал Наурызым болысының сегізінші ауылынан Латып Байтуов пен Бейіс Мыңбаев мұғалімдер болып сайланды. Бейіс Мыңбаев Троицкіде медресе курсын бітірген.

	Педагогикалық сыныптан кейін Міржақып жолдама алған жеріне барып екі жыл бойы жұмыс істеуі керек болды. Бұл Торғай уезінің Қайдауыл ауылдық мектебі болатын. Сондықтан өте қолайлы жағдай еді — өз үйінің жанында, Асқарға да жақын. Алпыс-жетпіс шақырымдық қашықтықтың алыстығы жоқ.

	Сол күндері емтихан тапсырғаннан кейін Міржақып екі түрлі сезімнің ырқында болды: Педагогикалық сыныпты бітіргеніне деген мақтаныш және сонымен бірге одан әрі оқи алмағанына өкініш сезімі еді бұл. Өзінің білімін одан әрі көтеру үшін қажетті материалдық мүмкіндік те, гимназиялық білім де болмады.

	Қазақ халқы өзінің зиялы қауымын үлкен күш-жігермен және материалдық шығындармен қалыптастырды. Әртүрлі жоғары және орта арнаулы оқу орындарында бірде-бір облыстың дәл Торғайдағыдай стипендиаттары болған жоқ. Стипендиялық қор сақталып қана қойған жоқ, өсті де. 1901 жылы қазақ жастарының жекелеген өкілдері: Қазан университетінде (3 адам), Қазан малдәрігерлік институтында (3 адам); Троицкінің классикалық гимназиясында (6 адам), Орынбор гимназиясында (6 адам), Орынбор реалды училищесінде (6 адам), Красно-уфалық өнеркәсіп училищесінде (4 адам), Орынбор орыс-қазақ мұғалімдер мектебінде (19 адам), Қазан мұғалімдер семинариясында (2 адам) — барлығы 49 жас оқыды. Олар, бәлкім, өз халқының мәдениет тарихының жаңа беттерін жазбаған, ғылым майданында өшпес ерліктер ашпаған да шығар, бірақ олар қазақ халқының білімінің, интеллектуалдық деңгейінің өсуіне ықпал етті.

	Ресей империясының аумағында, Бұхарада, Самарқанда, Қазанда, Орынборда, Уфада, Оралда, Семейде ислам білім беру орталықтарының саны әжептәуір болды, алайда қазақ зиялыларының негізгі бөлігі ресейлік ақсүйектік оқу орындарының қабырғасында қалыптасты. Бұл халықтың өзінің қалауы еді.

	Ал Міржақып Дулатұлы өзінің дербес өмірін бастауға тиіс болды. Ауыл мектебі мұғалімінің еңбекақысы 240 сом болатын. Бірақ кітап, оқу, білім алу оның әлі орындалмаған жастық арманы болып қала берді. Әрине, ең бастысы — білім де емес, адамның интеллектуалдық деңгейінде. Міржақып он жеті жасқа енді толған және оның үстіне тұрғындар ортасында ол жай молда ғана емес, мұғалім болатын.

	Алайда 1902 жылдың күзінде Міржақыпты басқа жол күтіп тұрды — ол Ұлытау баурайына баруға тиіс болды. Сарықопамен және Торғаймен тағы да қоштасуға тура келді. Тағы да белгісіздік, тағы да іштей толқу, жаңа жер, жаңа адамдар. Бірақ енді оны күткен оқушылар бар. Сол жақта, Қайдауыл болысында, ол енді сынып бөлмесіне кіріп, оқушыларға:

	— Сәлеметсіңдер ме?! — дейтін болады.





Ауыл мектебінің мұғалімі




	1902 жылы Міржақып Дулатұлы Қостанайдағы бір жылдық Педагогикалық сыныпты бітірді. Одан кейінгі оқиғалар туралы ол: “1902 жылдан 1904 жылға дейін (аздаған үзіліспен) Торғай уезіндегі ауыл мектебінде мұғалім болдым”, — деп жазды. М.Дулатұлы өзі туралы, өзінің педагогикалық қызметінің басталуы жөнінде осылай деп жазды. Бір жарым жолдық жартымсыз ақпарат қана. Алайда бұл оның есею, жаңа таныстар мен достар табу кезеңі еді және бұл әрқайсысының өзіне тән мінез-құлқы, балалық арман-қиялы, қызығушылығы мен талпыныс-талаптары бар оқушы-шәкірттер болатын. Әйтсе де мәселе мынада: бұл бір жарым жол жазу оның өзі туралы жазған естелігінен де, өмірбаяндық жазбаларынан да емес, мемлекеттік тергеу басқармасы бөлімшесінде (ОГПУ) жүргізілген тергеу кезінде берілген сұрақтар мен жауаптардың хаттамасынан алынды. Соңында 1929 жылдың 1 қаңтары деген дата тұр. Және М.Дулатұлының қойған қолы бар. Адамдар жаңа жылдың келуін атап өтіп жатты, ал ол тергеу сұрақтарына жауап берген. Мереке күні оны қолына қаламсап, сия және қағаз беріп, камерада жалғыз қалдырды. Міржақып өзінің алдағы тағдыры жазылған мәтінге байланысты болатынын түсінді. 1919 жылы “Алаш” партиясының барлық мүшелеріне кешірім (амнистия) берілген кезде Міржақып та соның ішінде болды. 1921 жылы “Алаш” партиясының мүшелеріне екінші рет кешірім жарияланды. 1929 жылы заман өзгеріп, газеттерде контрреволюциялық ұйымдар туралы жаза бастады. Ресейде де, Қазақстанда да осылай болды. Қолданысқа “байшыл-буржуазиялық элементтер” деген тіркес енді.

	Міржақыптың жазғандары тергеу хаттамасы деп аталғанымен, іс жүзінде тергеудің жазбаша куәлігі болып шықты. Ол артық сөз жазған жоқ, мұғалім болып қай жерде, қай мектепте істегенін, кімдермен араласып, достық қарым-қатынаста болғанын көрсетпеді.

	Ал бұл маңызды нәрсе еді — ұсақ-түйектердің бәрі Міржақып Дулатұлы көзқарастарының қалай қалыптасқанын түсінуге ілік беретін. М.Дулатұлы жұмыс істеген мектеп Торғай уезінде болды. Оны іздеу керек. Ең қиыны таяқтастам жердегіні іздеу екен.

	Қоғамдық өмірдің бұл кезеңі туралы Полиция департаментінде былай деп жазды: “Ресейдегі мұсылмандардың ішкі өміріне панисламистер үлкен қарқынмен ауызша насихат жүргізеді және бұл ретте өздерінің басты назарын “медресе” семинарияларға аударған. Бұл мәселеде панисламистер көп жағдайда “медресе” қамқоршылары болып келетін бай-татарлар арқылы әрекет етеді. Осындай адамдардың сеніміне енген панисламистер, әдетте, жаңа тәртіптер енгізіп, медресеге өз қалауларынша ықпал ете бастайды. Мәселен, бағдарлама осы партияның рухында құрастырылады, бұрынғы араб оқулықтары түрік-татар оқулықтарымен ауыстырылуда және бұрынғы “халфелердің” орнына оқытушы болып аталған партияға тиісті адамдардан мұғалімдер (учитель) тағайындалуда.

	Мұсылман мектептерінің басқа бір түрі — “мектебелер” (бастауыш училищелер) деп аталады. Бұрын олар діни сауат ашатын мектеп болып, оқытушылары молдалар еді. Панисламизм идеясының таралуымен бірге бұл мұсылман мектептеріндегі жағдай күрт өзгерді. Панисламистер өздерінің ұлттық мектептерін ашуды мақсат етеді, сондықтан заң бойынша мұсылмандардың орыс тілі оқытылмайтын жаңа “мектебелер” ашуға құқығы жоқ болғандықтан, жаңа “мектебелер” ашу олардың міндеттеріне кірмей отыр. Осыған байланысты панисламистер өздерінің бүкіл назарын бір кездері приход мектептерге орын берген ескі мектептерге аударып, оған өз мұғалімдерін тағайындап, өз қалауларынша билік жүргізе бастады. Бұл “мектебелер” деревняда (ауылда. — ауд.) белгілі бір беделге ие болып, мұсылмандар арасында қашан да болса панисламизм идеясын насихаттауы мүмкін және бүгінде бұл “мектебелер” саны барған сайын арта түсуде.

	Расында, Түркия тарапынан пантүркизмді таратуға күш салынып отыр. Қазақстанда бұл ағымның жақтастары өте аз болған еді. Исламдандыру идеясына келер болсақ, ол қазақ тұрғындары арасынан ішінара қолдау табуда. Мәселе басқада — Қазақстанда, зиялы қауым арасында ресейлік биліктің ықпалынан тысқары кету бағыты әрқашан да болып келді, бұл жағдай ресейлік билік ортасын мазасыздандырады. Ауыл мектептерін жасау идеясы осы алшақтықты жою болды. Торғай облысының болыстық мектептері төрт жылдық оқуға есептелген болатын. Бұл мектептер мемлекет есебінен қамтамасыз етілді, атап айтқанда, шығынмен жұмыс істеді. Зерттеуші Т. Тәжібаев “олар билеуші таптың үмітін ақтамағандықтан” да кеңінен таралмады деген қорытындыға келді. Мұндай тұжырыммен келісуге болмайды. 1917 жылға қарай Торғай облысының әрбір уезінде осындай 16—25 мектептің болғанын айтсақ та жеткілікті. Әрине, үкімет мұндай мектептер арқылы өзінің орыстандыру саясатын жүргізуге ұмтылды. Қазақ тұрғындарының болыстары мектептерді ресейлік земстводағыдай өз есебінен ұстай алмағаны да анық. Бірақ ауыл мектептері арқылы орыстандыру белгілі бір дәрежеде іске асты да. Соған қарамастан ауыл мектептері, ең алдымен, жалпы білім беру міндеттерін шешті. Тіпті Торғай облысының мектеп инспекторы А.Е.Алекторов: “Қырғыз даласының мектептері жалпы білім беру міндеттерінен басқа, тағы да саяси рөл де атқарады: ол қырғыздар арасына мемлекеттік тілді сыналап енгізе отырып, қырғыз халқын жергілікті орыс халқымен байланыстырады; ол орыс халқының әдет-ғұрпымен және көзқарастарымен таныстырады, баяу болса да, бірақ жүйелі түрде қырғыздарды орыстар отбасына кіріктіреді, олардың мұсылмандық бірбеткейлігіне қарсы мұсылмандық фанатизмін әлсіретеді”, — деп жазды. Тағы да сол Т.Тәжібаев жазғандай: “Орыс-қазақ мектептері қазақ жастарының прогрессивті орыс мәдениетімен жалғастық табуында, алдыңғы қатарлы қазақ интеллигенциясының жекелеген өкілдерін дайындауда прогрессивті рөл атқарғанын” объективті бағалауға болады”.

	Полиция департаментінде қазақ қауымының білім беру саласы мен қоғамдық өмірінде көрініс тапқан екі бағыттың — қадымшылдық пен жәдитшілдіктің өзара қарама-қарсылығын айқын білдірген пікір болды. Яғни: “Мұсылман тұрғындар арасында панисламизм идеяларын таратудың қуатты құралдарының бірі ретіндегі мектептің рөлін мойындай отырып, — делінді онда, — панисламистер мұсылман мерзімдік басылымдары арқылы мұсылман Діни жиналысының және мұсылман қауымының приход мектептерден мүлде тәуелсіз мектептердің жаңа түрін — орыс тілі оқытылмайтын ұлттық мектептерді ашу қажеттілігі туралы ойларын таратуда”.

	Мұндай мектебелердің саны Қазақстан бойынша айтарлықтай көлемде болды. Олар Торғай уезінде де, Қайдауыл болысында да болды.

	Торғай уезінің негізгі тұрғындары Орта жүз — арғын мен қыпшақтан құрылған. Кіші жүзден жаппас, шекті, алшын мен тамалар тұрды, ең көбі жаппас руы еді.

	Арғындардың көпшілігінің қыстаулары уездің батыс және орталық бөлігінде орналасты. Арғындардың қыстаулары Қосқопа көлінің шығысындағы Қарынсалды өзенінің оң жағалауына дейін, уездің солтүстігінде Ақсуат көлін айнала және Төртбұтақ, Сарыторғай, Үлкентамды өзендері арқылы Жыланды өзенінің сол жағалауына дейін созылды. Қыпшақтар уездің солтүстігінде Жыланды өзенінің сол жағалауында және оңтүстікте Ақмола облысымен шектесетін аумақтарда: Қарынсалды, Тасты, Үлкен Қайыңды, Торғай өзендерінің жоғарғы ағысында және Сарыторғай өзені бойында қоныстанды. Уездің оңтүстік бөлігіндегі Бұланты өзені бойында және Төменгі Сарысу өзенінің оң жағалауын қыпшақтар жайлады. Уездің орталық бөлігінде олар Торғай өзенінің орта ағысы мен сол жағалауын мекендеді.

	Арғын және қыпшақ тайпаларының қыстаулары өте қолайлы орындарда — өзендердің қалың шалғынды-шабындықты аңғарларында және жағасы жайылым мен қамыс нуларына толы көптеген көлдерді қоршай орналасты. Әйтсе де арғындардың үлкен бөлігі Тосын құмды бұйраттарында қоныс тепті. Кіші жүздің жаппас руы Арал жағалауы Қарақұмында, уездің шет жағында орналасты.

	Уездің солтүстігінде жалпы пайдаланылатын жазғы қоныстар Қарағайлы, Қызбел таулары мен олардың баурайындағы жазық далада, оңтүстікке қарай 80—100 шақырымдай созылып жатты. Бұл жазғы қоныстар, негізінен, арғындарға тиісті болды. Пайдаланылымдағы жазғы қоныстардың айтарлықтай бөлігі солтүстік-батыста Жалдама өзені мен оңтүстік-шығысында Қарақұдық өзенінің аралығында болды; солтүстікте олар Ашутасты-Торғай өзеніне сұғына кіріп, оңтүстігінде Қараторғай өзеніне дейін жетті. Мұнда арғындар да, қыпшақтар да өз малдарын жайды. Сондай-ақ Шұбартеңіз көлінің маңайында орналасқан кең алқап та жазғы жайылым есебінде болды. Шұбартеңіз көлі маңайы Білеуті, Бұланты, Байқоңыр, Қарғалы өзендерінің аңғарларымен қоса, қыпшақтарға тиесілі еді.

	Торғай уезінің оңтүстік-шығысында Қайдауыл және Қызылжыңғыл болыстары орналасты. Қызылжыңғыл болысы Сарысу өзеніне тірелді. Қайдауыл болысының үшінші әкімшілік ауылы — Амангелді Имановтың туған жері, 1873 жылы ол осында туды. Әкесінен ерте айырылды. Амангелді ауыл молдасынан сауатын ашты, одан кейін үлкен ағасы Бектем-бергенмен бірге батырақ болып жалданып жұмыс істеді. Бір мезгіл ақша табу үшін Байқоңырда тұрды, бірақ туған ауылына қайта оралды. Осы жерде Міржақып Дулатұлы мен Амангелді Имановтың өмір жолдары түйісті.

	Осы Қайдауыл болысының Терісбұтақ деген жерінде Әліби Жангелдин туып-өсті. Болыстықтағы екі қазақ қонысы — Терісбұтақ пен Қайдауылдың түпкілікті тұрғындары айтарлықтай көп болатын.

	Қостанайдағы оқуынан кейін Міржақып Дулатұлы Торғай уезі, Қайдауыл болысындағы Қайдауыл болыстық мектебіне мұғалім болып тағайындалды. Ауыл мектебі болыс басқармасы орналасқан үшінші ауылда екен.

	Бұл мектепті тек Міржақыптың ғана емес, менің де іздеп табуыма тура келді. Бұл үшін, ең алдымен, Қайдауыл болысы, содан кейін барып үшінші ауылдың қайда орналасқанын білу керек еді.

	Қайдауыл болысының құрамына қай жерлердің кіруі керек екенін анықтау алғашында онша түсінікті бола қойған жоқ. Жай ғана бөле салумен жаңа болыстың жерін айқындау мүмкін емес-тін. Тек жайылымдарды ғана емес, су көздерін де есепке алу керек болды. Мәселе мынада: 1902 жылы Торғай уезінің оңтүстігінде Қызылжыңғыл болысынан Қайдауыл болысы бөлініп шыққан болатын. Жаңа болыстықтың иелігіне қандай жерлер өтті? Торғай уезінің 1896 жылғы картасында Қайдауыл болысы көрсетілмеген, ал 1914 жылғы картада тығыз топографиялық жүктемемен белгіленген. Болыстықтың солтүстік жағында Жыланшық өзенінің барлық үш жоғарғы сағасын — Жыланшық-Тұзды, Қойлыбай-Жыланшық, ДумалыЖыланшықты, Алакөл көлін және Иғыз көлін, оңтүстікте — Мор, Бұланты өзендерін қамтыды. Алайда Шұбартеңіз көлі Тосын болысына кірді. Болыстың батыс жағының шекарасы елсіз даламен өтеді, оңтүстікте ол Қалмаққырған өзенінің төменгі салаларымен және солтүстікте Жыланшық өзені жасайтын доғамен бөлінеді.

	Осы жерлерде ХVІІІ ғасырдың 20-жылдарында “Ақтабан шұбырындыдан” кейін, қазақ жасағының жоңғар басқыншылармен болған Бұланты шайқасы өтті. Бұл — қазақ тарихындағы белгілі оқиғалардың бірі саналады. Ерте уақытта болған бұл оқиғалар туралы Міржақып өзінің мақалаларының бірінде жазғаны мәлім, ол мұны болыстық тұрғындарының аузынан естіген болуы әбден мүмкін.

	Үшінші ауыл және Қайдауыл болыстық мектебі Терісбұтақ, Думалы және Қойлыбай өзендерінің сырт жағында орналасқан. Олардың бәрі — үлкен Жыланшықтың (Ұлы Жыланшық) жоғарғы сағасы. Басқа карталарда Жыланшықтың негізгі тармақтары болып табылатын екі өзен — Құлбайбақсы және Тұзды деп белгіленген. Бұл жерлер Арғанаты тау бөктерінде, Тымды және Ұлытау пикеттері қатар жатыр.

	Ал 1909 жылғы экспедиция материалының тағы бір ерекшелігі — үшінші әкімшілік ауылдың иелігінде жеті ауыл ағасы (ақсақал) бар. Бұл — 37 қыстау. Әрбір ақсақалдықтың пайдалануында, Терісбұтақ өзені бойында жері болды. Бір қызығы, үш ақсақалдықтың қыстауының аты Аққияқ деп аталды. Бұл қыстаулар өте тығыз орналасқан орын еді. Ал Бидайық топонимі төрт шаруашылық ауылында қолданылады: ҚоғаҚосбидайық, Сарыбидайық, Бесбидайық, Ойқоға-Қосбидайық. Мұнда да көптеген қыстаулар болды. Сөйтіп, үшінші әкімшілік ауылдың болыстық басқармасы Терісбұтақ өзені бойында немесе Аққияқ мекенінде не Бидайықта орналасты деп тұжырымдауға болады. Осы жерде ауыл мектебі де болған.

	Айта кету керек, болыстықтың әртүрлі ауылдарында бірнеше жекеменшік мектептер болған. Міржақып Дулатұлы Оқу-ағарту министрлігі жүйесінің мектебінде жұмыс істеді, ал жекеменшік мектептер мұғалім-молдаларға бағынышты болды. Үкімет мұндай мектептерді өзінің бақылауына алуға тырысты. Мәселен, Торғай облысы бойынша 1892 жылдың өзінде ерекше өкім шығарылған болатын.

	Алайда бәрібір жергілікті билік жағдайды жете бағамдай алмады. Сол кезде мемлекет есебінен жылжымалы ауыл мектептерін ашу туралы шешім қабылданды. Мұндай көшпелі ауыл мектептерінің үлгісі әкімшілік үшін облыста ежелден бар және қазақтар тұрмысына толығымен бейімделіп үлгерген әрі өзінің қарапайымдығымен даланың барлық бұрыш-бұрышына сауаттылықты тарату жөніндегі мақсатына тамаша нәтижемен жетті. Басшылықтың пікірі бойынша, облыста жаңа типті мектептер ашу өте қажет-ақ, өйткені бұл мектептер өзінің арзандығымен қырғыздардың көшпелі тұрмыс жағдайына толығымен сәйкес келеді.

	Ауыл мектептеріндегі жағдайды жақсарту мақсатында округтік оқу басқармасына ауыл мектептерінің мұғалімдерін қысқы және жазғы бір айлық каникул кезінде өздерінің болыстық немесе екі сыныптық мектептеріне шақыру туралы ұсыныс берілді. Бірінші ауыл мектебі 1892 жылдың 15 маусымында Ырғыз уезі, Қын-Арал болысының №4-ауылында ашылып, Қарағайлысай (қысқы қонысында) мектебі деп аталды. Одан соң сол жылдың соңында осы уезде тағы да бес ауылдық мектеп: Алакөл, Аралағаш, Тобыл, Қарадүңкіл және Сужорға мектептерін ашуға рұқсат берілді. 1894 жылдың басында облыста 25 ауыл мектебі болды.

	Қазақтардың көшпелі тұрмыс жағдайына сәйкес келетін ауыл мектептерін ашу тұрғындар тарапынан түсіністікпен қабылданды, бірақ соның өзінде мұндай мектептердегі оқушылар саны салыстырмалы түрде аз болды. Мұның себебі: қыстаулардың кең аймақта шашылып жатқандығында, қысқы мезгілде көптеген оқушылар ауыл мектептеріне қатынай алмады. Осы себепті, негізінен, мектеп үшін пайдалануға болатын бос үйі бар қыстаулардағы балалар ғана оқи алды. Сондықтан ауыл мектептерінің қол жетерлік болуының жалғыз жолы — балалар жатып оқи алатын орны және ата-аналар әкелген азықтүлікті сақтайтын қоймасы бар арнаулы мектеп үйін салу еді.

	Құрметті бақылаушылардың айтуынша, көптеген ауыл мектептері білікті мұғалімдерге зәру. Осыған байланысты алғашқы кездері мектептердің мұғалімдігіне педагогикалық білімі жоқ адамдарды тағайындауға тура келді, өйткені Орынбор Қазақ мұғалімдер мектебі барлық дала облыстары үшін жылына 7 адамнан артық дайындаған жоқ.

	1893 жылы мұғалімдер санын толықтыру мақсатында қазақ мұғалімдер семинариясы жанынан стипендия (бастапқыда екеу, одан кейін тағы біреу) тағайындалды, ал 1896—1897 оқу жылынан бастап Орынбор Қазақ мұғалімдер мектебіндегі Торғай облысының стипендиаттар санын екі есе көбейту жоспарланды. Торғай әкімшілігі 10 жаңа ауыл мектебін ашуға қаржы тапты. Облыстағы ауыл мектептерінің жалпы саны 1896 жылдың 1 қаңтарында 35-ке, ал оқушылар саны 542-ге жетті.

	Облыста 1896 жылдың 1 қаңтарында жұмыс істеген ауыл мектептерінің тізімі сақталыпты, олардың тұрған жері, әрқайсысының ашылған уақыты мен мұғалімдері көрсетілген. Атап айтқанда: Қостанай уезінде: Қарағайлысай мектебі — ҚынАрал болысының №4-ауылында (1895 ж.), мұғалімі — Исакаев,

	Красно-уфа орыс-башқұрт мектебінен; Қарадүңкіл мектебі — Шұбалаң болысының №5-ауылында (1892 ж.), мұғалімі — Бекмұхамедов, Қазақ мұғалімдер мектебінің курсын аяқтаушылар қатарынан; Аралағаш мектебі — Қарабалық болысының №1-ауылында (1893 ж.), мұғалімі — Миркеев, Қостанай екі сыныптық училищесiнен; Тобыл мектебi — Домбар болысының (1893 ж.), мұғалімі — Қазақ мұғалімдер мектебін бітірген Үсенов; Алакөл мектебі — Обаған болысындағы С.Тілемісовтің үйінде (1892 ж.); мұғалімі — Қостанай екі сыныптық училищесін бітірген Сауытбаев; Қын-Арал болысы №1-ауылындағы Бірінші Сужорға мектебі (1892 ж.), мұғалімі — Қазақ мұғалімдер мектебінде курс аяқтаған Көшкімбаев; Борисовская мектебі — Борисовская ауылында (1894 ж.), мұғалімі — Зефиров; Домбар болысы №1-ауылдағы Жауғашты мектебі (1894 ж.), мұғалімі — Қостанай екі сыныптық училищесінен келген Жолдыбаев және Қазақ мұғалімдер мектебін бітірген Рахметов; Ханымжол мектебі, Аманқарағай болысының №3-ауылында (1894 ж.), мұғалімі — Қостанай училищесінен келген Тілеулин; Атанақ мектебі — Аманқарағай болысының № 1-ауылында (1895 ж.), мұғалімі — Қазан мұғалімдер семинариясын бітірген Панков; Байтұма мектебі — сол болыстың №7-ауылынан (1895 ж.), мұғалімі — шені бар Подставочкин; Көктал мектебі — Аманқарағай болысының №1-ауылында (1895 ж.), мұғалімі — Қазан мұғалімдер семинариясын бітірген Матвеев; Эскеевская мектебі— Қарабалық болысының №4-ауылындағы Эскей Токовтың үйінде (1894 ж.), мұғалімі — Қостанай екі сыныптық училищесін бітіруші Эскеев; Александровская мектебі — Александровский кентінде (1894 ж.), мұғалімі — село (ауыл) мұғалімі шеніндегі Попов; Жуковская мектебі —Жуковская кентінде (1894 ж.), мұғалімі — Қазан мұғалімдер семинариясын бітірген Торопов.

	Ақтөбе уезінде: Меңдібай мектебі — Аралтөбе болысының №1-ауылында (1894 ж.), мұғалімі — Қазақ мұғалімдер мектебін бітірген Берқалиев; Қосыбай мектебі — Ақтөбе болысының №2-ауылында, одан кейін Қараторғай болысына көшірілген (1894 ж.), мұғалімі — Қазақ мұғалімдер мектебінің курсын бітірген Меңдіханов; Әлімбет мектебі — Теректі болысының №2-ауылында (1894 ж.), мұғалімі — село (ауыл) мұғалімі шеніндегі Арыстанғалиев; Алшынбай мектебі — Үйсінқара болысының №3-ауылында (1894 ж.), мұғалімі — Ақтөбе екі сыныптық училищесінен келген Қалданов; Қарамола мектебі — Бөрте (Буртинская) болысының №5-ауылында (1894 ж.), мұғалімі — Қазақ мұғалімдер мектебінің курсын бітірген Айшуақов; Михайловская мектебі — Михайловский кентінде (1894 ж.), Благовещенскідегі (Башқұртстан) мұғалімдер семинариясын бітірген — Тимофеев; Арғынғазы мектебі — Ақтөбе болысының №2-ауылында, Бестамақ болысына көшірілген (1894 ж.), мұғалімі — Қазақ мұғалімдер мектебін бітірген Байтұрсынов.

	Торғай уезінде: Екінші Сужорға мектебі — Шұбалаң болысының №1-ауылында (1893 ж.), мұғалімі — Орынбор Қазақ мұғалімдер мектебін бітірген Бабин; Қазыбаев мектебі — Қарақоға болысының №4-ауылында (1893 ж.), мұғалімі — Қазақ мұғалімдер мектебінен келген Тобылбаев; Күздік мектебі— Сарықопа болысының №1-ауылында (1893 ж.), мұғалімі — Красно-уфа орыс-башқұрт мектебін бітірген Құлманов; Тосын мектебі — Тосын болысының №6-ауылында (1895 ж.), мұғалімі — Орынбор гимназиясынан келген Тоқтабаев.

	Ырғыз уезінде: Сасықкөл мектебі — Аманкөл болысының №6-ауылында (1893 ж.), мұғалімі — Қазақ мұғалімдер мектебінің 3-сыныбынан келген Қошақбаев; Қыналыкөл мектебі — Бақсай болысының №4-ауылында (1893 ж.), мұғалімдері — Қазан орталық мектебінен келген Парфенов, Қарабалық мектебінің курсын бітірген — Юсупов; Қызылжар мектебі — Қызылжар болысында, Ырғыздан 40 шақырымдай жерде (1893 ж.), мұғалімі — Қазақ мұғалімдер мектебін бітірген Айымқұлов; Андықты мектебі — Ырғыздан 18 шақырымдай жерде (1893 ж.); Аралтоғай мектебі — Талдық болысының №2-ауылында (1893 ж.), мұғалімі — Қазақ мұғалімдер мектебін бітірген Жабағин; Белқопа мектебі — Талдық болысының №1-ауылында (1895 ж.), мұғалімі Қазақ мұғалімдер мектебінің 3-сыныбынан Жәкенов; Соналыкөл мектебі — Бақсай болысының №4-ауылында (1895 ж.), мұғалімі — Қазақ мұғалімдер мектебінен келген, мұғалім шеніне құқығы жоқ Көмеков.

	Сөйтіп, қысқа мерзімдік уақыт ішінде Торғай облысының бүкіл аумағында, оның ішінде Торғай уезiнде ауыл мектептерiнiң торабы жасалды. Бұл жергiлiктi тұрғындар арасында жалпы бiлiм беру мен мәдениеттi дамытуда жасалған елеулi қадам болды. Өйткенi бұл мектептер, негiзiнен алғанда, алыс түкпірдегі ауылдарда ашылды.

	Бұл мектептер туралы губернатор Барабаш былай деді: “Менің кәміл сенімім бойынша, тұрғындардың көшпелілік тұрмыс жағдайларына бейімделген әрі арзан осындай мектеп түрлері ғана қырғыздар арасында орыс білімін таратуға қызмет ете алады. Бұл жүйені енгізуде сәтсіздіктер мен қиындықтар болуы да мүмкін, алайда реформаны табанды түрде жүргізген жағдайда, бұл мектептердің іс жүзіндегі жарамдылығы мен өміршеңдігі фанатик мұсылмандар мен басқа да кедергілердің қарсылығына төтеп бере алады. Бұл тұжырымның бұлтарыссыз дәлелдерін, неғұрлым ұзақ уақыттық тәжірибелерін күтуге болатыны айтпаса да түсінікті...”

	Тек ауыл мектептерін ашу ғана емес, мұғалімдер құрамын таңдау мен мектепке арналған үй-жай мәселесін шешу де үлкен маңызға ие болды. Мектеп үйлерінің мәселесі әр жағдайда әртүрлі шешіліп отырды, бірақ көп жағдайда мүмкіндігі бар қазақтар өз үйлерін ұсынды, мектеп құрылысы үшін ақша берді.

	Әулиекөл болыстық мектебі де жаңадан салынды. 1891 жылдың қыркүйегіндегі өзінің ашылған уақытынан бастап мектеп Ұрыскөл көлінің дәл жағасындағы Аманқарағай орманына жақын жерге салынған өз ғимаратында орналасты. Ғимарат құрылысын ерекше комитет жүргізді. Құрылыстан үнемделген ақшаға (2 мың сомға жуық) комитет басшылықтың рұқсатымен, ағаштан аула ішінде Аманқарағай орманының қорықшыкүзетшілері мен жұмысшыларының мектепке қатынап оқитын орыс балалары үшін 40 қосалқы үй (түнде қонатын үй — флигель) салды. Мектеп ашылған уақыттан бастап оның меңгерушісі болып Орынбор мұғалімдер институтының курсын бітірген Гречкин жұмыс істеді. Оның мектеп ісіне деген берілгендігі мен қамқорлығы жергілікті қазақтардың мектепке деген сенімі мен үмітін оятты. Ондағы оқушылар саны әрқашан тұрақты — 25 адамнан болды.

	Торғай уезінің мектептері қатарында екі сыныпты орысқазақ училищесі, қолөнер кәсібі училищесі, әйелдер орысқазақ училищесі болды. Қарақоға болысында — Жыланшық, Қызылжыңғылды, Алақай; Сарықопа болысында — Бестерек, Екінші Наурызым болысында Айтын мектептерін ашу жоспарланды. Қарақоға мектебіне — сегіз ауыл мен бір мектеп, Сарықопаға бес ауыл мен бір мектеп тиісті болды. Облыстық басқарма Домбар, Бірінші Наурызым және Тосын болыстарында мектеп ашуды көздеді. Тосын болысында Бірімжанов мектеп ғимараты үшін өзінің үйін ұсынды. 1890 жылдың өзінде-ақ шаңырақ басына 20 тиыннан ақша жинау тәртібі енгізілген болатын. Домбар болысының құрметті қазағы Яппасбаев мектеп үшін 1000 сом берді.

	Қостанайдан Қызбелге Міржақып қуанышты көңіл күймен аттанды. Оның жол қапшығында кітаптар, конспектілер, Педагогикалық сыныпты бітіргені жөніндегі куәлігі мен жұмысқа жіберілген жолдамасы болды. Асқардың үйінде Міржақыптың келуiне орай отбасылық мереке өтті. Туысқандар куәлікті, кітаптарды қарап, бауырлары үшін қуанышты болды. Әсіресе Асқардың қуанышында шек болмады. Әйтсе де байсалды қалпын өзгерткен жоқ. Сарықопа болысының басқарушысы Нақып Тілеулин, би Аққошқар Бисеев, көрші ауылдар билері: №2-ауылдан Батырболат Илегешев, №3-ауылдан Нарбай Қыдыралин, №4-ауылдан Сарбек Тұртығұлов, №6-ауылдан Битан Муйкин, №7-ауылдан Түркебай Қырджиндер Міржақыптың туған ауылына келуін жылы қабылдады.

	Тағы бір белгілі жай, 1905 жылы Торғай уезінде тек қана үш: Сарықопа, Жыланды және Қызылжыңғылды болыстық мектептері болды; 1904 жылы бұл уезде 16 ауылдық мектеп (бұларды болыстық мектептермен шатастырмау керек) болды. Болыстық мектептер неғұрлым қолайлы жағдайды иеленді. Жақсы ғимаратта орналасты, оқу әдебиеттерімен тәуірірек қамтамасыз етілді.

	Үйде біраз күн демалғаннан кейін Міржақып жолдамасы бойынша мектептегі жұмысына барды. Алайда осы жерде мынадай бір сұрақ туады: Міржақып Дулатұлы 1902—1904 жылдары уездің қай мектебінде мұғалім болып істеді? Бұл сұраққа М. Дулатұлының басылымдарда жарық көрген материалдары жауап бермейді. Жанама дереккөздеріне жүгінуге тура келді. Бұл кезеңдегі екі жыл Міржақыптың өмірі үшін үлкен мерзімге тең еді. Бұл есею жылдары ғана емес, оның дүниетаным негіздерінің қалыптасу кезеңі де болды.

	Төңкеріске дейінгі басылымдар арасынан Торғай облысының ауылдық орыс-қазақ мектептері туралы ережені таптық, онда былай делінген:

	§1. Ауыл мектептері Торғай облысында білім беруді барынша кеңінен тарату және оның жылдық шығынын төмендету мақсатында ашылады.

	§2. Ауыл мектептері өздеріне жақын орналасқан болыстық немесе екі сыныптық орыс-қазақ мектептерінің бөлімшелері ретінде жұмыс істейді, сондықтан сол мектептердің басшылығы мен қамқорлығында болады, ол мектептер: а) өздеріне бағынышты ауыл мектептеріне бөлінген қаржыны жұмсайды, ауыл мектебі мұғалімі мен күзетшісіне айлық жалақысын береді, осы мектепке арналған пәтерақыны төлейді, оқу кітаптарымен, құрал-жабдықтармен, жазуға қажет заттармен, т.б. қамтамасыз етеді; ә) ауыл мектебіндегі оқу-тәрбие жұмысының барысына бақылау жүргізеді, қажет болған жағдайда мектеп инспекторының өкілеттігін пайдаланады; б) мектептер үшін жұмсалған қаржы шығыны жөнінде заңға сәйкес есеп беріп отырады.

	§3. Ауыл мектептері өзінің ішкі жағдайы бойынша, мүмкіндігіне қарай, қырғыздар тұрмысының жағдайына сәйкес келуі тиіс. Мектеп жабдықтарының көлемі қолапайсыз үлкен емес, көшіп-қонуға ыңғайлы: жиналмалы сынып тақтасы, 2 немесе 4 аласа (жазған кезде пайдаланатын) үстел, есепшоттар, киіз және оқу кітаптары мен жазу жабдықтары сақталатын сандық болуы тиіс.

	§4. Оқу жылы — екі каникул айы сәуір мен қыркүйектен басқа, бүкіл жыл бойына созылады. Сабақ қазан айынан сәуірге дейін (жалға алынған) жер үйде, мамырдан қыркүйекке дейін (бұл да жалға алынған) киіз үйде өтеді.

	§5. Ауыл мектептеріндегі оқу пәндерінің курсы мен бағдарламалары болыстық бір сыныпты мектептердің бірінші және екінші бөлімшелердікіне сәйкес келуі тиіс.

	§6. Ауыл мектебінің мұғалімі, мектеп инспекторының ұйғаруына қарай, жылына бір рет өзінің оқушыларын ауыл мектебі орналасқан ауданның мектеп жанындағы ерекше комиссияның сынағынан өткізуі тиіс, осы комиссияның ауыл мектебі оқушыларының үлгерім жетістігі жөнінде қанағаттанарлық пікірі болған жағдайда, оның мұғалімі мөлшерін әрқашан да оқу округі қамқоршылары анықтайтын, бір реткі ерекше сыйлық алуға қақысы бар.

	§7. Ауыл мектептерін ұстау үшін мыналар қажет:

	А. Жыл сайын: 1) мұғалімнің жалақысына —180 сом. Емтиханды қанағаттанарлық бағаға тапсырған әр оқушы үшін 5-тен 10 сомға дейін алуға қақылы; 2) пәтер жалдауға (қыста — жер үй, жазда — киіз үй) айына 5 сомнан — 60 сом; 3) күзетшінің жалақысына — 24 сом; 4) оқу кітаптары мен жазу жабдықтарына — 20 сом; 5) мектепті және оның оқушыларын көшіруге арналған ұсақ-түйек шығындарға — 40 сом. Жиыны — 324 сом.

	Ә. Бір реттік: мектептің ең алғашқы керек-жарағын алу үшін, атап айтқанда: 1) жиналмалы тақтаға — 2 сом; 2) жиналмалы үстелге — 2 сом; 3) оқу кітаптары мен жазу құрал-жабдықтарын сақтайтын сандыққа — 7 сом; 4) есепшотқа — 50 тиын; 5) 10 аршын киізге — 10 сом және; 6) жазуға арналған 4 аласа үстелге — 4 сом. Жиыны —25 сом 50 тиын.

	Ауыл мектебі туралы ережеге кейін кірістірілген қосымша:

	1) ауыл мектептеріндегі оқу ісін жақсы жолға қою үшін оны қандай да бір қадағалаушыға, екі сыныпты немесе болыстық мектептердің тәжірибелі мұғалімдерінің басшылығына бағынышты ету керек. Ол үшін ауыл мектептерінің мұғалімдерін белгілі бір мерзімге — қысқы және жазғы каникул кездерінде өздерінің болыстық немесе екі сыныпты мектептеріне шақыру ұсынылады; екі сыныпты және болыстық мектептердің меңгерушілеріне өздерінің аудандарындағы ауыл мектептерінде айына кемінде бір рет болу міндеттелсін (§2-ережесіне қосымша) және барып-келу жол шығындары үшін “Ауыл мектептеріне барып-келу” бабы бойынша сметаға сәйкес 40 сом төленсін (Орынбор оқу округі қамқоршысының Торғай облысы әскери губернаторына 1893 жылдың 29 желтоқсанында жолдаған №4606-қатынасы);

	2) ауыл мектептері өздері орналасқан қыстаудың атымен аталуы тиіс;

	3) Торғай облысының мектеп инспекторына өз қалауы бойынша ауыл мектебін ол тұрған болыстықтың ішіндегі бір орыннан екінші орынға ауыстыру құқығы берілсін;

	4) ауыл мектептерінің апта ішіндегі демалыс күні болып мұғалімі қырғыз мектептерде жұма, ал мұғалімі орыс мектептерде жексенбі белгіленсін, сонымен қатар екі жағдайда да патшалық мереке күндері демалыс болып саналады;

	5) ауыл мектептері мұғалімдерінің жалақысы 1896 жылдан бастап жылына 240 сомға дейін өсуі мүмкін деп танылады;

	6) әрбір ауыл мектебі үшін жергілікті қырғыздардан құрметті бақылаушының болуы қарастырылған. Бұл адамдарды сайлау тәртібі және олардың құқықтары мен міндеттері осы “Ереженің” қосымшасымен анықталады.



	Әртүрлі деректердің арасынан мүлде күтпеген мәлімет табылды. Анықтамалықтардың бірінен Торғай уезі бойынша 1903 жылғы барлық ауыл мектептерінің тізімі шықты, олар мыналар:

	• Қарақоға мектебі (Қарақоға болысы, №5-ауылында), мұғалімі — Жақсылық Толыбаев. Орынбор Қазақ мұғалімдер мектебін бітірген;

	• Қосағал (Шұбалаң болысы, №1-ауылында), мұғалімі — Мұхан Тохтабаев. Орынбор Қазақ мұғалімдер мектебін бітірген;

	• Күздік (Шұбалаң болысының №3-ауылында), мұғалімі — Илларион Прохоров, қызметі мен лауазымында 1900 жылдан, Қостанай Педагогикалық сыныбын бітірген;

	• Наурызым (Наурызым болысының №1-ауылында), мұғалімі — Василий Токарев, қызметі мен лауазымында 1899 жылдан, Торғай орыс-қазақ екі сыныпты училищесін бітірген;

	• Сужорға (Шұбалаң болысының №1-ауылында), мұғалімі — Салих Бабин, қызметі мен лауазымында 1891 жылдан, Орынбор Қазақ мұғалімдер мектебін бітірген;

	• Тосын (Тосын болысының №6-ауылынан), мұғалімі — Иосиф Горбачев, қызметі мен лауазымында 1901 жылдан, Қостанай Педагогикалық сыныбын бітірген;

	• Есенбаев мектебі (Тосын болысының №9-ауылында), мұғалімі — Арсений Жутов, қызметi мен лауазымында 1902 жылдан, Қостанай Педагогикалық сыныбын бiтiрген;

	• Қайдауыл мектебi (Қайдауыл болысының №3-ауылында), мұғалiмi — Мiржақып Дулатұлы, қызметi мен лауазымында 1902 жылдан, Қостанай Педагогикалық сыныбын бітірген.

	Тоқта! Тоқта! Тоқта! Кідіріп, қайтадан оқу керек — Можакуп Дулатов. Дұрыс — 1902 жылы Қостанай Педагогикалық сыныбын бітірген. Есімдері бірдей, фамилиялас екі адамның екеуі де бір ғана Педагогикалық сыныпты бітіруі мүмкін емес. Ал Міржақыптың есіміндегі “о” әрпі — жазуда кеткен қате. Демек, бұл — сәттілік алдан шықты деген сөз. Торғай облысының 1904 жылғы мекенжай-күнтізбесінде бұл жоқ. Онда, тіпті, болыстық мектептер жөнінде мәлімет берілмеген.

	Және Торғай облысының 1905 жылғы мекенжай-күнтізбесінде де ауыл мектептері туралы ешбір дерек жоқ, тек 1910 жыл ғана бар, бірақ мұның маған керегі жоқ.

	Сонымен, міне, мәселе қайда — Міржақып Дулатұлы, Қайдауыл болысы. Бұл енді түсінікті.

	Одан әрі қарай Торғай уезі ауылдық мектептерінің 1903 жылғы тізімін оқимын:

	• Майқара мектебі (Майқара болысының №4-ауылында), мұғалімі — Сыздық Бабин, қызметі мен лауазымында 1898 жылдан, Орынбор Қазақ мұғалімдер мектебін бітірген. Сірә да, бұл Торғай орыс-қазақ училищесінің бұрынғы мұғалімі Салих Бабиннің ұлы болу керек;

	• Сарыторғай (Сарыторғай болысының №8-ауылында), мұғалімі — Сали Сыздықов, қызметі мен лауазымында 1900 жылдан, Қостанай Педагогикалық сыныбын бiтiрген.

	• Тұрлыбаев мектебі (Тосын болысының №5-ауылында), мұғалімі — Ерназар Көбеков;

	• Есмырза мектебі (Майқара болысының №3-ауылында), мұғалімі — Өтеміс Оразбаев, қызметі мен лауазымында 1900 жылдан, Қостанай Педагогикалық сыныбын бітірген;

	• Есмұратов мектебі (Майқара болысының №4-ауылында), мұғалімі — Хұсайын Әбенов;

	• Бектасов мектебі (Шұбалаң болысының №6-ауылында), мұғалімі — Хаббас Төлебаев, қызметі мен лауазымында 1901 жылдан, Қостанай Педагогикалық сыныбын бітірген;

	• Ағанасов мектебі (Шұбалаң болысының №2-ауылында), мұғалімі Байсумпал Валиев, қызметте 1900 жылдан, лауазымында 1901 жылдан, Орынбор қазақ мұғалімдер мектебін бітірген.

	Демек, Торғай уезінде облыстық оқу әкімшілігінің басшылығымен жұмыс істейтін он алты ауыл мектебі болған. Алайда бұлардан басқа тағы да Қараторғай болыстық мектебі болды, меңгерушісі — Әбен Тастеміров, қызметі мен лауазымында 1901 жылдан, Орынбор Қазақ мұғалімдер мектебін бітірген, мұғалімі — Ермолай Рожкин, қызметі мен лауазымында 1899 жылдан, Қостанай педагогикалық сыныбын бітірген.

	1915 жылы Торғай уезінде 31 ауыл мектебі болды.

	Ақыр аяғында менің көңілім жай тапты: Міржақып Дулатұлы, Қайдауыл болысы, №3-ауыл — болыстық басқарма. Мектеп пен болыс басқармасы неліктен бір ауылда екені түсінікті. Әкімшілік жағынан мектепке болыс басқарушысы жауапты болды, көпшілігі бұл үшін сыйлық пен губернаторлардың жазбаша алғысын алды. Бұл туралы “Торғай облыстық ведомствосында” жазды.

	Қайдауыл болысының басқарушылары туралы деректерді табу басқаларына қарағанда онша қиынға түскен жоқ, бірақ Торғайдан емес, Санкт-Петербургтегі Ресей ұлттық кітапханасынан табылды. Онда төңкеріске дейінгі жалпы сипаттағы әрекеттер мен ведомстволық баспа өнімдері басқа қай жердегіден болса да тәуір сақталған.

	Қайдауыл болысының басқарушысы Досмұхамед Дәненов, кандидаты (орынбасары) — Тай Маймақов, ауылдардың би-халық судьялары: №1-ауылда — Жиембай Көшеков; №2-ауыл да — Үмбет Тоқсанбаев; №3-ауылда — Көшімбек Балықов;

	№4-ауылда — Иса Көтібаров; №5-ауылда — Тілеубай Күнтуғанов, №6-ауылда — Оспан Жанкин; №7-ауылда — Ораз Сиырбаев, №8-ауылда — Нұрпейіс Өмірбаев болды.

	Мінеки, мәселе қайда. Осы үшінші ауылда Міржақып, Досмұхамед Дәненовпен бірге жаңа мұғалімнің тұрмыстық жағдайын жақсартумен шұғылданған Көшімбек Балықов ақсақалға барып жолықты. Бұл екі адамның да бозбала-мұғалімге бірден көңілдері толды. Бұған әрқайсысы өздерінше себеп тапты.

	№3-әкімшілік ауыл — Терісбұтақ өзенін жағалай қоныстанған көпүйлі қыстау. Бұл — Аққияқ, Итмұрынды, Қарашығырлы, Сарқамыс, Ашақон, Тобылғылысай, Бестамақ, Болат, Сарбет, Қызылжар қоныстарының ұзын-шұбақ қатары еді. Кейбір ауылдар: Тұяқбай, Көкпектісай, Бесқұдық — құдықтарға жақын орналасқан. Терісбұтақ өзенінің бойында көпшілігінің жайылымдары болды.

	Болыста 957 адам тұрды, олардың 34-і жалдамалы жұмыскерлер, 31 адам кәсіппен шұғылданды. 1806 жылқы, 120 сиыр, 1120 түйе, 4229 қой болды. Шаруашылық ауылдың ауыл ағалары — Қатымбек Балықов, Шүлен Сандыбаев, Жұмабек Құндызбаев, Былбыл Қожабаев, Нұрман Өзенов, Баймағамбет Қабылов, Өмірзақ Темірбеков болды.

	Бірінші ауылда шашыраңқы орналасқан 19 ауыл — Жоса, Жылыкөл, Қарақыр, Кішкенеқопа, Бұланты, Ащылы, Ақсай, Ұзынбидайық, Сүре, Торыкөлқопа, Қосбидайық және басқа қыстаулар болды. Олар су көздерінің — дала өзендері Жоса, Бұланты, Қурайлының маңайында орналасты.

	Екінші ауыл Шығырлы және Жыланшық өзендерінің ту сыртында орналасқан Қараадыр, Серік, Қара-Тунесук, Ақтөбе, Аққияқ, Қарашын, Жаманкөл, Зарадыр, Сарылық, Қызылжар, Жарсуат, Түйемойнақ, Сартүбек, Бала Құсмұрын, Жүндібай, Қаратас, Әулиетас, Құйған, Сарсап, Тентексай, Ақтам, Бестөбе, Желбидайық қоныстарынан құралды.

	Төртінші ауыл — бұл Дулығалы, Қойлыбай-Кеңқияқ, Қызылжар, Атакөл, Жиделі қыстаулары болды, мұның үстіне кейбір қыстаулар бірнеше киіз үй-қыстаулардан тұрды. Бұл қыстаулар Дулығалы, Қойлыбай, Жиделісай өзендерінің жағасында орналасты. Ауыл ақсақалдары Есмасын Кендебаев, Байтемір Сармурзин, Әбурайым Бейсембаев, Құлан Оңғаров, Ташмағамбет Сүгірбаевтар болды. Оларда Қойлыбайда, Ащылыда, Дулығалы мен Қойлыбайдың ортасында қолдан суарылмайтын ескі аңыздар болды. Тұрғындары — 116 адам; 2895 жылқысы болды. Жұмысқа басқа жерлерден 59 адам батырақ жалдады, 130 шаруашылық шөп дайындады, өздері 11 803 шөмеле үйіп, 888 шөмелені сатып алды.

	Бесінші ауылда Жоса, Шолақ, Сүре, Қайдауыл, Қарғалы өзендері Сарыайғыр көлінің жағалауларына орналасқан Төбеқон, Бостан-Қарасу, Сарыайғыр-Қопа, Жоса, Қари-қон, Мұртты Шалақ, Тұмсық шың, Төс күйген, Көкпек-қон, Сүре, Қарғалы, Тоқболат қыстаулары болды. Тұрғындары — 861 адам, жалданғандар — 93 адам, жылқылары — 833, сиырлары — 391, түйелері — 890, қой — 6147. 10800 шөмеле шөп шабылып, 2625 шөмеле сатып алынған. Мұнда өңделген суармалы аңыздар болды. Ауыл ақсақалдары: Исмайыл Қожыров, Ақжігіт Бұхарбаев, Жамбылшы Миенбаев, Исхат Шакиров, Жанжігіт Байбеков, Амангелді Төлебаев, Байжан Жанқұлов.

	Алтыншы әкімшілік ауыл Қарғалы, Қайдауыл өзендері мен Қопа, Алакөл көлдерінің маңында орналасқан Қасқақопа, Белдеу, Шұңқырма, Телет, Қоға, Алакөл, Ақмамық, Кеңсуал, Кішкенеқопа, Сәтбек, Сарлық, Қайдауыл, Қарашағырлы, Алагер, Дән-сары, Жарыс, Қамқасты, Терекеңсай, Қарсаққырған, Сарғорақ, Қосқопа, Екі-ата қыстауларының аумағын алып жатыр. Тұрғындары — 883 адам; жылқысы — 739. Ақсақалдары: Қуан Секебаев, Исмаил Байжанов, Мәмбет Байбатширов, Исабек Сәрсенбаев, Сарқыт Бөгенбаев, Қашақ Садықбаев, Әлижаппар Еслеухамедов, Ахмет Батырбеков.

	Жетінші әкімшілік ауыл Шұқыркөл көлі мен Бұланты, Ащысу, Талдысай өзендері жағасында орналасқан: Үлкенкиік, Бұланты, Әлібай, Өтебай-Тотай, Құлтасжар, Сұртас, Қоянқарт, Көктал қыстауларының аумағын қамтыды.

	Сегізінші әкімшілік ауыл — Дөңқұз, Текебай, Кежембай, Итақ-Жарық, Қоға, Сартөбе, Сарыбидайық, Бозшагүл, Дән сары, Кемпірбидайық, Аманкөл, Қамысақ, Буылдықты қыстаулары. Тұрғын саны — 1034 адам, жылқысы — 15999, сиыры — 1223, түйесі — 420, қойлары — 5595. Шабылған шөп — 55 285 кішкене шөмеле. Ауыл ақсақалдары: Нұрпейіс Өмірбеков, Сүлеймен Үкібаев, Башығұл Елтоқов, Жұғыныс Бөрібаев, Нұрғожа Қойшыбаев, Бірімжан Бектұров.

	Тоғызыншы ауыл Жоса, Сүре, Қияқты өзендерінің жағасына орналасты. Бұл — Асамбай-қон, Жералы-қон, Борлы-қон, Қараторғай, Көкүлен, Ырғамқопа қоныстары. Ақсақалдары: Мақаш Ерманбетов, Досан Шамбаев, Қазбек Бабасов, Жаппасбай Тынымбаев.

	Оныншы әкімшілік ауыл ақсақалдары: Жорға Бүргенов, Жанғабыл Жақсыбаев, Бисен Қанашев, Дабыл Құлыбеков, Құламбай Адыров. Бұл ауыл Жұмеке өзені бойында орналасты. Барлық ауылдар 15—50 шақырымдық жазғы қоныстарына көшіп барды. Тұрғындары —543 адам, жылқысы — 1880, сиыры — 930, түйесі — 339, қойы — 6583 бас.

	Он бірінші әкімшілік ауыл. Шаруашылық ауылдардың ақсақалдары: Құрымбет Ерубаев, Бозыбай Қоранбаев, Әбен Кешебаев, Ахмет Игісінов, Бекжан Жантасов, Көшек Тишимов, Исабай Өтесов. Қыстаулары Терісбұтақ, Ортажайлау өзендері мен Майдантал көлінің жағасында орналасты. Тұрғындары — 1066 адам, жылқысы — 577, сиыры — 1539, түйесі — 1407, қойы — 13 835 бас.

	Бүкіл Қайдауыл болысы бойынша жалпы статистикалық мәліметтер сақталған: тұрғын саны — 10606 адам, 5 қанаттан кемі — 1000 киіз үй, 5-6 қанатты — 803, 6 қанаттан жоғары — 12 киіз үй; жұмысшы жалдайтындар саны — 408 отбасы, жыл бойы жұмыскер жалдайтындар — 169 отбасы, кәсіппен шұғылданатындар — 410 отбасы, 544 адам. Барлық мал саны — 6498 бас, 181-182 десятина жерге егін егеді; жай темір соқа саны — 191; астық өсіретіндер — 202 адам. Шөп шабумен шұғылданатындар — 220 шаруашылық, шабылған шалғын шөп — 221 шөмеле, қыр шөбі — 223 шөмеле, 224 шаруашылық 225 шөмеле шөп сатып алған.

	Бұл цифрлар қазақ даласының түкпірінде жатқан, Торғай мен Атбасардан оңтүстікке қарай 350—550 шақырым қашықтықтағы қазақ қоғамының экономикалық жағдайын көз алдыға елестетеді. 2000 киіз үйлік тұрғындардың 224 шаруашылығы, тары егетін жерді өңдеуге жарамды 190 ағаш соқасы және 191 темір соқасы болды. Осындай жағдайда қазақ қауымы табиғи жағдайларға тиімді түрде бейімделе білді. Кеңейтілген үдемелі өндіріс туралы айтудың өзi орынсыз.

	Қазақтар шаруашылығының мейлінше тиімді жолға қойылғандығы, жұттар мен басқа да табиғи апаттардан кейін шаруашылықты қалпына келтіру қабілетінің зорлығы туралы өз кезінде халықшыл-зерттеуші К.А.Вернер айтқан болатын. Алайда бұл қазақ шаруашылығының да, қазақ қоғамының да тоқырау шеңберінде қалып қоюына алып келді. Қоғам дамуы экономикамен тығыз байланысты.

	Ресей империясының құрамында бола отырып, Қазақстан Оралмен, Өзбекстанмен, Поволжьемен, Сібірмен аймақаралық тартысқа түсті. Бірақ қазақ шаруашылықтары бәсекеге қабілетсіз болып шықты. Сапаға емес, сан жағынан көбеюге негізделген қазақтың экстенсивті мал шаруашылығы таңғаларлық жағдайда өмір сүруге бейімделді. Тарихи дәстүр мен табиғигеографиялық жағдайдың күшімен осылай қалыптасты. Алайда қазақ халқының негізгі көршілері ХХ ғасырдың басында көшпелі емес халықтар болды. Және мұның өзіне ең болмағанда сол Қостанай уезімен бәсекеге қабілетті болуды талап етті. Міржақып мұны терең сезінді және ішінара талдау жасап та көрді.

	Осыған орай, Міржақып Дулатұлы былай деп жазды: “Біздің қазақтардың барлығы да, аздаған сауаттылары мен саналы тобынан басқалары халыққа пайдалы іспен шұғылдануды білмейді. Мұның себебі — біздің сауаттыларымыздың саны теңіздің бетіне тамған жаңбыр тамшыларындай ғана екендігінде. Біздің халқымыз отырықшы емес көшпенді, сондықтан да шашыраңқы өмір сүреді, дүниеде не болып жатқанын білерліктей біздің өз тілімізде газетіміз жоқ, ал біздің татар туысқандарымыз шығаратын газеттерді оқи алмаймыз, өйткені сауатсыздығымыздан олардың тілін нашар түсінеміз, міне, сондықтан да Жаратқанның жарық дүниесінде не болып жатқанынан бейхабар біздің қазақтар дүние сарайының қараңғы бір бұрышына лақтырылып тасталынған және барлық уақытын ұйқы құшағында өткізіп жатқан тірі жанның күйін кешуде” (“Оян, қазақ!” Алғы сөз)3.

	Осы жерде және бұдан былай да М.Дулатұлының сөздерінен келтірілген үзінділер оның “Оян, қазақ!” кітабының цензор тарапынан жасалған орысша тәржімесінен алынды. Қазіргі оқырманды бұл сөздер өзінің стилімен, ой өрнегімен таңғалдыруы мүмкін. Бірақ бұл жерде бірден айту керек, автор орысқа да, қазаққа да қолпаш сөздер айтуды ойлап отырған жоқ. Оның берген бағасы қатаң, кейбір ретте қарама-қайшы да. Алайда бұл өз халқының тағдыры үшін алаңдаушылықтан, жанашырлықтан туған сөздер еді.

	Мәселе мынада, Қайдауыл мектебінің ашылған күнінен бастап 1902 жылға дейін онда Николай Подолинский мұғалім болып істеді. Болыстықтың үлкен аумағында орналасқан көптеген қыстаулардың ортасында мұғалім және болыстықтың хат жүргізушісі жалғыз орыс тұрғын еді. Мектептің өзі және мұғалім көп әурешілік тудырды. Мектепті кеңейту, тазалықты қадағалау, оқулықтармен қамтамасыз ету қажет болды. Николай Подолинскийдің өзінің жұмысында да көп нәрсе ойдағыдай болмады — қазақ тілін нашар білуі оқушыларға оқу материалын түсіндіруге мүмкіндік бермеді. Оқушылардың бір бөлігі мектепке дейін мектебеде оқыды. Өз кезегінде шеттегі мектебелердің молдалары ауыл мектептеріне сенбестікпен қарады. Болыстағы кейбір ауыл билері мұсылмандық білім беруді жақтады. Олардың қайсыбірі болыс басқарушысының орнын алуға ұмтылды. Осыған бола әрбір үш жыл сайын тартысталас жүріп жатты.

	Ауыл мектебінің беделін көтеру үшін терезесі мен пеші бар арнаулы үй салынды. Қыста онда от жағылды. Оқушылар ауыл старшындары мен билерінің балалары еді. Оқушылар саны жөнінен бұл шағын мектеп болды.

	Айталық, 1898 жылы Қайдауыл мектебінде он екі оқушы оқығаны белгілі. Бұл жерде оқушылар саны белгілі бір дәрежеде мұғалімнің беделіне байланысты екені де есте болуы керек. Би, старшина, молдалармен қатар Міржақып Дулатұлы болыстықтың беделді адамдарының санатына кірді. Ол тек мұғалім ғана емес, ауыл өмірін, қазақ халқының дәстүрін, әдетғұрып нормаларын білетін адам болды. Одан белгілі адамдардың да, кедейлердің де балалары оқыды. Осы тұрғыдан ол молдамен бірдей жеңілдікті пайдаланды — балаларды оқытқаны үшін заттай, көбінше қоймен төлейді, ал бұл мұғалімнің еңбекақысына айтарлықтай демеу еді. Әрине, мектептегі оқушылар саны да Николай Подолинскийдің кезіндегіге қарағанда көбірек болды. Бұл туралы кейінірек айтамыз.

	Жергілікті тұрғындар мектепте ана тілі, Құран, тарих негіздері, ислам тарихы, география, математика, медицина негіздерінің оқытылуына қол жеткізді.

	Міржақып мектептен онша алыс емес үйде, мектепте күзетші мен от жағушының міндетін атқаратын қарттың отбасында тұрды. Бұлар ақкөңіл де қамқор адамдар еді. Олардың жиырма шақты қой, жылқысы болды. Мұғалім жатын бөлме және ішкен тамағы үшін төлеп тұрды.

	Сарықопадағы Асқарға бару үшін болыс басқарушы Досмұхамед Дәненов ат беретін. Күзде Міржақып үйіне екі рет барып қайтты, қыстыгүні жол жүру қауіпті еді. Жол бойы қасқырлар толып жүрді. Ауыл маңайын қар басып жатты.

	1901 жылы Торғай облысында жиырма үш мың бас мал — жылқы, қой, түйе, сиыр қасқырға жем болған. Әрине, қасқырларды да қолдан келгенінше атып, қырды. Сол жылы облыста 841 жыртқыш жойылды. Тек Қайдауыл болысында ғана 133 қасқыр өлтірілді.

	Болыс басқарушы Досмұхамед Дәненов алғашында мұғаліммен сақтық тұрғыдан қарым-қатынас жасасты. Әйтсе де бірнеше ай бірге жұмыс істегеннен кейін, ол жаңа мұғалімнің келгеніне ризашылықпен қарай бастады.

	Қыркүйектің соңында Міржақып Сарықопадағы ағасының үйінен келіп, бірінші қазаннан оқу жылын бастап кетті. Бұл кезде барлық ауылдар қыстауларына оралған болатын. Оқушылар отбасы бойынша орналасып, сабақ басталды.

	Оқушыларға мұғалім барлық жағынан: қатаң талапшылдығы да, тарих, жануарлар, қасқырлар туралы айтқан әңгімелері де ұнады, Ұлытау жөнінде, қазақ ақыны Абай Құнанбаев туралы айтқандары өте қызықты болды. Әсіресе Қара теңіз, Арабия, Мекке мен Медине туралы әңгімелеріне балалар аузын ашып қалды. Көпшілігі осы жерлердің бәрінде Міржақып ағайдың өзі болды деп ойлағаны сөзсіз.

	Қара теңіз, Арабия туралы Міржақып Меккеге қажылыққа барып келген адамдардан талай рет естіген. Мұндай адамдарды кездестіру қиын емес еді, тек 1902 жылы ғана Торғай облысынан 185 адам қажылыққа барып келді.

	Мектеп ісі бойынша Міржақып Дулатұлының Торғайдағы Төлеген Медетовте болуына тура келді, өйткені ол тек Торғайда ғана емес, бүкіл уездегі мұғалім-инспектор болатын. Міржақып басқа да мұғалімдермен, болыс басқарушылармен, билермен кездесіп тұрды, олар туралы төмендегідей деректер сақталған:

	• Болыс басқарушылары мен халық судьялары, Тосын болысы: басқарушы Дәуренбек Бірімжанов (1910 ж. қайтыс болған), кандидат Назарбек Бектемісов; халық судьялары: №1-ауыл — Қали Қайпенов; №2-ауыл — Сатай Тулақов, №3-ауыл— Ержан Қазыбеков, №4-ауыл — Жиембай Жанбатыров, №5-ауыл — Ташмұхамед Көбеков, №6-ауыл — Талқамбай Бекжанов, №7-ауыл — Нұрмағамбет Досанов, №8-ауыл — Асан Әжібаев, №9-ауыл — Ыдырыс Бейсенов, №10-ауыл — Ерден Төлегенов, №11-ауыл — Шалабай Тілегенов.

	• Қараторғай болысы — басқарушы Жұмабай Баймұратов, кандидат Смайыл Жамансарин; Қарақоға болысы — басқарушы Бекмұхамед Көтібаров, кандидат Мирғали Қазанов; Шұбалаң болысы — басқарушы Смағұл Төкин, кандидат Ишан Жанатаев; Сарыторғай болысы — басқарушы Юсуп Шоңов, кандидат Тамиғұл Байгелев.

	• Сарықопа болысы — басқарушылыққа кандидат Накин Тілеулин; халық судьялары: №1-ауыл — Аққошқар Бисеев, №2ауыл — Батырболат Илегенев, №3-ауыл — Нарбай Қыдырәлин, №4-ауыл — Сарбек Туртулов, №5-ауыл — Ыбырай Төребаев, №6-ауыл — Бижан Муйкин, №7-ауыл — Түркебай Қырджин.

	• Майқара болысы — басқарушы Әбдірахим Иманқұлов, кандидат Бермұхамед Қарымбаев; Бірінші Наурызым болысы — басқарушы Шәке Қазыбаев, кандидат Айружа Сандыбаев; Екінші Наурызым болысы — басқарушылыққа кандидат Баймұрат Ағанасов; халық судьялары: №1-ауыл — Ысқақ Боқаев, №92-ауыл — Жабағы Аманжолов, №3-ауыл — Құлмұхамед Тілеубаев, №4-ауыл — Ескелді Сығыров, №5-ауыл — Баймұхаммед Қонақов, №6-ауыл — Байтұрсын Шүрегеев, №7-ауыл — Асан Айқадамов, №8-ауыл — Қалқай Жаманқұлов, №9-ауыл — Жаңбыршы Қосанов.

	Қайдауыл болысы Түркістаннан Троицкіге апаратын көне керуен жолында орналасқан. Оның үстіне, керуен жолы Қаратау жоталары арқылы екі асудан өтіп, содан кейін Сарысу өзенін бойлап, Жетісуға, Ертіске, одан Нұра өзенінің жоғарғы сағасына жетеді. Жол Сарысу арқылы Петропавлдан Ақмола, Қорғалжын арқылы Түркістанға апарады. Бұл арадан қыр өзендері — Қалмаққырған, Бұланты, Миюр өтеді. Міржақып қайдауылдық ақсақалдардан Бұланты өзенінде қазақтардың жоңғарлармен шайқасы болғанын естіген. Мұндай әңгімелер оның көне тарихқа, қазақтардың өткен өміріне деген қызығушылығын оятты. Көргендері мен естігендерінен түйген ойлары өлең жолдары болып, қағаз бетіне көшті.

	М. Дулатұлы 1913 жылы белгілі қазақ журналисі болған кезінде, өзінің әдеби қызметінің бастапқы кезеңі туралы: “1902 жылдан қазақ ауылында мұғалімдік қызмет атқара жүріп, мен бос уақыттарымды білімімді көтеруге арнадым. Кейде өлең жазатынмын, бірақ бұған ешқандай мән берген жоқпын”, — деп жазды.

	Мектептегі жұмыс та Міржақыпты баурап алды. Негізінен, 15—18 жастардағы жасөспірімдер оқыды. Сабақты тез меңгеріп кетті. Олар үшін мұғалім ересек жолдас секілді болды. Қыста мектеп қысқы қоныста, жазда жайлауда жұмыс істеді. Каникулдар сәуір мен қыркүйекте болды. Бұл уақытта Міржақып Қызбелге, Торғайға, Қостанайға баратын. Қайтарында кітаптар, журналдар мен газеттер сатып алатын. Өзінің оқушыларына Міржақып: “Қозғалыссыз жатқаннан қандай пайда бар, ақпай жатқан сарқынды су да суалып кетпей ме. Ақыл жимай, құр жүргеннен де пайда жоқ”, — дейтін.

	Міржақып Дулатұлы оқушыларының білімін оқу бағдарламасы бойынша ғана көтеріп қоймай, олардың жалпы дүниетанымын кеңейтуге де үлкен мән берді. Бұл тек оқу құралдарын күтіп ұстауға тәрбиелеу ғана емес, сонымен бірге жалпы кітапқа, журналдар мен газеттерге деген қызығушылығын ояту еді. Біртіндеп сыныпқа өзінің оқыған кiтаптарын, журналдарын әкеліп, үзінділерді дауыстап оқыды немесе әр алуан ақындардың өлеңдері мен жазушылардың әңгімелерін тақпақтап, мәнерлеп жатқа айтты.

	Әсіресе Абайдың өлеңдерін есте қаларлықтай ерекше ырғақпен оқитын.

	1903 жылы Міржақып Қостанайда, екі рет Торғайда, бірнеше мәрте Сарықопа ауылында болды. Біртіндеп қарым-қатынас шеңбері кеңейіп, таныстары мен пікірлес адамдары көбейді. Торғайда оның таныстары кездесіп, пікір алысқан адамдары көп болды. Торғай қаласында тұрған адамдар: Ақтамановтар — Шаян, Шаңгерей, Сафар, Қалялетдин, Абдулғани Абдуллатыпов, Ғизатулла Ғизатуллин, Зиғанша Ғұбайдуллин, Ибатулла Ғизатуллин, Ғалиасқар Ғафаров, Альшаф Ғұмаров, А.И.Добросмыслов — ветеринар, А.Г.Дьяконов — қызметші, В.Д.Домачев — қызметші, Денисовтер — саудагерлер Е.Е.Егоров, И.З. Жуков, И.В.Иванов — қызметші, Мұхаметжан Искандеров, В.И.Искаков — саудагер, П.А.Кавка, Ф.С.Костылев — қызметші, С.А. Костылев, И.И.Костылев, М.П.Костылева, Г.Л. Латыфов, Сабыржан Мүліков, Қайдар Шағиахметович Мүліков, Н.Ф.Новокшанов — көпес, Ф.М. Никитин, А.Е. Обухов — қызметші, Ф.П.Опарин — қызметші, Н.В.Прозоров — қызметші, Г.М.Суворов — қызметші, Н.В.Синягин, И.Т.Сметанин, И.М.Сирошенков, Фатих Садықович Садықов, Е.М.Трубчикова — қызметші, И.С.Тихонов, Е.Н.Ткачев, Фазылжан Хайретдинов, Хакімжан Хабибуллин, Николай Никифорович Шишков, Екатерина Карловна Шишкова, Ақтамасовтар — Ахметкерей және Сұлтанкерей, Аухадит Вахитов, Вахит Ғалиакперов, Максуштан Есмурзин, Фаизрахман Мүліков, Хабибулла Насабуллин, Магсумжан Назамутдинов, Фаляхутдин Сатрединов, Газазулла Сафиуллин, Мұхаметша Ибраимов, Ахметулла Ахтямов, Ғұбайдулла Галиуллин, Мүбаракша Зайнутдинов, В.А.Костылев, М.П.Кузьмин, В.А.Токарев, А.Л.Токарев, И.П. Кузьмин — торғайлық II гильдиялық көпес, мал дәрігері Николай Штанге, әскери лазарет дәрігері А.И. Диунович, Торғай уезі бірінші телімінің дәрігері Анесветор Георгиевич Дьяконов, К. Иванов, көпес Мұхаммед Каримов, қызметші Гаврил Суворов, Торғай уезі екінші телімінің мал дәрігері А.И. Добровольский, қазандық мещан З.Ғ. Ғубайдуллин, М.Лисин, Н.Иванов, А.Чернышев, Г. Суворов, Е.Егоров, Н.Шишков, Мұхаметжан Мұхаметжанович Хабибуллин — жоғарғы-уралдық мещан және басқа да көптеген адамдар.

	Торғай тұрғындарының негізгі бөлігін Орталық Ресейден келгендер құрады. Татарлар мен башқұрттар мұнда Қазан, Орынбор және Урал губернияларынан көшіп келді. Олардың ішінде Фатых Садықович Садықовты, Сабыржан және Қайдар Мүліковтерді, Мұхаммед Каримовті айрықша атауға болады. Орынборда, Петропавлда, Уфада олардың туысқандары болды. Олар Орынбор, Қазан, Уфадағы баспаханалардың қожайындарымен туысқандық байланыста болды. Марқұм Әлмұхамед Сейдалиннің інісі Тілеумұхамед Сейдалин уақыт тауып немесе қызмет бабымен Торғайда туыстарында болып тұрды.

	Мемлекеттік Думаның депутатын сайлау науқанына қатысушылар арқылы жергілікті өкілдік пен болыстық өзін-өзі басқарудың, әкімшілік ауылдардың әртүрлі лауазымдарына сайланғандар Торғай уезіндегі белгілі адамдар болып саналды. Олар:

	• Шұбалаң болысынан — Бекболат Күшінеев, 64 жаста, бұрынғы би, старшина, сауатты мұсылман; Сары Кешубаев — 60 жаста, малшы; Мағауия Мышкалов — 30 жаста, малшы.

	• Қарақоға болысынан: № 1-ауыл — Оспан Табаев, 46 жаста;

	Ж.Жағабайлин 38 жаста; №3-ауыл — Сырым Өтебаев, 67 жаста;

	№6-ауыл — Ильган Жалтөбетов, 63 жаста; №2-ауыл — Смайыл Есембаев, 52 жаста.

	• Қараторғай болысының басқарушысы — И.Жамансарин, сайлаушылар: Құлық Басырғарин — би; Көтенбай Сандыбаев — би; Доспан Байғабылов.

	• Тосын болысы — басқарушы Ж. Дәуренбеков; сайлаушылар:

	Ахмет Бірімжанов, 36 жаста, Қазан университетін бітірген, Ақтөбе уезі екінші телімінің бұрынғы бітістіруші соты; Ишан Шукаманов 60 жаста, құрметті ақсақал.

	• Сарықопа болысы: болыс басқарушысы — Белгібаев, одан соң Алпысбай Жылқайдаров; сайланушылар: Смаил Ниязбеков қазақша сауатты, Баймырза Бекбаев, Асқар Дулатұлы қазақша сауатты.

	• Сарықопа болысының болыстық сайлаушылары (1905— 1908 жж.): Бөжен Көбеталов, Алпысбай Жылқайдаров, Тоққожа Қошақов, Нұрмұхамед Сажынбаев, Блимұхаммед Качалинов, Өтен Бекбукин, Манкойке Ихласов, Оспан Тобылбаев, Аманқұл Қалдыбаев (сауатты), Бектен Бүркітов, Сүйінші Шанбаев, Ихубай Тайгин, Қайшыбай Түсіпшин, Райс Маматов, Есенғұл Барсанбаев, Доске Тобылдиев, Қадыр Ералиев, Құмалғы Сүйіндіков, Күшікбай Байрашев, Қуанышжан Шақшақбаев, Құлыбай Ақшақаров, Есенғазы Түсіпин, Есембек Кухранов, Досман Тоқтасов, Асан Дүйсенбаев, Бекжан Сабысбаев (сауатты); Райымбек Тоспаев (сауатты).

	• Сарықопа болыстық құрамынан 1907 жылдың 17 қаңтарындағы облыстық съезге сайлаушылар:

	№1-ауыл — Смайыл Ниязбеков қырғызша сауатты, 45 жас. 1-Наурызым болысы: Байтөре Кегин, Түпшин Булатов.

	2- Наурызым болысы: Баймұрат Ағанасов (№1-ауыл), Жаманбай Бектұров (№8-ауыл).

	• Аққұм болысы: Рахмет Шағамбаев — №1-ауыл, қырғызша сауатты, 55 жас; Байділда Достанов — №4-ауыл, қырғызша сауатты, 38 жас; Айтуар Бұзаубаев, 37 жас, сауатсыз; Б. Көтібаров.

	• Қызылжыңғылды болысы — сайлаушылар: болыс К. Бекин, Бөлеген Айтбаев — №4-ауыл; Райымбек Жұбанышев, 39 жас — №2-ауыл.

	• Сарыторғай болысы — болыс Ю.Шоңов, сайлаушылар: Бірәлі Бектасов, Юсуп (Жүсіп) Шоңов.

	Сарықопа және Сарыторғай болысындағы бұл адамдардың көпшілігімен Міржақып Дулатұлы жақсы таныс болды, мұғалімдік жұмыстың екі жылында көп адаммен араласты, кейбіреулерімен туыстық қатынаста болды.

	М.Дулатұлы кейінірек ол да “Алаш” партиясының құрамына енген Сағындық Досжановпен де жақсы таныс болды. С.Досжановтың Абдулла есімді інісі болды, сірә, Міржақып оны да осы кездері білді.

	Әрине, Міржақып үшін ең жақын адамдар Асқар Дулатұлы қарым-қатынас жасасқан және өзінің әкесі Дулат Сансызбайды білген адамдар еді. Олардың ішінде Ишан Тілеуғабылов, Оразғали Асауов, Байқадам Қаралдин болды.

	Осы уезде туып-өскен Ишан Тілеуғабылов 1878 жылы Орынбор бекінісінің (Торғай) жанындағы қазақ мектебін бітіріп, одан кейін Торғай уездік басқармасында еркін жалдану негізінде хат жүргізуші болды, 1879 жылы қызметі үшін мақтау қағаз алды, 1880 жылы күміс медальмен марапатталады. 1893 жылы Торғай уездік басқармасына ауызша тілмаш болып қызметке қабылданды, 1903 жылы сол басқарманың жазбаша аудармашысы болып тағайындалды.

	Бірнеше жылдан кейін Ишан Тілеуғабылов Торғай уездік басқармасында жұмыс істеуін жалғастырды. Мұнда оның көркем қолтаңбасы жақсы танымал болды. Мұны растайтын мынадай құжат сақталған: “1908 жылы. Торғай облысы халық училищесінің директорына. Сіздің жоғары мәртебелі құзырыңызға хабарлаймын, мен олармен бірге №5613-құжат арқылы Торғай губернаторына Торғай екі сыныптық училищесін қалалық төрт сыныптыға өзгертіп, қайта құру жөнінде өтініш берілген №42-қалалық присутствия журналын ұсынамын. Қала бір реткі бір мың сом және қазірдің өзінде бөлінген 360 сомнан басқа, жылына 400 сомнан босатуға келісіп отыр. Хаттамалық жазбаға сәйкес Торғайда бірінші сыныптық мектептердің жоқ болуына байланысты, қайта құрылған қалалық училище ауылдық мектептерге қатысты аудандық училищенің қызметін атқаруы үшін оның 1-бөлімшесі болуын сұраймыз. Сонда қайта құрудан туындайтын қиыншылықтар болмайды.

	Қалалықтар атынан Сіздің жоғары мәртебеңіздің алдында осы істі жүзеге асыруыңызды өтінемін. Хат жүргізушінің атынан Тілеуғабылов”.

	Бұл кезде уездік басқармада істейтін Байқадам Қаралдин де Торғай уезінен еді. 1891 жылы 14 жасында ол Торғай училищесін бітірді. Училищеде ол білімді жоғары бағалауды, мәдениетті құрметтеуді үйренді, онда білімге құштарлық пайда болды. 1892 жылдың 5 қаңтарынан Б.Қаралдин Торғай уездік басқармасында писарь болып істей бастады, 1903 жылы мемлекеттік қызметке алынып, Торғай уездік басқармасында үшінші санатты кеңсе қызметшісі штатына қабылданды.

	Байқадам Қаралдин әкімшілік қызметтің шеңберінде қалып қойған жоқ. Сонымен бір қатарда ол мерзімдік басылым органдарымен қызметтес болды. Мәселен, 1902 жылдың 6 қаңтарында “Торғай газетінде” оның “Торғай уезіндегі егін шаруашылығы” деген мақаласы жарық көрді.

	Уездік басқармада М.Дулатұлы уезд бастығы Н.В.Одинцовпен және оның орынбасары М.Н.Аристовпен танысты. Ал Б.Қаралдинмен бірден тіл табысып кетті. 1905 жылдың мамырында Қаралдин 1901 жылы “Қыр-хан” мекенінде қар суын ұстауға арналған тоспа құрылысын ұйымдастырған еңбегі бағаланып, “Адалдығы үшін” (“За усердие”) медалімен марапатталды. Ол Торғай училищесін төрт сыныпты етіп құруға байланысты әурешіліктермен табанды түрде айналысқан адамдардың бірі болды. Торғай облысы, халық училищелері директорына 1907 жылы жазылған хат осыған дәлел болады. Онда былай делінген: “Осы жылдың 16 маусымындағы №1008-қатынасқа орай Сіздің Жоғары мәртебеңізге хабарлаймын, жергілікті қауым Торғай қаласында төрт сыныпты қалалық училище ашу мәселесіне үлкен ықылас білдіруде, сондықтан мен сізге пәтерге байланысты қиындық болмайды деп кепілдік ете аламын.

	Училище үшін оған ғимарат салынғанға дейін бір не екі жыл бойы жұртшылық Сізге барынша қолайлы тұрғынжайды тегін беруге дайын отыр. Бұл туралы қалалық депутаттардың қаулысы олардың Нижегород жәрмеңкесінен Торғайға қайтарылған сәтінде-ақ болады және көшірмесі дереу Сізге жіберіледі. Бастық Аржилов. Хат жүргізуші үшін Қаралдин”.

	1913 жылдың 25 желтоқсанында Б.Қаралдин Торғай уездік басқармасының хат жүргізушісі болып тағайындалды. Қызметтік жұмыстар оны дәлдік пен тиянақтылыққа міндеттеді. Төңкеріске дейін Байқадам Қаралдин Торғай уездік басқармасында хат жүргізуші болып істеді.

	Асауов Оразғали Мәмбетұлы 1871 жылы туды. Ол Ор қазақ мұғалімдер мектебін бітірді. 1887 жылдан — Бөрте болыстық мектебінің меңгерушісі, 1890 жылдан — сонда мұғалімнің көмекшісі, 1891 жылдан — Ақтөбе екі сыныпты училищесінің 1-сыныбының мұғалімі, 1892 жылдың мамырынан Торғай облыстық басқармасының штатында, 1893 жылдың қыркүйегінен Ырғыз уездік басқармасының ауызекі тілмашы, 1896 жылдан Ырғыз уездік бастығының жазбаша аудармашысы, 2-санақ телімінің меңгерушісі. 1987 жылы тұрғындар санағына қатысқаны үшін қола медальмен марапатталды, министрлік атынан алғыс алды. 1898 жылы Ырғыз уездік бастығы кеңсесінің хат жүргізушісі (меңгерушісі). Оның одан арғы қызметі Торғайда жалғасты: 2 наурыздан бастап Торғай уездік басқармасының жазбаша аудармашысы, 1902 жылдан — колледж тіркеу бөлімінің тіркеушісі, 1903 жылдан — шаруа бастықтары Торғай уездік съезінің хатшысы. Міржақып Дулатұлының оны білмеуі мүмкін емес-ті.

	Осы Торғай уездік басқармасында Ізтілеу Жақсыбаев жұмыс істеді. Ол 1854 жылы туған. 1864 жылы шекара комиссиясының жанындағы Орынбор Қазақ мектебін бітірді, 1869 жылдан — Орынбор бекінісі жанындағы қазақ мектебінің (Торғай қаласы) мұғалімі, 1874 жылы барқыт төбетеймен, 1875 жылы алтын жүзік, 1880 жылы алтын жалатылған сағатпен, 1882 жылы күміс кесемен, 1883 жылы күміс медальмен марапатталды. 1893 жылы Торғай уездік басқармасының жазбаша аудармашысы болып тағайындалды. Бұдан кейін тағы да ІІІ Александрдың құрметіне шығарылған Александр лентасындағы күміс медалін, 1897 жылғы санақ үшін қола медаль алды. Бір жыл Ізтілеу Ырғыз уездік басқармасының жазбаша аудармашысы болып істеді, 1900 жылдың тамызынан Торғай уездік басқармасының жазбаша аудармашысы болып істеді. 1900 жылы денсаулық жағдайына байланысты жұмыстан босады, бірақ 1909 жылдың желтоқсанынан қайтадан Торғай уездік басқармасының ауызша тілмашы болып істеді.

	Міржақып Торғай училищесін, Қостанай Педагогикалық сыныбын бітіргенге дейін және Қайдауыл мектебінде жұмыс істеген мерзімде өткен үш-төрт жылдың ішінде Сарықопада, Асқар Дулатұлының шаруашылығында аздаған өзгерістер болды. Оның шаруашылық ауылы Аралтөбе, Тікқамыс, Күздік қыстауларын қоныстанды — онда қар суы, жайылым болмады. Шабындық пен қыстаулары — Сарықопа-Қарасу және Көбей; жазғы қонысы — Көкпек жота, Ипр-бүйір, Қазбек-Қарасу, Қазбек (қыстаудан 15—20 шақырым). Жыл сайын шабындық шөпті бөлісіп алды. Әулетте 15 еркек, жалданған2адам, 141 жылқы, 70 сиыр, 8 түйе, 629 қой, маусымдық жалдамалы жұмыскерлер — 5 адам болды. Шабылған шөп — 4500 шөмеле. Шабындық жерлер: Сарықопа-Қарасу, Көбей. Асқар бірінші ауылдың ақсақалы болды. Көрші ауылдарда Боғыт Айтбаев, Байтоқ Шименов, Аққошқар Елеусізов, Нұрғазы Құдабаев тұрды (Қоңыраулы өзені).

	Екінші ауыл Қисық Белгібаевтың, Досмырза Нүкербаевтың, Бердіқұл Дүйсеневтің, Қожахмет Қарашиннің, Қоғабай Тілеубердиннің шаруашылықтарынан құралды. Олар өз шаруашылықтарымен Өтеміс, Мұқыр, Сары, Жалдан өзендерін иеленді. Бәрінде жайылымдық аңыз жерлері болды (барлығы 15 аула).

	• Үшiншi ауыл — ақсақалы Қауей Боқанов (бәрiнде жайылым бар). Шаруашылық Жалдама, Қарынсалды, Ашудасты өзендерiн иелендi.

	• Төртінші ауыл — ақсақалы Жаңаберген Кәрменов. Шаруашылық Жалдама, Ашудасты, Өтеміс өзендеріне иелік етті.

	• Бесінші ауыл — ақсақалдары: Дайыр Құдабаев, Қожахмет Дербісалиев, Әлжан Итаяқов, Бекжан Сабденов, Сүлеймен Сарты, Жұмабай Жақсылықовтардың шаруашылықтары. Көпшілігінің Жалдама және Қарасу өзендерінің бойында жайылым жері болды.

	• Алтыншы ауыл — ақсақалдары: Құлыкен Жиенесов, Смайыл Бейсенов, Райымбек Тасбаев, Мұхаметжан Жамағов. Шаруашылық Қарынсалды, Жалдама өзендерінен қашық емес жердегі Дандыбай мешітінде орналасты, бірнешеуінде жайылым болды.

	• Жетінші ауыл — ақсақалдар Сейіл Қабақов, Нақып Тілеулин, Сағыр Сасынбаев, Біржан Салқынбаев. Су көзі ретінде көлді пайдаланды.

	Торғайда 1902 жылы медресе өз жұмысын бастады, алайда бұл сот ісіне килікті. Торғай облысының мектеп инспекторы Алекторов медресенің өкіметтің рұқсатынсыз ашылуына байланысты Байту Асанов пен Бейіс молданы сотқа берді. Бұл қоғамдық пікір туғызды.

	1904 жылдың 18 маусымында Шұбалаң болысының Жалғызқұдық мекенінде болыс өкілдерінің съезі болды. Медресе мен оның жайылымдағы орыс сыныбы үшін жұмсалатын қаржы шығынының сметасын арттыруды қаулы етті.

	Кейінірек Торғайдың, Қайдауыл, Тосын, Сарықопа болыстарының осы адамдарының көбімен Міржақып Дулатұлының жолын 1916 жылғы көтеріліс, Азамат соғысы, Торғай даласындағы әскери қимылдар қайтадан түйістірді.

	1904 жылдың ерте көктемінде Міржақып Қостанайда болды. Көшелерде құстар ән салып, ағаштар бүршік жара бастаған кез еді. Жұмыста Ахмет Байтұрсыновты жолықтырды. Бірденақ өткен үш-төрт жыл туралы әңгіме басталып кетті. Ахмет Міржақыптан Ишан Тілеуғабылов, Байқадам Қаралдин, Тілеу (Төлеген) Медетов, Ізтілеу Жақсыбаев туралы сұрады. Міржақып Ахмет Байтұрсыновтың Торғайға осындай қызығушылық танытқанына таңғалды. Міржақып Тілеу Медетов, Байқадам Қаралдин туралы тәптіштеп айтып берді, ал басқалар туралы көп білмейтін еді.

	Әңгіме үстінде Ахмет Байтұрсынов:

	— Троицкіден Ахмет Бірімжанов келді, ертең ол менің үйімде болады. Кешке қарай сен де кел, — деді.

	Сөйтіп, мүлде күтпеген жерден Міржақып тек Қорғанбек Бірімжановпен ғана емес, оның ағасы заңгер, Қазан университетінің түлегі Ахмет Бірімжановпен де танысуға мүмкіндік алды. Көп кейінірек Міржақып Дулатұлы бұл туралы жазды. Қостанайдың өзінде де әртүрлі жаңалықтар болды. Мәселен, жер аударылған бір ғана П.В.Добровольскийдің орнына енді қалада, сондай-ақ он бесі пайда болды. Тіпті Ырғызда сол жылы әкімшілік тұрғыдан жер аударылған он сегіз адам болды.

	Байтұрсынов Міржақыпқа Қазан университетіндегі қазақ студенттері туралы, “Ғалия” медресесінің студенттері жайында айтты. Қазан университетіне Міржақып түсе алмады.

	Бұл үшін гимназияны бітіру керек еді, ал “Ғалия” медресесіне оқуға барып, өмір бойы діни қызметте болу оны онша қызықтырмады. Әрине, бұл мәселе бойынша басқа да пікірлер бар. Стерлитамак қаласындағы зерттеуші Л.С.Тұзбеков “Ғалия” медресесінің тарихын тыңғылықты зерттеді. Ол мұнда Міржақып Дулатұлы да оқыды дейді. Алайда бұл пікір нақты деректер арқылы дәлелденген жоқ. М.Дулатұлының өмірі мен қызметінің 1910 жылға дейінгі кезеңіне қатысты жарияланған материалдарда үстірт айтылған топшылаулар өте көп кездесті. Әйтсе де М.Дулатұлы Қайдауыл болысынан Қостанайға келгеннен кейін тағы бір таныстықтың орайы келді. Қазан университетінің медицина факультетін бітірісімен Қостанайға жұмысқа дәрігер қазақ А.Алдияров келді. Кейіннен өмір М. Дулатұлы мен А.Алдияровты бір жолға түсірді, екеуі де “Алаш” партиясының белсенді қайраткерлері болды.

	Ал ең бір күтпеген оқиға: 1903 жылдың наурызында А.Е.Алекторов қызмет бабында жаңа орынға көтерілді — Омбыдағы Ақмола және Семей облыстарының мектептер инспекторының лауазымын алды. Оқу жылы аяқталысымен, А.Е.Алекторовтың шақыруымен ол жерге А.Байтұрсынов отбасымен көшіп барды. Ол А.Е. Алекторов кеңсесінің іс жүргізушісі болып тағайындалды. Бірақ бұл жұмыста ұзақ болмады. Қалада пәтерақы өте қымбат еді. Оны Ахметтің қалтасы көтермеді. Қыркүйектің басында ол жаңа қызметке ауысты. Оқу округі қамқоршысының 1904 жылдың 9 қыркүйегіндегі №124-бұйрығында былай делінді: “Ақмола және Семей облыстарының халық училищелері директорының жанындағы іс жүргізуші, шені жоқ Ахмет Байтұрсынов қызметінен босатылып, осы жылдың қыркүйегінен бастап Қарқаралы екі сыныпты орыс-қырғыз училищесінің меңгерушісі болып тағайындалсын”.

	Дегенмен Қарқаралыға ауысқанға дейін Ахмет Байтұрсынов Міржақып Дулатұлы мен М.Н. Греховодовтың Семей облысына жұмысқа орналасуына жәрдем етті. Сол көктемде оқиғаның беталысы осылай күтпеген жерден өзгерді.

	Міржақып Дулатұлы өмірінің зайсандық кезеңі басталды. Қазақстанның шығысына баруға Максим Николаевич Греховодов та мүдделі болды — оның өз себептері бар еді. Олар Семейге екеуі бірге бармақшы болып шешті.





Зайсан




	Мiржақып Дулатұлының революция мен Азамат соғысы жылдарындағы қоғамдық қызметiнiң белсендi кезеңi Шығыс Қазақстанда өткенi баршамызға белгiлi. Оның жастық шағы мен қайраткерлiгi осынау өлкемен байланысты болды.

	Мiржақып өмiрiнiң зайсандық кезеңiне кеңiрек тоқталу үшiн оның соңғы рет қамауға алынар алдындағы түсiнiктемесiне назар аударған жөн. Ол хаттамада былай деп жазды: “1904 жылы Семей облысының — Қытай шекарасына таяу дерлiк Зайсан уезiндегi ауылдық мектептердiң бiрiне ауыстырылдым, мұнда 1907 жылға дейiн қызмет еттiм”. Әйтсе де М.Дулатұлының өмiрi мен қызметiнiң бұл кезеңiн зерттеушiлер назардан тыс қалдырып келдi. Олардың бәрi революция жылдарына, Азамат соғысына және қуғын-сүргiн кезеңiне ғана баса назар аударумен шектелдi.

	Сонымен Мiржақып Дулатұлының Зайсан уезiне тап болуы былай болған едi. Сонау 1894 жылдың өзiнде Торғай облысында ауылдық мектептер ашылды. Осы жылдың 8 қазанында жазылған Дала генерал-губернаторы фон-Таубенiң аталған мектептердiң өз мақсатына қаншалықты қол жеткiзе алатыны жөнiнде егжей-тегжейлi хабардар етудi сұраған хаты бiздiң назарымызды аударды.

	Мұндай мектептер Ақмола және Семей облыстарында да ашылды. Бұл Абайдың қасында болып, онымен әңгiмелескiсi келген Мiржақып Дулатұлы мен Ахмет Байтұрсыновтың тiлекқалауымен сәйкес келдi. Семей Қостанай емес, онда қазақтың байырғы салт-дәстүрi сақталған, ол қазақтың қоғамдық өмiрiнiң қайнаған ортасы. Және бұл — арғындардың да орталығы.

	Мiржақып Дулатұлы өмiрiнiң зайсандық кезеңi анықтай түсудi қажет етедi. Оның сот iсiнде жұмысқа кiрiскен күнi мен айы және қашан жұмыстан босатылғаны көрсетiлмеген. Бұл түсiнiктi де: уақыт мұғалiмдердiң демалысына тұспа-тұс келедi. 1904 жылы жаз кезiнде ол Торғайдан аттанып кеткен және Зайсан уезiнiң ауылдық мектептерiнiң бiрiне жұмысқа орналасқан. Бұл тұста мынаған мән беру керек: жаңа орында жұмысқа орналасуы қызмет орнын ауыстыруға байланысты ресiмделiнген. Бұл Омбыда немесе Семейде ресiмделуi мүмкiн. Мәселе мынада: ол кезде Дала өлкесi бойынша мұғалiмдердiң құжатын ресiмдеу, қызметке тағайындау және жұмыстан босату кеңсесi Томскiде орналасқан Батыс Сiбiр оқу округi арқылы жүзеге асатын едi. Ол жаққа ешкiм ат арытып бармайтын, бәрi Омбыда рәсiмделетiн. Сол кезде М.Дулатұлына Торғай — Атбасар — Көкшетау және Петропавл бағыты бойынша жол жүруi керек. Дегенмен мұндай ұзақ әрi қымбатқа түсетiн сапардың қажетi болмады. 1904 жылы Семей облысы мектептерiнiң инспекторы лауазымы бекiтiлдi. Бұл қызметке Зобнин тағайындалды. Оқиға қисыны бойынша ол мұғалiмдердi жұмысқа ресiмдеумен айналысты. 1904 жылы маусымның соңына таман бәрi ойдағыдай шешiлiп, Семейден телеграф арқылы жауап алынды.

	Бұған қабат Семейден басқа бiр хабар жеттi — Абай дүниеден өтiптi. 23 мамыр күнi болған оқиға көпшiлiктi күйзелтiп кеттi. Әйтсе де жолсапар мәселесi шешiлдi. Мiржақып Абайдың асын Абай ауылында өткiзгiсi келген-дi. Ол үшiн бұл аса маңызды болды. Ендi Мiржақыптың жоспары бiраз өзгердi. Ас беру үшiншi тамызға белгiлендi.

	1904 жылы шiлде-тамызда Қостанай Педагогика сыныбының бiр топ түлегi Ақмола және Семей облыстарының мектептерiнде жұмыс iстеуге жолдама алды. Солардың iшiнде Байтiлесов Көшiмбай Омбы уезiнiң Тiлепалған мектебiне, Нұрпейiсов Петропавл уезiнiң Көктерек мектебiне, Хасен Сәрсенов Көкшетау уезiнiң Қаратал мектебiне, Жұмақас Дүйсебаев Қарқаралы уезiнiң Дегелең мектебiне, Кәрмен Дәулетов Көкшетау уезiнiң Қаратал мектебiне, Ташмұхаммед Нысанбаев Тiлепалған мектебiне жұмысқа жiберiлдi. Бұл тiзiмде Семей гимназиясының алты сыныбын тамамдаған Уәлиханов та бар едi. Ол Семей уезiнiң Қазымбаев мектебiне тағайындалған болатын.

	1904 жылы 1 шiлдеде Мiржақып Дулатұлы да Зайсан уезiнiң Жарлы ауылына жолдама алды. Мынау Батыс Сiбiр оқу округi басшысының ведомстволық басылымында жарық көрген бұйрығы: Ақмола облысы бойынша жұмыстан босатылғандар: Омбы жекеменшік еврей училищесінің мұғалімі Елена Кесслер 15 наурыздан бастап, өтініш бойынша; Атбасар уезінің Самар ауылдық училищесінің заң мұғалімі Дмитриевский — 1 наурыздан, басқа жерге ауысуына байланысты; Тілепалған ауылдық мектебінің мұғалімі Ташмұхаммед Нысанбаев — 1 шілдеден; Ақмола уезі, Новочеркасск ауылдық училищесінің мұғалімі Николай Лиханов — 1 шілдеден; Ақмола уезі, Никольский ауылдық мектебінің мұғалімі Зинаида Лепехина — 1 шілдеден; Ақмола уезі Черниковский ауылдық училищесінің мұғалімі Антон Герасимов — 1 тамыздан, өтініш бойынша; Көкшетау уезі, Қаратал ауылдық мектебінің мұғалімі Кәрмен Дәулетеев — 1 тамыздан. Семей облысы бойынша: Семей бес сыныптық және үш сыныптық қалалық мектебінің гимнастика пәні мұғалімі поручик Рутилевский — 1 наурыздан бастап, Шығыс Сібірге ауысуына байланысты; Қазымбаев ауылдық мектебінің мұғалімі Павел Кривоногов — 1 мамырдан; Өскемен әйелдер приход училищесінің мұғалімі Вера Доброхотова — 18 мамырдан, денсаулығына байланысты; Зайсан уезі, Жарлы ауылдық мектебінің мұғалімі Иван Губкин 1 маусымнан бастап қызметтен босатылсын.

	Мұнда бiрнеше маңызды мәлiмет қылаң бередi: М.Дулатұлының Зайсан уезiнде жұмысқа кiрiсер алдындағы айы, күнi, жылы және оның мектебiнiң қалай аталатыны, жұмыс шенiнде өзiнен бұрынғы iзашарының ататегi. Бұның өзi аз емес.

	Мәселе мынада: Дулатұлының өзi тергеу кезiндегi жауабында адамдарды да, қай ауыл екенiн де көрсетпейдi: ол ОГПУ — отпен ойнағандық екенiн түсiндi. Өйткенi олардың әрбiр көрсетiлген жұмыс орнын тексеруi, аты аталған адамның әрқайсысын тергеуi мүмкiн едi. Мiржақып тұтқынға алынар алдында бүкiл газеттен Шахтинск iсi жөнiндегi хабарларды және тарихшы Платонов жөнiндегi мәлiметтердi оқыған едi. Сондықтан Дулатұлының куәлiк етуiнде ешқандай артық-ауыс мәлiметтер болған жоқ. Сақтық таныту қажет едi. Әсiресе тергеу жағдайлары мен үкiм шығаруда. Алайда үрейге бой алдырудың да жөнi жоқ едi. Кеңес өкiметi Алаш қозғалысына қатысушыларға 1919 және 1921 жылдары екi рет рақымшылық жасау жөнiнде жария еткен едi. Ақ-қарасын айырған болады, мәлiметтер жинайды, көзбе-көз беттестiредi, сонымен iс тамам.

	Мiржақып Дулатұлының өзiнiң 1904 жылдан бастап Зайсан уезiнде жұмыс iстеген жерiн көрсетуi менi iзденiске бастады. Қазақстанның осы бiр түкпiрiн сырттай бiлушi едiм — мұнда жер аударылғандар болды, патша өкiметiнiң пiкiрi бойынша саяси сенiмсiз, құпия бақылаудағылар жұмыс iстедi.

	Зайсан деген жер атына байланысты 1859—1861 жылдары Ресейде болған революциялық оқиғаның қатысушысы Е.П.Михаэлистiң есiмi ерiксiз еске түседi. Ол Семейге жер аударылғаннан кейiн бiраз уақыт Зайсанда пристав және судья болып жұмыс iстедi. Мiржақып Дулатұлы Зайсанда үш рет болған кезiнде ол жөнiнде естiп-бiлiп, онымен кездеспеуi мүмкiн емес едi.

	Қазақстандағыорысқоғамдыққозғалысықатысушыларының қазақ ағартушысы әрi ақыны Абай Құнанбаевпен идеялық және жеке байланысының жарқын да сенiмдi факторы Е.П.Михаэлистiң қайраткерлiгi болып табылады. Ол революционерлер отбасынан шыққан. Ресейдiң революциялық қозғалысының тарихына Н.Г.Чернышевскийдi азаматтық жазалау кезiнде сот үкiмi шығарылған адамға гүл шоғын лақтырған Е.П.Михаэлистiң қарындасы Маша Михаэлистiң батыл әрекетi едi.

	Евгений Михаэлис алғашында гимназияда оқыды, кейiннен Петербург университетi физика-математика факультетiнiң жаратылыстану бөлiмiне қабылданды. 1861 жылы ол үшiншi курста болды. Евгений Н.Г.Чернышевскиймен жиi жолығысып жүрдi, ол студенттер үйiрмесiне қатысумен бiрге, өзгелер сияқты қозғалыс басшыларының бiрi болды. 1861 жылы күзде Петербургте студенттiк толқулар басталды. Студенттер бiрнеше жиын және шеру өткiздi. Шерулердiң бiрiнде Щелгуновтың “Жас ұрпаққа” үндеу қағазын таратушы Е.П.Михаэлис болды.

	3-бөлiмде жауап алу кезiнде студенттер өздерiн лайықты ұстады, айыптауларға тойтарыс берiп отырды, барлығының дәлел-уәждерi бiр жерден шықты. Олар сотсыз-ақ әкiмшiлiк жер аударуға жiберiлдi. Е.Михаэлис Петрозаводскiге тап болды, кейiн Пудожа уездiк қаласына, ал 1863 жылы Тобыл губерниясының Тару қаласына ауыстырылды. Көп ұзамай 3-бөлiм беймаза студенттi Березовск округiнде жасырып ұстайтын болды. 1867 жылы өзiн ығыр еткен аңдудан жасырыну үшiн Е.П.Михаэлис Iле Алатауы өлкесiне сұранады.

	Ол 1869 жылы Семейге келiп, қарашада облыстық басқармада iс жүргiзушiнiң көмекшiсi қызметiне қабылданады. Е.П.Михаэлистiң қызметтiк мәлiметтер құжатында былай делiнген: “1870 жылы билер съезiне қатысты және Семей — Қарқаралы пошта жолын тексердi. 1871 жылы 7 мамырда таскөмiрдi барлау үшiн Зайсан приставы мекемесiне iссапарға жiберiлдi... Досымбековтiң өлiмi жөнiнде бұрынғы уездiк судьяның iс-әрекетi мен қателiктерiн тексеру үшiн КүшiкТобықты болысына тергеу жұмыстарын жүргiзуге жiберiлдi.

	Осы жылы сауда-саттық пен кәсiпшiлiктi бақылау бойынша облыс қалаларын аралап шықты және айрықша тапсырмалар жөнiндегi аға шенеунiктiң мiндетiн атқарушы болып тағайындалды”.

	Зерттеушi Е.П.Михаэлис 70-жылдары Семей облысын табиғи-географиялық тұрғыдан зерттедi. Қазақ Д.Меңдiбаев оны Қара Ертiстiң режiмi жөнiнде хабардар еттi. Е.П.Михаэлис Зайсан пристав мекемесiнде әктас iздестiрудi қолға алды. Ол былай деп жазды: “Шүбәсiз кен орындарын ашқан адамға марапат тағайындап және бұған тiлек бiлдiргендердiң бәрiне тұз қышқылы бар құтыларды алдын ала таратып берiп, Зайсан маңайындағы әктасты iздестiре берген дұрыс болар едi; бұл жағдайда қырғыздар, жалпы, қара тау жыныстарын айыра бiлу iсiнде аса мұқият, не қажеттiнiң бәрiн табады.”

	Е.П.Михаэлис өз зерттеулерiнiң нәтижесi бойынша бiрнеше ғылыми мақалалар жариялады. Ол 1879 жылы полицейлiк жария қадағалаудан босанып, статистикалық комитеттiң хатшысы болып тағайындалады, Ертiстiң ағысын зерттейдi. 1880 жылы Ертiстi зерттеудi қайта қолға алды. 1881—1882 жылдары уездiк судья және Зайсан приставының мiндеттерiн уақытша атқарды. 1882 жылдың 8 қарашасынан бастап облыстық басқармадағы қызметiнен мүлдем қол үзiп, акциздiк ведомствоға бiржола ауысады. Е.П.Михаэлистiң ғылыми мақалаларының тiзiмi оның Зайсан қазаншұңқыры мен төңiрегiнiң зерделi табиғат зерттеушiсi екенiн көрсетедi.

	Е.Михаэлистiң өмiрiндегi жарқын да тамаша беттерiнiң бiрi — оның қазақтың ұлы ақын-ағартушысы Абай Құнанбаевпен достығы. 1893 жылы Абай Өскеменде Михаэлистiң үйiнде бiрер күн қонақта болды. Олардың достығы Абай қайтыс болғанға дейiн, 20 жылға созылды.

	Саяси жер аударылғандардың Қазақстанда өмiр сүруi өлкедегi қоғамдық өмiрдiң өркен жаюына ықпалын тигiздi. Саяси жер аударылғандардың айрықша көрнектi өкiлдерi: медицина немесе мұғалiмдiк жұмыс, қоғамдық өмiр секiлдi қайраткерлiктiң барлық түрiнде өздерiн көрсеттi.

	80-жылдардың екiншi жартысында Зайсанда саяси жер аударылғандар және саяси сенiмсiз адамдар пайда болды. Бұлар халықшылдар және бiлiм алған қазақтар едi. 1887 жылы Зайсан приставы И.Нарбут губернатордан “қырғыздарға зиянды ықпал” етуi себептi телеграфист Досмұхамед Кемеңгеровтi қаладан аластауды сұрады. Осы жылдың ақпан айында Д.Кемеңгеров Барнаулға жұмысқа ауыстырылды.

	1889 жылы 6 шiлдеде Семей облысының әскери губернаторы Дала генерал-губернаторының лауазымын атқарушыға былай деп жазды: “1887 ж. 24 желтоқсандағы өлкенiң бас бастығының №116-ұсынысымен Семейге саяси әкiмшiлiк-жер аударылушы Николай Коншин Зайсан постына орналастыруға апара жатқан жолда түрме полициясына бағынбағаны үшiн Павлодар түрмесiне қамауға алынды”.

	Коншин қамау мерзiмi бiткеннен кейiн Зайсанға жөнелтiлдi. 22 мамырда Семейге келген Коншин өзiнiң ауру екенiн мәлiмдеп, одан арғы жол жүру мүмкiндiгiн анықтау үшiн куәландыру жөнiнде сұрады. 2 маусымда ол Полиция басқармасының жанындағы медициналық куәландырудан өттi; қалалық дәрiгер Гизлердiң куәландыруы бойынша, Коншин тыныс жолдарының талаурап ауруынан азап шегедi және жүрек ақауы бар Коншин үшiн ұзақ жолмен қоныс аудару алдағы уақытта денсаулығын жеткiлiктi түзетуiне керi әсерiн тигiзуi мүмкiн. Алайда губернатор өз дегенiнен қайтпай, қасарысып тұрып алды: “Коншиннiң сырқаты созылмалы екенiн және жол қозғалыстарына толық тыйым салу дәрiгермен келiсiлмегенiн, яғни уақытша екенiн ескере келiп, мен Коншиндi Семей қаласында қалдырудан бас тартып, полицмейстерге оны дереу Зайсанға жөнелтуге ұсыныс жасадым. Жергiлiктi емдеу мекемесiне жайғастырылған Коншин өзiнiң ауру екенiн, доңғалақты арбамен жол жүру денсаулығына қатер төндiретiнiн айтып, дәрiгерлер комиссиясының оны куәландырудан қайта өткiзуiн сұрады. Сол кезде мен Коншиндi куәландырудың мақсаты мен маңызын түсiндiре отырып, дәрiгерлер комиссиясына басшылық етудi облыс дәрiгерiнiң құзырына тапсырдым.

	Облыстық дәрiгер мен полицмейстер атаған, құрамында үш бiрдей дәрiгерi бар комиссия оларға Коншиннiң осы кездегi Зайсанға жол тартуға жарайтындығы жөнiнде мен қойған мәселенi ескере отырып, Коншиннiң алдағы Зайсан постындағы жайлы өмiрiне қатысты куәландыру жүргiзудi өз мойнына алды. Куәгерлiктiң толық еместiгiне байланысты мен облыс дәрiгерiне Коншиннің қай жерде өмiр сүруi қолайлы екенiне қатысты мәселенi орап өтiп, оны қазiр Зайсанға жөнелту жөнiндегi өз пiкiрiн бiлдiрудi ұсындым”.

	Әйтсе де 1889 жылы 9 шiлдеде Семей полицмейстерi әскери губернаторға былай деп хабарлады: “Саяси әкiмшiлiк-жер аударылушы Николай Коншин сол күнi этаптық тәртiппен Зайсан қаласына жөнелтiлдi, бұл жөнiнде Зайсан уезiнiң бастығына және Өскемен полицмейстерiне хабарланды.”

	1889 жылы тамызда Зайсанның уезд бастығы мынадай құпия хабар жеткiздi: “Зайсан постындағы жария бақылауға алынған байырғы дворян, әкiмшiлiк-жер аударылушы Николай Яковлевич Коншин маған қандай да бiр қолөнер кәсiбiнен бейхабар және күнкөрiске қажеттi қаржы табу мүмкiндiгiнiң жоқ екенi жөнiнде ауызша өтiнiш айтып, өзiн-өзi асыраудың бiрден-бiр амалы ретiнде дәрiс берудi сұрады. Полковник Хотинский”.

	90-жылдардың соңында Зайсан уезiнде Н.Щербин экспедициясының жеке партиясы ресейлiк қоныс аударушылар үшiн жердiң статистикалық сипаттамасын жасау және оларға берiлетiн жер телiмдерiн анықтау бағытында жұмыс iстедi. Бұл партияда полицияның құпия бақылауындағы Райымжан Марсеков жұмыс iстедi.

	1899 жылы 2 қыркүйек. Өскеменнiң уезд бастығы Семей облысының әскери губернаторына: “Рапорт. 19 маусым №90бұйрықты орындауға байланысты Сiздiң Жоғары мәртебеңiзге мына хабарды жеткiземiн. Полицияның құпия бақылауындағы бұрынғы С.-Петербург университетiнiң студентi Райымжан Марсеков осы жылғы мамырдың 14-i күнi Петербургтен Айыртау болысына келген, содан соң тамыздың 28-i күнi хат түрiнде хабардар етпестен Шарынға, Семей қаласына келген, ондағы ойы — сол жерден Санкт-Петербургке аттанып, өзiн қайтадан студенттiкке қабылдау жөнiнде өтiнiш жазғысы келген сыңайлы, маған бұл жөнiнде Айыртау болыстығының бастығы 28 тамыздағы №719-рапорты арқылы жеткiздi”.

	Уезде қазақ шаруашылығын тексеру жөнiндегi Щербиндер экспедициясының жұмысына адамдардың үлкен тобы көмектестi. Экспедицияға қатысушылар құрамында жасырын бақылаудағы немесе саяси жер аударылғандармен байланыстағы көптеген адамдар болғаны белгiлi. Солардың арасында үздiк мамандардың бiрi Т.Седельников те бар. Бiрақ ол қызметтестерiмен дөрекi сөйлесiп, өзiн көргенсiз адам ретiнде көрсеттi. Зайсан етегiндегi таулы жерде геодезиялық аспабы — теодолитiн жоғалтып алды. Оның құны 300 сом болатын. Жоғалған аспапты Петербургтiң рұқсатымен шығын есебiнде жазды. 1903 жылы қызметiнен босатылды. Тап осы жерде Жетiсуда болашақ зерттеушi С.Н.Велецкий жұмыс iстедi. Онымен Отыншы Әлжанов, Көлбай Тоғысов, Қыстаубай Манғожин, Өмiрбек Жамұнов, Әубәкiр Қарманов, Бәзiкент Өскенбаев, Баязит Сәтбаев, Ахмет Тышқанбаев, И.Тарабаев, Қара Ертiстiң арғы жағында дәрiгер болып iстеген Әмiре Айтбақин сынды қазақ зиялылары қарым-қатынас жасасып тұрды.

	Қалада полиция рұқсатынсыз алыс-жақын жерлерге баруға құқығы жоқ жер аударылғандардың тұтастай бiр колониясы орналасқан едi. Олар аптасына екi рет полицияда белгiленуге мiндеттi болатын. 1902 жылы Петербург университетiнiң студентi Сергей Алексеев Зайсанға үш жылға жер аударылды. Ол “Жұмысшыларды азат ету жолындағы Петербург одағы күресiнiң” қатысушысы болды. Жер аударылуының себебi — Петербургте шеру ұйымдастырғаны үшiн. Осы iс бойынша оның жолдастары — А.Ф.Александров, М.Т.Григорьев Өскеменге, А.Я.Ветров Қарқаралыға, Н.П.Воскресенский Павлодарға, Е.С.Шехтер Ақмолаға жер аударылды.

	Революцияға дейiнгi Қазақстанның зиялы қауымының тағы бiр өкiлi — 1863 жылы туған Ноғайбай Сәрсенбайұлы Жетпiсбаев едi. Еуропалық бiлiмнiң маңызын түсiнген әкесi жас баласын Омбы әскери гимназиясына бердi. Н.Жетпiсбаев 1879 жылы гимназияны тамамдап, 4-Батыс Сiбiр батальонына подпрапорщик шенiмен келдi.

	Алайда ол әскери қызметте қалдырылмай, бiлiмiн әрi қарай жалғастыру үшiн Қазан қаласындағы жаяу әскер-юнкерлер училищесiне жолдама алды да, мұны 1881 жылы ойдағыдай аяқтап шықты. Сөйтiп, 4-Батыс Сiбiр батальонына қайтадан келiп, онда екi жыл подпоручик шенiнде қызмет iстедi. Бұл кезеңдi ол: “1882—1883 жылдары Зайсан шекара бекетiнен 60 шақырымдай қашықтықта орналасқан Кааб шатқалындағы Зайсан гарнизонында қызмет еткен кезiмде, мен бiздiң Қытаймен шекара бойындағы мерзiмi жетiп iстен шыққан және осы маңда көшiп-қонып жүретiн керей, торғауыт, жағанкепек руларының адамдары қиратып бүлдiрген шекара белгiлерiн тексеретiнмiн” деп еске алады. Бұл тұста жас жiгiттiң көне жәдiгерлiктерге деген қызығушылығы арта түстi, осында ол алғаш рет әрiден келе жатқан көне аңыздар мен қызықты әңгiмелердi жинауға берiле кiрiстi. 1883 жылы Жетпiсбаев әскери қызметiн жалғастыру үшiн Семейдегi резервтегi жаяу әскер батальонына ауыстырылып, ұзақ жылдар бойы Семей және Жетiсу облыстарында қызмет еттi. 1899—1900 жылдары Ресей-Қытай шекарасының Тарбағатайдағы бөлiгiнде шекара белгiлерiн тексеру және қалпына келтiру бойынша жұмыс iстедi. Осы кезде 1900 жылы Әндiжан көтерiлiсiне iш тартқандығы үшiн тергеуге алынды. Мiржақып Дулатұлы бұл адам туралы естiп қана қоймай, онымен кездескен де болуы мүмкiн.

	Н.С.Жетпiсбаевтың саяси көзқарасының қалыптасуына Қазан мен Семейдегi қоғамдық өмiрдiң жай-күйi өз ықпалын тигiздi. Полиция департаментiнде оның үстiнен iс қозғалды.

	Мiржақып Дулатұлының Зайсан уезiндегi жұмыс орнын нақтылап анықтауда тек қана мұрағаттық материалдарға және сирек кездесетiн ведомстволық басылымдарға арқа сүйеуге болатын-ды.

	Дала өлкесiндегi мұғалiм-халықшылдардың iздеу жұмыстарымен танысу үшiн ведомстволық басылымдарға көңiл аударуға тура келдi. Томскiде шығып тұрған “Батыс Сiбiр округi бойынша оқу циркулярында” Дала өлкесi бойынша қызметке тағайындаулар, жұмыстан босату және мұғалiмдер демалысы жөнiнде көптеген құжаттар көрсетiлген. Ресей Ұлттық кiтапханасында осы журналдың 1904 жылғы сандарын қарап шығудың сәтi түстi. Алғашқы сандарына көз жүгiрткеннен-ақ оның жазғы басылымдарын мұқият тексерiп қарау керек екенi белгiлi болды. Үмiт ақталды. Бәрi дұрыс — Зайсан уезi, ал мектептiң аты — Жарма әлде Жарлы екенiне қиналмай-ақ көз жеткiзуге болады. Әйтсе де жарма сөзiнiң мағынасы маған күңгiрттеу көрiндi. Бұл жерде әрiптен қате кетуi де әбден мүмкiн. Сондықтан мұны картаға қарап анықтаған жөн. Алдын ала тон пiшуге болмайды. Бұған менiң өзiмнiң де талай мәрте көзiм жеткен. Дегенмен бұл жолы бәрi дұрыс болады деген сенiм туды. Тек қажеттi жағрафиялық картаны табу керек.

	Шоқан Уәлиханов та кезiнде қазақтардың жолға, сапарға шығуды ұнататыны туралы айтқан болатын. Сiрә, бұл сөз Мiржақып Дулатұлы туралы да айтылса керек.

	Дулатұлы мен Греховодов екеуi Торғай—Атбасар—Ақмола— Қарқаралы бағытын төте жолмен жүрiп өттi.

	Атбасар — Ақмола күре жолының бойымен 241 шақырымдай ұзақ сапар шектi.

	Атбасар — Ақмола күре жолының (пошта жолы) 80 шақырымдайы ғана Атбасар уезi арқылы өтетiн, Есiл өзенiне параллель екi түзу көпiрi болатын. Өзен кейде жолдан 12—15 шақырым жерге дейiн тартылып кететiн. Жол-жөнекей Атбасар және Колутон өзендерi, көптеген шағын көлшiктер мен шалшық сулар кездеседi. Күре жол бойында бес шаруа қонысы болды.

	Одан әрi Ақмола уезiнiң аумағына қарайтын Колутон станицасы бар. Жолшыбай Ново-Черкасск болысының Таволжан елдi мекенi кездестi. Келесi — Шаншар стансысы. Қараоба мен Шаншар стансысының арасында Астраханское, Ново-Черкасск елдi мекендерi орналасқан. Жыланды стансысынан өтiп, 18 шақырымдай ылдимен жүрдi. Жыландыдан төрт шақырымдай жерде Қарамеңдi стансысы бар.

	25-шақырымда Семеновское елдi мекенi (Семеновский болысы). Келесi — Бармақ стансысы. Одан әрi Ақмола стансысы. Ақмоладан Қарқаралыға дейiн бұрынғы кезде Бабатал, Қызылжар, Шортанды, Аюлы, Шiдерлi, Нұрбай, Сиректас, Белағаш, Жосалы, Жұмаршал, Қыпшақ деп аталатын он пикетстансы болыпты.

	Ақмоладан Қарқаралы уезiнiң шекарасына дейiнгi жол мына бағыттар бойынша өттi: Ақмола — Александровск (25 шақырым), Байтен Тупақов зираты (15 шақырым), Есiл өзенiне 15-шақырымда салынған жаяу өткелден су жайылған кезде өту мүмкiн емес. Паром қажет болады. Жалғызағаш шатқалындағы Тураловская стансысы (40 шақырым), Чунжыгуль өзенiнiң 25-шақырымында, Тереңөзек өзенiнiң 32-шақырымында, Тасөзен өзенiнiң 36-шақырымында осылай болады. Жазда бұл өзендер тартылады. Көпiр керек. Жалғызағаш шатқалында қоныс аударушылар тұрады, онда 10-нан 15-ке дейiнгi қыстауларда 70—80 адам қазақтар бар.

	Тамыздың ортасында Мiржақып Дулатұлы Зайсанда болды. Қалада үш сыныптық училище жұмыс iстейдi. Ол 1899 жылдың басында екi жылдықтың орнына ашылған. Мiржақып училище директорына жолықты, оның басқаруында үш бiрдей ауылдық мектеп бар болатын. Мұғалiм-инспектор болып Иван Иванович Куминов жұмыс iстедi. Ол уездегi ауыл мектептерiне Халық ағарту министрлiгi тарапынан бақылау жүргiздi. Ал басқа мектептер бақылаудан тыс болды. Қалалық училищеде Артемий Анисимович Шевелев және Иван Корнилович Жилин деген мұғалiмдер жұмыс iстедi. Олардың бәрi де мемлекеттiк қызметкерлер болып саналды. А.А.Шевелевтiң өз үйi болды, ал И.К. Жилин пәтерде тұрды. И.И.Куминов та пәтер жалдап тұрды. Халық ағарту министрлiгi тарапынан училище оқытушыларына жалақы ретiнде жылына 1917 сом (рубль), оқу құралдары мен шаруашылық қажеттерiне қосымша 630 сом 75 тиын (копеек) бөлiндi.

	1903 жылдың күзiнде қалалық училищеде училищелер инспекторы А.Алекторов болды. Ол өзiнiң берген есебiнде былай деп жазды: “30 қыркүйекте Зайсан қалалық үш сыныптық училище тексерiлдi. Курстың барлық пәндерi бойынша әсiресе орыс тiлiнен жетiстiктер айтарлықтай емес. Зайсан училищесi оқушылар үлгерiмi бойынша Ақмола және Семей облыстарындағы қалалық училищелердiң бәрiнен де төмен тұр. Үш сыныптық ересектер бөлiмiнiң оқушылары “мыловаренные, кожевенные заводы”, “просительный”, “произрастают”, “мещане подчиняются”, “киргизы, живущие”, “Зайсанское городское училище”, “четыре заведения”, “Зайсан находится у подошвы горы”, “в городе есть чайная, библиотека”, т.б. деп мүлде сауатсыз жазды. Жазу үлгiсi қанағаттанарлықсыз. Оқу орнын маған бағынышты қалалық училищелердегi орташа үлгерiммен бiр деңгейге көтеру үшiн қалтқысыз көмек, жұмылған күшпен жұмыс iстеу керек. Орыс тiлiн Шевелев жүргiзедi; мұғалiм қызметiнiң ең болмағанда кейбiр талаптарынан шығу үшiн оның өз бiлiмi мен қабiлетiн әлi де көп жетiлдiруiне тура келедi. Заң мұғалiмi священник Протопопов сабақтың 60%-ынан көбiн өткiзбеген, мiне, сондықтан да оқушылардың Құдай заңы жөнiндегi үлгерiмi қанағаттанғысыз. Зайсан училищесiнiң оқытушылары өздерiнiң мұғалiмдiк атақтарына сын көтермейтiн деңгейде, өте жауапсыздықпен қараған. Училищедегi нашар жағдай үшiн мұғалiм-инспектор Домоховскийге сөгiс берiлдi. Мұғалiм Шевелевке әрбiр сабаққа мiндеттi түрде дайындалып, конспект жасау ұсынылып, онсыз бұдан әрi қалалық училищеде жұмыс iстеуi мүмкiн емес екенi ескертiлдi.

	1903 жылдың 22 желтоқсанындағы №2884-қосымшамен, халық училищелерi инспекторына Зайсан қалалық училищесiне қатысты айтылған барлық ескертулер көрсетiлiп, бұл оқу орнына барынша жиi тексеру жүргiзу ұсынылды. Жаңадан тағайындалған мұғалiм-инспектор Куминов қазiргi уақытта училищенi тиiстi деңгейге көтеру үшiн мұғалiмдер Жилин мен Шевелевке табанды көмек көрсете отырып, барлық шараларды қолдануда”.

	Мұның бәрi осылай. Бұл мәлiметтер түгелiмен кiтапханалар мен мұрағаттардан табылды. Бiрақ Мiржақып Дулатұлы туралы материалдар жинау барысында Жарлы деп аталатын ауыл туралы деректер кездеспедi. Щербин экспедициясының карталарында ондай ауыл болған жоқ. Осы заманғы бес шақырымдық және екi шақырымдық карталарды қарауға тура келдi. Бiрақ ешқайсысынан да iздегенiмiз ұшыраспады. Карталарда мұндай атау жоқ болып шықты. Ол кездiң құжат жазушылары шатасқан жағдайда, Жарлы мен Жарма дегенiмiз бiр ғана ауыл болуы да ғажап емес. Сондықтан жiптiң ұшын жергiлiктi жерден iздеген жөн. Зайсанға барып, сол өлкенiң, қалалар мен ауылдардың ауасын жұтқаннан кейiн, бiз iздеген елдi мекеннiң атауы өзiнен-өзi шыға келуi әбден мүмкiн. Мектептiң атауы да онымен байланысты екенi сөзсiз. Жұмбақ шешiп, жорамал жасаудың қажетi жоқ. Зайсанға жетiп, аудан орталығындағы кез келген базар мен кеңсеге бас сұғып сұрасаңыз, мұны сiзге бәрi де айтып бередi.

	Мiржақыптың iзiмен Зайсан қазаншұңқырына баруға бел будым. Пойыз iлгерi қарай зулап барады. Жаңа бекеттерден вагонға кiрген жолаушылардан: “Бұл қай жер?” — деп сұраймын.

	Жайлап жауап бередi:

	— Жарма.

	“Менiң iздегенiм осы жер шығар?” деген ой бiрден санама сап еттi. Пойыз ендi Абайдың туған жерiнде кетiп барады. Иә, бәрi рас, Мiржақып Абайдың туған жерiне жақын маңайда жұмысқа орналасуды қалаған-ды. Оның дәл осы жерде тұрып жұмыс iстеуi әбден мүмкiн-ау. Нелiктен бұл ой маған бұрынырақ келмеген? Вагон iшi күңгiрт тартқан, бәрi ұйқы құшағында. Терезенiң арғы жағын қою қараңғылық басқан. Пойыз табиғаты әсем Арғанаты тауын бөктерлеп, Аягөз өзенiне құятын бұлақтардың үстiмен сырғып бара жатқанын мен бiлген жоқпын.

	Әлде таңертең пойыздан түсiп қалып, осы маңнан Жарма немесе Жарлы ауылын iздесем бе екен? Менiң жағдайымда осылай етуге де болады. Өйткенi алған билетiмнiң мерзiмi ендi бiр-бiр жарым сағатта бiтедi. Бiрақ мен Зайсанға жетiп, бәрiн сол жерде шешуге бел будым.

	Осы оймен тағы да алдыға жылжыдым. Стансыға жете бере вагонның жарығы жанды, жолсерiк түсiп қалатындарды оятып жүр. Мен дайын тұр едiм. Үстiмнен жылы жейдемдi шешiп, жеңсiздiң сыртынан кеудешемдi кидiм. Төсқалтасына әлдебiр қағаз салынған жылы жейдемдi жол сөмкеме салып, шығуға дайындалдым. Пойыздан таң бозара түстiм. Георгиевкаға жеткеннен соң, әрi қарай жолшыбай кездескен көлiкке отырып, тағы да жүз шақырымдай жүрдiм. Жолда Қапанбұлақ, Нарбота аталатын шағын өзендерден өткен соң, Жарма өзенiне дейiн тау қырқалары басталып, одан әрi созыла түседi де, Жарма өзенiнiң жайылмасына жалғасады. Бәлкiм, Мiржақып Дулатұлының тұрған жерi осы шығар? Осында, Абай Құнанбаевтың туған жерiнен онша қашық емес көрiкті дала баурайында оның жұмыс iстеген болуы да мүмкiн. 15-айрық, 16-айрық, Үшбиiк, Ернар артта қалды. Мал шаруашылығына қолайлы, шүйгiн дала өлкесiнен өтiп барамыз. Алда — Қалба жоталары, мал жайылымы үшiн таптырмайтын жазық аңғарлар, Жарма суқоймасы, шағын қайыңды тоғайлар...

	Мiне, Көкпектiге де келдiк. Жолшыбай кездескен машинамен жүз елу шақырымдай жүрдiм. Қабырғамды босқа қайыстырыппын. Ең бастысы, мұнда революцияға дейiнгi Көкпектiнi ешбiр картасыз-ақ көрiп тұрмын, бұл бұрынғы Зайсан уезiнiң жерi екенiне күмәнiм жоқ.

	Көкпектi пикетi Зайсан қаласынан көп бұрын бой көтерген. Тiптi Кенесары Қасымовтың тұсында-ақ бұл пикет болған. Мұнда Көкпектi округтiк приказы (дуаны) болды. 1855—1856 жылдары Семей облысының Көкпектi елдi мекенiнде қалалық басқарма құрылды. Көкпектi қаласының 1867 жылы межеленген жоспары сақталған. Ендi бұл — Көкпектi өзенiнiң екi жағына кең жайыла орналасқан далалық кент.

	Мiне, Көкпектi тұрғындарының 1906 жылғы тiзiмi, бұл тiзiм жекеменшiк үйлерi бар, ауқатты адамдардың фамилияларынан тұрады, олар: Құрманғали Ысқақұлы Ысқақов, Хакiмжан Ысқақов, Ғалымжан Қаһарманов, Ибатулла Ахметов, Сыдық Орманов, Измаил Лакишев, Магадий Сәбитов, Сүлеймен Кагарманов, Ғабдулла Хамидуллин, Хасен Ахметов, Ибрагим Чамчиев, Хасен Аппасов, Юсуф Ибрагимов, Мұхамеджан Сүйiндiков, Уәли Мұхамеджанов, Сағадий Халитов, Мұхаммед Ғали Сүлейменов, Фадылжан Хайбулатов, Меңдiбай Ахметов, Мұхаммед Ысқақов, Сүлеймен Ысқақов, Рахматулла Салихов, Сүлеймен Шабақов, Абдулмалик Бисаев, Мұхамеджан Салихов, Мұхамеджан Сейфуллин, Шаяхмет Даутов, Ахмед Абдул Лавашев, Халиулла Насибуллин, мұғалiм Григорий Ванин.

	Бұлармен қатар Көкпектiде басқа да үй иелерi тұрған, олар: В.А.Проскуряков, ағайынды Рядинскийлер, Т.Байков, И.И.Иванов, Я.Ахунджанов, Х.Абдуллин, Т.Беспаев, И.Лаишев, С.Абдулкаримов, Х.Искаков, И.Абдулкаримов, М.Абдуллин, С.Кагарманов, М.Шабанов, И.Ахметов, К.Искаков, Н.Абдулхаликов, Н.Ибрагимов, М.Сәбитов, А.Бахтыбаев, А.Габдеев, Х.Алпысов, А.Қазақпаев, Т.Абдулкаримов, С.Мұхаметжан, А.Ғабитов, М.Шагиева, И.Галяцев, С.Халитов, А.Абдуллин, Н.Файзуллин, Х.Ситдыков, К.Меңдiғұлов және басқалар.

	1909 жылы Көкпектiде мыналар тұрды: С.С.Абдуллин — 42 жаста, ІІ гильдиялық көпес, саудагер С.В.Абдулкаримов, Г.Х.Абдулфаизов — 52 жаста, қалалық староста, Д.Ведисцев, Х.И.Искаков.

	Сауда-өнеркәсiп кәсiпорындарының иелерi: бакалея және мануфактуралық тауармен сауда жасаушылар (Көкпектi қаласы): Абдулкаримов Мухаммед-Ғали, Абдулкаримов Сафар-Ғали, Абдулкаримов Темiрәлi, Абдуллин Сүлеймен Мухамедович, Ахунджанов Якуп, Баснаев Тоқтар, Гозин Кәрiмжан Абдулхаликович, Искакова Бибi-Рабиға, Ысқақов Құрманғали, Искаков Хасан, Кожбаев Жүсiп; (Шорға селосы), Лашев Измаил, Салихова Биби-Хадиша Мүлiкова, Чогонбаев Карнобай.

	Көкпектi тұрғындарының iшiнде көптеген татар фамилиялары кездеседi. Бұл туралы Мiржақып Дулатұлының өзi де жазған. Оның “Бақытсыз Жамал” романында Жамал мен оның сүйген жiгiтi өздерiн аңдыған адамдардан қашып жүрiп, көне қорғанға (дуанға) келiп жасырынатыны бар. Бұл жерде жастар татардың қолынан қорғаныш табады. Көкпектi дегенiмiз — осы. Мен үшiн Көкпектi — тал түс кезiнде шыжыған ыстық.

	Мұнда кiмдердiң тұрғанына қазiр көз жеткiзу дегенiмiз — уақытты босқа өткiзу болып шығады. Иә, Көкпектi Зайсан емес, асығу керек.

	Жол үстiнде аздап тамақтанып алдым да, көпiрден өтiп, автостансыға келдiм. Кассаның терезесi жабық. Билет сатушы бiр жаққа кеткен. Сұрастырып жүрiп түнде бiр автобустың Зайсанда аялдайтынын бiлдiм. Автостансыда түнге дейiн отыруға тура келедi. Ал қазiр — әлi түс әлетi. Ойлануға уақыт бар. Алда тағы да екi жүз шақырымдай жүру керек. Сiрә, жолдың өзi де онша оңып тұрмаған болар, шұңқыр, батпақ, шаңнан көз ашпаспыз. Оңтүстiк Қазақстанның ауылды жерлерiндегi соғыстан кейiнгi жылдардағы жолдың жайын жақсы бiлетiн едiм: автокөлiктiң доңғалақтарына шеге кiрiп немесе арыққа кептелiп болмаса жанармай таусылып, карбюратор iстен шығып, түн iшiнде айдалада қала беретiнбiз. Ертеңгi жағдай да қалай болары белгiсiз.

	Бiрақ қайткен күнде де асығу керек. Сондықтан Көкпектiнiң шетiндегi машиналарға май құятын орынға жетiп, машина күтуден басқа амалым қалмады.

	Дәл осы жолмен Мiржақып Дулатұлы да Зайсанға барғанын еске аламын. ХХ ғасырдың басында бұдан басқа жол болған жоқ. Мiржақып Көкпектiге Қарқаралыдан, Семейден немесе Өскеменнен келуi де мүмкiн, бiрақ қай жағдайда да Көкпектiнi орағытып өте алмайды. Тiптi оның мектебi Жарма стансысында болған күннiң өзiнде де оқу ведомствосы бойынша Зайсандағы үш сыныптық қалалық училищенiң мұғалiм-инспекторы Иван Иванович Куминовқа жолығу үшiн уездiк басқармаға соғуына тура келер едi.

	Арада жүз жыл өткеннен кейiн мен де жолшыбай кезiккен автокөлiкпен Зайсанға келiп жеттiм. Айнала — жартылай елсiз жазық дала. Қалба жоталары артта қалған. Жартылай таулы алқап өзендерi дерлiктей құрғап қалған шөлейттi далаға ұласты.

	М.Дулатұлы жүрiп өткен жолды ойша көз алдыма елестетемiн. Семей — Зайсан пошта жолының ұзындығы — 599 шақырым. Семей — Өскемен жолы Ертiс өзенiн жағалап өтедi. Семейден кейiн Озерный кентi (18 шақырым), Талицкий кентi (24,25 шақырым) бар. Пошта жолы, одан әрi земский күре жолы Өскемен уезi арқылы өтедi: Үлбi (қыстақ) — 18 шақырым; Барашевский (кент) — 25 шақырым; Красноярское (кент) — 20 шақырым; Уваровское (кент) — 21 шақырым; Өскемен — 24 шақырым. Семей мен Өскемен арасы — 201 шақырым. Өскеменнен Көкпектiге дейiн пикеттер бар: Ұрунхай (пикет) — 29 шақырым, Себинский (пикет) — 23 шақырым; Сенташ (пикет) — 24 шақырым; Аганыкатты (пикет) — 25 шақырым; Қаратал (пикет) — 28 шақырым; Көкпектi қаласы — 29 шақырым. Уездiк қаладан Өскемен уезi бойынша қашықтық 159 шақырым болды.

	Зайсан уезiнiң бiр кезде Мiржақып жүрiп өткен жерлерiн басып келемiн. Зайсанға баратын жол бiреу ғана — мұнда басқа жол жоқ. Күре жол Зайсан қазаншұңқырына қарай созылып жатыр. Оң жақта — таулар, ал сол жақта көкжиекпен астасып

	Зайсан көлi жарқырайды. Сөйтiп, тұп-тура екi жүз шақырым Тарбағатай тауынан Зайсан көлiне қарай Қалжыр, Жарма, Теректi, Жеменей, Шорға және басқа дала өзендерi ағып жатыр. Зайсан уезiнде жол Семейден Көкпектiге барып жетiп, одан әрi тағы да бекеттер басталады. Оларда көлiк аттарын ауыстырады, жолаушылар ұзақ жолдан кейiн демалып, түнде ұйқысын қандырады. Көкпектiден шыққаннан кейiнгi бекеттер: Аралтөбе (23 шақырым), Жосағаш (19 шақырым), Шоған (21 шақырым), Базарка (28 шақырым), Бұрханка (25 шақырым), Чорга-Шорға (15 шақырым), Нора (Еспе) (17 шақырым), Тайжүзген (23 шақырым), Сарыбұлақ (19 шақырым), Қарабұлақ (31 шақырым) және ақыр аяғында Зайсан (17 шақырым). Өскемен—Зайсан жолының жалпы ұзындығы — 238 шақырым.

	Тамыздың орта тұсында Мiржақып Дулатұлы Зайсанға келдi.

	Қала оған барлық жағынан ұнады.

	Көшiр оған қоналқаға аялдауға болатын жердiң бiрнешеуiн атап өттi. Күре жолдан шыққаннан кейiн христиан зиратының жанынан өттi, жаңа базар да бұдан алыс емес екен. Осы жерде тоқтады. Мiржақыптың назары қос жармалы ағаш қақпа мен ат байлайтын кең аулаға түстi. Ауланың түкпiр жағында мал тұратын алаң бар екен, биiк ақырда үйiлiп бiр бума шөп жатыр. Оған таяу жерде шынжырлы үлкен төбет қалғып-мүлгiп жатыр. Үй иесi әйел ашық-жарқын қарсы алды. Аман-сәлем жасасқаннан кейiн:

	— Үйдегi төсекте ұйықтайсыз ба, әлде жазғы ашық сәкiде ме? — деп сұрады.

	Верандада бiрнеше сәкi бар екен. Мiржақып солардың бiрiне жайғасты.

	Ертеңiнде қалалық үш сыныптық училищеде инспектор Иван Иванович Куминов Мiржақыпты қуанышты раймен қарсы алды:

	— Келгенiңiз жақсы болды. Мiнеки, бiз кездестiк, — дедi. Жолдың жай-күйi, Семей туралы әңгiмелестi. Мiржақып Абайдың қайтыс болғанына өкiнiш бiлдiрдi. Абай туралы әңгiмеге Куминов те қосылды.

	— Оны көп адамдар бiледi. Ал бiздiң Александр Семенович Хохлов онымен өте жақсы таныс болған. Олар жиырма жылдан берi статистикалық комитеттiң есебiнде тұрады. Сондағы отырыстарда жиi кездесетiн.

	Куминовтiң пәтерiнде жайылған шағын дастарқан басында Мiржақып өзi үшiн маңызды жағдайға қанықты:

	— Қазiр барлық ауылдар Қара Ертiстiң арғы жағында, жайлауда отыр. Бұл — Марқакөл көлiнiң жағасы. Асықпа. Бiр аптадай өзiң iстейтiн мектепте бол, тұратын үй тауып ал. Одан соң Зайсанға келуiңе болады. Бiздiң училищедегi сабақтарға қатысасыз. Ал сiздiң мектептегi сабақтар қыркүйектiң соңында, ауылдар қыстауға түскен кезде басталады.

	Осылай болды да. Мiржақып Зайсанда бiр аптадай болды. Оны уезд бастығына таныстырды. Үздiксiз ұзақ жолдан кейiн қалада бiраз демалып, көп жайды ой елегiнен өткiзуге мүмкiндiк туды.

	Зайсан — орталық бөлiгiнiң жобалануы мен құрылысы ХХ ғасырдың басында қандай болған болса, сол қалпын сақтап қалған Қазақстандағы бiрден-бiр уездiк қала. Ол жылдары Ақмола, Атбасар, Шымкент, Көкшетау, Әулиеата, Петропавл да уездiк қала болған. Алайда олардың бәрi кейiннен облыс орталықтарына айналып, жобалануы мен құрылымы елеулi өзгерiстерге ұшырады. Көптеген көне үйлер мен ғимараттар жаңа үйлерге орын босатты. Ал Зайсанда бiрнеше үйден басқасының бәрi сақталып қалды. Көптеген көшелер мен алаңдарда өзiңiздi Мiржақып Дулатұлының кезiндегiдей сезiнетiнiңiз сөзсiз. Мiне, мына жерлерде уездiк басқарма, ерлер мен әйелдер медресесi, түрме, Жеменей өзенi, қалалық үш сыныптық училищенiң ғимараты, күмбезi жоқ әскери собор, кiтапхана, туысқандар мен таныс адамдар жиналатын тұрақжай-сарайлар болған. Мұсылмандардың намаз оқитын мұнаралы үйi де сақталған. Қазiр онда жаңа мешiт бар. Өзеннiң дәл жағасындағы қала басқармасының үйi де сол қалпында тұр. Қаланың көне бөлiгi Жеменей өзенi мен Сауыр тауына параллель, бiркелкi шаршылар түрiнде жобаланған. Жоғарғы жағы түгелiмен өзен мен таудың жоғарғы батыс жақ бұрышына iшкерiлей кiрiп кеткен. Көшелердiң аттары да Горная, Училищная, Садовая, Титовая, Базарная, Казначейская, Военная, Лазаретная, Кызылтайская, Сенная деп таулы жердiң ыңғайына қарай аталған. Жеменей өзенiнiң сол жағалауындағы көшеде шөп базары орналасқандықтан, оны Сенная деп атаса керек. Жеменей өзенiнен батысқа қарай сегiз тармақ кетедi — бiрiншi — сегiзiншi. Жеменей өзенiнiң жағасында казак станицасы, оның төменгi жағында қазақ ауылы, оның өзiнiң мешiтi болған.

	1880 жылы Көкпектiден Зайсанға дейiн бекеттер салу жұмысы аяқталды, жолдар, өзендер қиылысында көпiрлер салынды. Зайсан туралы: 1874 жылы саяхатшы М.Венюков: “Зайсан бекетi қатардағы елдi мекен деңгейiне тез көтерiлдi”, — деп жазған едi. Оның сөзiн мен де толық қостаймын. Елдi мекен даладан келгендерге ұнамды әсер қалдырады, әсiресе өзiнiң кең көшелерiмен, арықтарымен және жағалай өсiрiлген әсем ағаштарымен ұнайды. Рас, оның жайпақ шатырлы, кiрпiштен қаланған үйлерi аса тартымды деуге де келмес, бiрақ олар қатты ыстық күндерi жақсы баспана болатын көрiнедi. Сонымен бiрге ағаштан қиып салынған, қоңырауы бар шағын да әсем шiркеулер секiлдi бiрнеше ағаш үйлер де (оның iшiнде приставтың үйi) бар. Негiзiнен, қазақтарға арналған үлкен мектеп үйi де алыстан менмұндалап көрiнедi. Кiшкене ағаш жаппалардан тұратын базардан еуропалық және азиялық тауарлардың көптеген түрлерiн кездестiруге болады.

	Офицерлердiң өз клубы бар. Майор Тихоновтың мұқияттылығының арқасында бұл жердiң даңқы қоғамдық жиналыстар өткiзетiн орны бар жақсы саябағымен де шыққан. Саябақ ағыны қатты тау өзенi Жеменейдiң оң жағына орналасқан, өзен Зайсанға жақын жердегi таулардан басталады, оның үстiне кең де мықты ағаш көпiр салынған. Зайсан елдi мекенiнде 163 үй, 2 мың тұрғын (әскерилердi қосқанда) бар. Оның iргесi 1867 жылы бұл жерге алғаш рет казактар келгенде қалана бастады, ал 1868 жылы алғашқы үйлер салынды.

	1881 жылы приход училищесi жұмыс iстей бастады, 1887 жылы ол екі сыныптық қалалық училищеге айналды. Оның ғимараты 1909 жылға дейiн сақталған. 1883 жылы Зайсанда қазақ балаларына арналған интернат ашылды. Бiрақ ол көп ұзамай жабылып қалғанға ұқсайды. 80-жылдардың соңында мектеп-интернаттың орнына ауылшаруашылық мектебi ашылған. 1886 жылдан пошта мен телеграф жұмыс iстей бастады.

	1884 жылы приставтықтың орнына бұрынғы болыстардың құрамындағы Зайсан уезi құрылды. 1897 жылға қарай уезд тұрғындарының саны 95 072 адамға жеттi. Зайсанның өзi 1892 жылдан бастап қалалық кент мәртебесiн алды. ХХ ғасырдың басында қала тұрғындары 4402 адам болды. Оған қоса мыңға жуық әскери адам болды. Қала тұрғындарының жалпы санына 1000 адамдық мұсылмандар да қосылды.

	1898 жылы Зайсанда қыздар мен ұлдарға арнап жеке-жеке приходтық училищелер ашылды. Бұлар ерлерге арналған қалалық екi сыныптық училищемен қатар жұмыс iстедi.

	Жеменей өзенiнiң таудың тар шатқалынан сытылып шығар тұсындағы сол жағалауында, төменiректегi көпiрдiң алдыңғы жағында 1872 жылдың өзiнде-ақ Александр Невский атындағы шiркеу ағаштан қиып салынған едi. Ол приставтар Тихонов пен Н.А.Герасимовтың кезiнде әскери министрлiктiң және жеке меценаттардың қаржысына салынды.

	Зайсан әскери қала болды. Мұнда 80-жылдардан 3-Сiбiр казак полкi тұрды: оның құрамында алты жүз қылыш болды. Полк штабы Зайсанда орналасты. Төртiншi жүздiк уақытша Семейге ауыстырылды, ал 5 және 6-жүздiктер Омбыда тұрақты тұрды. Бұған қоса, Зайсандағы офицерлер арасында ағайындылардың да болғанын айта кетуге болады. Мысалы, 1-Батыс Сiбiр батальонында батальон сотының iс жүргiзушiсi поручик Александр Николаевич Доброхотов, рота командирi капитан Петр Николаевич Доброхотов болды. 1897 жылы 3-Сiбiр казак полкiнiң командирi полковник Ф.Вологодский, полк дәрiгерi И.С.Гурвич, мал дәрiгерi А.А.Энтыс, Зайсан жергiлiктi командасының бастығы В.П.Полонский болды. Жапония мен Қытай арасындағы қарым-қатынастың шиеленiсуiне байланысты әскери бөлiмше тиiстi тәртiпке келтiрiлдi. 1906 жылы Зайсанда 3-Сiбiр жаяу әскер бригадасынан 1-Батыс Сiбiр атқыштар батальоны бөлiнiп шыққаны белгiлi.

	Зайсанда мал шаруашылығы, балық аулау, сауда кең өрiстедi. Шыңжаңнан Зайсан мен Алқабек арқылы Аягөз жаққа және Қарқаралының жанындағы Ботовский жәрмеңкесiне мал айдап әкелетiн болған. Қала шекарада орналасқандықтан, оның тұрғындары салық төлеуде, ал қала қаржылық көмек алу бойынша жеңiлдiкті пайдаланды.

	Мiржақып Дулатұлы Зайсанда тұрған кезде уезд бастығы А.Н.Коренев, сөзбе-сөз ауызша тiлмаш Мiрсәлiм Ильясов, жазбаша аудармашы А.В.Власенко, уезд дәрiгерi И.И.Зальмунин болды.

	Зайсандық үй иелерi, көпестер, қызметкерлер мен саудагерлер арасында аты белгiлi болғандар: Сағидолла Абылханов, Валиулла Анваров, Юсуп Абылханов, Ахметзаки Ахтямов, Сафа Ахтямов, Абдулла Ахтямов, Ғалымжан Әубәкiров, Абдулнаби Ахунов, Хаким Айғозин, Михаил Агапов, Айтхожа Абдурасулходжа, Ғұмар Ахтямов, Мұхаммед Әбдiрахманов, Хожаджан Ахунходжаев, Сағындық Әбдiрашитов, Мұхаммед Әбдiрашитов, Қадырбай Баймұрзин, Токфулла Бикчентаев, Саиднасим Бариев, Ахмед Батрутдинов, Ғабдуллвалий Батрутдинов, Михаил Белоглазов, Макар Боков, Фидеахмет Бобкин, Сәлiмжан Бабаев, Федор Боровцев, Мұхамеджан Битраков, Хисамутдин Батыршин, Кәрiмбердi Бабаев, Ибрагим Булатов, Мұхамедрахым Бекметов, Андрей Бальшаков, С.Бодажин, Латиф Валитов, Петр Волков, Андрей Васильев, Василий Волков, Степан Вахрушев, Илья Губин, Трофим Гришин, Хайрулла Гайфутдинов (Шалаутдинов), Петр Гребенщиков, Владимир Галенецкий, Иван Павлович Павлов (капельмейстер), Павел Горбатов, Хабибулла Жанболатов, Петр Дегтярев, Василий Деникин, Андрей Долженков, Исаак Демурук, Григорий Дудкин, Григорий Жилин, Иван Жилин, Жаңабай Ботыбаев — Қара Ертiс болыстығының болысы.

	Зайсан қаласындағы 1904—1907 жылдардағы ауқатты тұрғындардың тағы бiр тiзiмi мынадай: Абылханов Сағидолла, Абылханов Юсуп, Ахтямов Сафа, Ахтямов Ахметзаки, Ахтямов Абдулла Латифов, Аубакиров Ғалымжан, Ахтямов Ғұмар, Абдрашитов Сетдык, Баймурзин Бадырбай, Бикчентаев Токфулла, Бобкин Фидахмет, Бекметов Мухаммедрахым, Бодяжин, Волков Василий, Вахрушев Степан, Гайфутдинов Хайрулла, Газатуллин Гильфан, Галенецкий Владимир, Григорьев Иван, Долженков Алексей, Жамбулатов Хабибулла, Левицкий Иван, Мичурин Василий, Мусин Газатулла, Мамлеев Камалетдин, Мухаметшин Қанафий, Осипов Николай, Пальшин Дмитрий, Петржкевич Иосиф, Плотников Михаил, Пономарев Николай, Рожков Фаддей, Рожков Михаил, Собачкин Константин, Сатлыков Сетдык, Сейфуллин Юсуп, Сейфуллин Якуп, Сидоров Павел, Соколов Андрей, Сабитов Аюб, Тоғысбаев Шәкiр, Тычинский Михаил, Теплов Виктор, Урманов Исматулла, Устюжанин Вячеслав, Хохлов Андрей, Хайбулин Зайнулла, Хуснутдинов Абдрахман, Хуснутдинов Салих, Чичков Михаил, Шарипов Мұса, Шарифов Мұхаммед, Шарифутдинов Абдулгалий, Сүлеймен Ягуфаров, Григорий Федоров.

	Зайсан қаласындағы фабрика, зауыт, сауда мекемелерiнiң қожайындары: терi зауыты — Жолбудаев Сағадат-Бану, сауда-өнеркәсiп орны — Иштеряков Абдрахман, екiншi ресейлiк сақтандыру қоғамы; азиялық тауарлар — Рахимшейхов Икрам, Рахимшейхов Таш-Шейх, Хаким Ходжаев Насрулла; терi (шикi) — Бикчентаев Токфулла, Дәулеткелдиев Мұхамеджан, Манғожин Жиенбай, Анваров және Ибрагимжанов, т.б.

	Мануфактуралық тауарлар: Абылханов Т. Д., Бикчентаев Токфулла және ағайындылар Дәулеткелдиев Мұхаметжан, Дада-Мухаметов М. Я., Жанбулатов Мухамет-Ғали, Ерзин Мухамед-Хакаф, Зұрманбаев Жаңабай, Канцеров Хусаин, Кадралин Хасан, Манғожин Жиенбай, Манафов Ибрагим, Сеидукова Сарви, Сейфуллин Юсуф, Үкiбаев Аймұхамед, Өскенбаев Юсуп, Хайбуллин Зайнулла, Рахимшаихов Икрам Шаих, Шәкiржанов Мырзакамал, Әбдiрахманов Абду-Расул.

	Әртүрлi тауарлар: Абылханов Юсуп және Сағидулла, Агинеев Құрбат, Бикчентаев және Абылханов, Дәулеткелдиев Мұхамеджан, Жанбулатов Мұхамет-Ғали, Зұрманбаев Жаңабай, Ибрагимжанов Разыкжан, Ибрагимжанов және Анваров, Манафов Ибрагим, Муллашев Мұхамедияр, Мұхитдин Қожаев, Манғожин Жиенбай, Абылханов Сағидулла, Сайфутдинов Сағидулла, Сәлiмбаев Мұхамет-Ғали, Сейдукова Сарви-Жамал, Сейфуллин Юсуп Камиевич, Хайбуллин Зайнулла, Шамухаметов Шәкiр.

	Қаладағы присяжный заседательдiкке кандидаттардың iшiнде: Бобкин Бидахмет (1874 ж. туған), көпес, мүлкi 500 рубль; Ерзин Халиулла, 35 жаста, 500 рубль; Манафов И. И., 250 р; Насыров Сафа, 500 р; Сейфуллин Ю. К. — 3000 р; Сәтбаев Баязит — 400 р; Татанов Хален, болыстыққа кандидат, 2-санатты сауда мекемесi; Усманов Исматулла — 500 р; Хохлов Александр, гимназия тамамдаған, 3700 р; Шаметдинов Хайбулла, 3-санатты сауда мекемесi, 300 р; Сорокин Л. Ф. — 2000 р; Иванов Илья, отставкадағы фельдшер, Омбы фельдшерлiк мектебiн бiтiрген; Плотников В. Г., отставкадағы фельдшер, фельдшерлiк мектептi бiтiрген; Манғожин Қыстаубай, қазақ Чагановский (Шорға) болысы, 800 р.

	Бұлардың бәрi де ауқатты адамдар, саудагерлер, қалалық басқармамен байланысы, капиталы, жекеменшiк үйлерi бар кәсiпкерлер, кәсiпкерлiк артельдердiң, дүкендер мен лавкалардың қожайындары.

	Бұл тiзiмде мұғалiмдер мен қызметкерлердiң фамилиялары жоқ. Оның арасынан Мiржақып Дулатұлының да аты-жөнi кездеспейдi. Алайда мәселе мынада: өзiнiң қоғамдық мәртебесi бойынша М. Дулатұлы басқа да мұғалiмдермен бiрге жұрт назарынан тысқары, елеусiз жағдайда болды. Ол әлеуметтiк жағдайы әртүрлi адамдармен қарым-қатынаста болды. Сондай адамдардың қатарында шаруа бастықтарының уездiк съезiнiң хатшысы Бейсенбай Байболовты немесе 1900—1907 жылдары Зайсандағы бiтiстiрушi соттың тiлмашы және iс жүргiзушiхатшысы болып жұмыс iстеген Көлбай Тоғысовты атауға болады.

	Исмаил Манапов туралы, ол татар әдебиетiнiң классигi Ғалымжан Ибрагимовтың туысы деген дерек бар. Және бiр жағдай — Манаповтардың Семейдегi үйiнде Азамат соғысы жылдары Мiржақып Дулатұлы отбасымен тұрғаны белгiлi.

	Мiржақып Дулатұлы Зайсанға келген тұста бұл жерде А. Г. Коллоның баспаханасы да өз жұмысын бастады. Уфа губерниясы Стерлитамак уезi, Богоявленск болысының шаруасы Августин Григорьев Коллоның губернатордың атына жазған өтiнiшi сақталыпты. Онда былай делiнген: “Зайсан қаласында шағын баспа өндiрiсi мекемесiн ашқым келедi. Атап айтқанда, хабарландырулар, хабарламалар, шақырулар, есепшоттар, құттықтаулар, мекенжай карточкаларын, iсқағаздарының бланк-кiтапшаларын және осыған ұқсас цензуралық комитеттiң тексеруiне жатпайтын басқа да өтiнiштер шығармақпын.

	Сол үшiн Сiздiң жоғары мәртебелi рұқсатыңызды өтiнiп сұраймын. Сонымен бiрге менiң өтiнiшiмдi қанағаттандырған жағдайда, маған жұмыстарды жазып отыру үшiн кiтап беруге өкiм шығаруыңызды сұраймын. Сондай-ақ, егер мүмкiн болса, жоғарыда аталған мекемемен жұмыс жүргiзу үшiн Семей облысының немесе басқа да көршi облыстардың қалалары мен елдi мекендерiне шығуға рұқсат етуiңiздi өтiнемiн.

	Бұл ретте айта кететiнiм — баспаханалық және басқа жұмыстарды жеке өзiм жүргiземiн немесе бiр ғана көмекшi ұстаймын. Менiң жоғарыдағы баспаханалық жұмыстарды атқаруыма қажет станок өзiм құрастырған қарапайым ағаш компостерден тұрады, онда әрiптер жиырма вершоктан артық емес шаршыға орналастырылады, сондай-ақ терiлiмдi бояуға арналған, онымен өлшемдес жастықшадан және әрiп таңбаларын алуға арналған қарапайым жабдықтан құралған.

	Менiң мақсатым — өзiмнiң қарапайым құралдарымның мүмкiндiгi шегiнде отандық баспа iсiн дамытуға адал еңбегiммен үлес қосу, жергiлiктi баспасөзге мүмкiндiгiмше қолайлы жағдай тудыру, сонымен бiрге өзiмнiң өмiрлiк мұқтаждарымды адал еңбегiммен өтеу. Сондықтан, жоғары мәртебелiм, менiң өтiнiшiме мүмкiндiгiнше тезiрек жауап беруiңiздi өтiнiп сұраймын”. Алайда А.Колло осылай бес жыл өткеннен кейiн ғана аталмыш жұмысын бастады.

	Тағы бiр көңiл аударарлығы — Мiржақып Дулатұлы Зайсанға келген 1904 жылы бұл жерде кiтап саудасы да ашылған едi. Бұл iстi Сағидулла Абылханов қолға алды. Қараша айында ол Семей әскери губернаторына арыз түсiрдi. Онда былай делiнген: “Бикчентаев және Абылхановтар” сауда үйiнiң өкiлi, зайсандық көпес Сағидулла Абылхановтан. Зайсан қ. Өтiнiш: Жоғары мәртебелiм, “Бикчентаев және Абылханов” сауда үйiнiң цензура рұқсат еткен мұсылман тiлiндегi баспа кiтаптарын сатуына рұқсат етуiңiздi құрметпен өтiнемiн, Зайсан уезiнiң бастығының берген куәлiгiн және 60 коп (тиын) тұратын екi марканы қоса ұсынамын”.

	Көп ұзамай куәлiк берiлдi. Онда былай деп көрсетiлген: “Бұл куәлiктi көрсетушi, “Бикчентаев және Абылханов” сауда үйiнiң өкiлi, зайсандық көпес Сағидулла Абылханов саяси ниетi түзу, сотта және тергеуде болмаған. Осы куәлiк Зайсан қаласында мұсылман тiлiндегi кiтаптармен сауда жасауға құқық беретiн куәлiктi иеленуге Семей облысының әскери губернаторы мырзаның рұқсат еткенiн растайтын құжат ретiнде берiлдi. 1904 ж. 15 қараша, Зайсан қ., уезд бастығы Бирюков”.

	Сөйтiп, Зайсанда кiтап сатушылар, жергiлiктi зиялылар — мұғалiмдер, дәрiгерлер, мейiрбикелер, кәсiпкерлер, қызметкерлер, қаланың мәдени өмiрiмен байланысы бар адамдардың бәрi де болды.

	Сырттай мүлгiген қала шындығында өзiнiң күйбең тiршiлiгiмен күн кешiп жатты. Бұлар тек сырт көзге байқала бермейтiн едi. Қала старостасы Ф.П. Казаринов жылпос та арсыз көпес болды. Қалалық мердiгерлер бәрiн — үш сыныпты қалалық ерлер училищесiнiң құрылысын және су құбырын жүргiзудi де өз мойындарына алды. Жилин, В.М. Мичуриндер бұған қарсылықтарын жиi бiлдiрiп тұрды.

	Қаланың шетiндегi жаңа базардың жоғарғы жағынан жеке иелiктерге жер телiмдерi үлестiрiлiп берiлдi. Ескi базар секiлдi жаңа базар да 50 шаршы сажын жерге орналасты. Ол әскери ғимараттардың батыс жағында болды. Қала жоспары бойынша ол №71—73, 84—86-бау-бақшалық орынды алып жатты, барлығы алты орын. 1905—1907 жылдары базарда көпестер В.Т. Анваров, И.И. Манафов және басқалар өз ләпкелерiн орналастырды. Валиулла Тухфатуллович Анваров 1860 жылы туған. Медресе бiтiрген, 1876 жылдан Зайсанда тұрған. 1900 жылдан қалалық басқарманың мүшесi болды. Құны 500 р үйде тұрды.

	Жаңа базардың шетiнде Ерзин, Урманов, С. Насыровтардың таборлары (қоймалары) болды. Осы жерде жылқы соятын орын да бар болатын. Сегiзiншi көшеде 1907 жылдың көктемiнен бастап, Бобкин, Жұматаев, Манғожин Қыстаубай Жиенбаевич өз үйлерiн салуға кiрiстi. Манғожиннiң әйелiнiң есiмi Шамсура едi. Манғожиндер отбасымен Дулатұлы жақсы таныс болатын. Азамат соғысы жылдары Дулатұлылар Семейде, Манғожиндердің үйiнде тұрды.

	80-жылдары Зайсан пошта-телеграф кеңсесiнде К.Я. Бават, Г.И. Попов, М.Л. Зенюков жұмыс iстедi. Ал 1904 жылы мұнда екi адам: М.А. Тычинский мен В.Н. Марков қызмет етті. Пошта Көкпектiден дүйсенбi, жұма күндерi келiп, керi қарай жексенбi және сәрсенбi күндерi жөнелтiлiп тұрды. Мiржақып одан әр жердiң пошталық мекенжайын бiлiп отырды.

	Уақыт өте келе Мiржақып оның қызметiн де пайдалана бастады. Өзiнiң хаттарын тiкелей Зайсаннан жөнелтiп тұруға тырысты. Торғайға, Омбыға, Қарқаралыға хат жазып тұрды.

	Қалада кеден де болды. Зайсан кеденi арқылы 1900 жылы 416 863 рубльдiң тауары сыртқа шығарылып, 322 750 рубльдiң тауары әкелiндi. Уезде Алқабек өткiзу пунктi жұмыс iстедi. Ал Қатонқарағай өткiзу пунктiнде шығарылған тауар құны 35 768 р., әкелiнгенi 45 377 р. болды. 1902 жылы Зайсан кеден бөлiмiнде Н.К. Давыдов, Т.Л. Москалев, В.А. Устюжанин, И.П. Николаев, Г.М. Залейщиковтер қызмет еттi. Ал екi жылдан кейiн бәрi де ауысты: бөлiмнiң инспекторы — И.С. Левицкий, басқарушы — В.Н.Коленецкий, оның көмекшiсi — В.Н. Григорьев, күзет қызметкерлерi — А.Г. Алексеев, Н.В. Федотов болды.

	1904 жылы мұсылмандардың намаз оқитын үйiнде Мұхаммед Заки Ахтямов қызмет еттi.

	Зайсанның өзiнде 80-жылдардан бастап ауылшаруашылық мектебi жұмыс iстедi. Онда оқу мерзiмi алты жыл болды. Оқуға 13—14 жастағы қазақ және орыс балалары қабылданды. Үш дайындық сыныптар болды, ал ресми түрде ауылшаруашылық өндiрiсiне — агроном, егiншiлiк, бағбандық, малшылық, малдәрiгерлiк мамандықтарға оқытты.

	1900 жылы К.П. Ернулев меңгерушi болған кезде етiкшiлiк және ағашшылық шеберханалары ашылды. Жаз айларында оқушылар Үйдене өзенiнiң оң жағалауында, ферма мен бақта жұмыс iстедi. Бұл өндiрiстiк тәжiрибеден өту кезеңi болды. Ферма жанында бақша, бидай мен арпа-сұлы егiстiгi болды және сиыр, жылқы, қой өсiрiлдi. Мектеп жыл сайын мал сатып отырды. Мысалы, 1904 жылдың басында 47 жылқы, 59 сиыр, 35 қой, 50 тауық болды. Малшылар, бақташылар, кiр жуушылар, егiншiлер жұмыс iстедi. 1904 жылдан бастап жаңа жылдық шырша мерекесi өткiзiлiп, оған қонақтар шақырылатын болды.

	1906 жылдан мектеп басшылығына Мәскеу ауылшаруашылық академиясының түлегi А. Купласт келдi. Оның қызмет еткен кезеңiнде Зайсан ауылшаруашылық мектебi Дала өлкесiндегi ауылшаруашылық оқу орындарының iшiндегi ең тәуiрi саналды. А.Купласт академиядан кейiн бiрқатар жыл Дала генерал-губернаторлығы кеңсесiнiң агрономиялық бөлiмiнде жұмыс iстеп, өлкедегi ауыл шаруашылығының жай-күйiмен жақсы таныс болған едi. Ф.А. Щербин экспедициясына қатысқан агрономдар К.А. Вернер, В.В.Барышевцев, Н. Кудиновтар оның әрiптестерi болатын. 1908 жылдарға қарай А.Купласт Верный қаласына ауысып, қоныс аудару басқармасында жұмыс iстедi, бiрқатар жарияланымдардың авторы болды.

	А.Купластың Зайсандағы жұмысы уақыт жағынан алғанда Мiржақып Дулатұлының уезде жұмыс iстеген кезеңiне тура келедi. Зайсан ауылшаруашылық мектебiнде Владимир Бутин, Николай Гладышевтер мұғалiм болып iстедi.

	Мектеп жанында арнайы кiтапхана бөлмесi болды. Оның кiтап қоры 80-жылдардан бастап үзбей толықтырылып отырды. Қажет кiтаптарға бiрнеше данадан тапсырыс берiлетiн. Мысалы, 1904 жылы Томскiдегi Макушиннiң дүкенiнен 5 дана — зоология, 3 дана — мал шаруашылығын жүргiзу, 20 дана — ауыл шаруашылығы бойынша бастапқы тәлiм-тәрбие, т.б. кiтаптар алынды. “Семипалатинские областные ведомости”, “Семипалатинский листок” газеттерiн жаздырып алды. Соңғы газет Семейдешығыптұрды. Оныңредакторы Н.Я. Коншин Абай Құнанбаевты, Е.П.Михаэлистi және көптеген зайсандықтарды, бұл қаланың iшкi өмiрiн жақсы бiлдi.

	Зайсан әйелдер приход училищесi өз жұмысын 1883 жылы бастады. 1904 жылы мұнда Зинаида Яковлевна Жилина және Анна Ивановна Елина мұғалiм болып жұмыс iстедi. 1904 жылдан училище үй жалдап тұрды, 35 қыз оқыды. Аға мұғалiм К.И. Суковаторинаның жалақысы жылына 500 рубль, З.Я. Жилинаныкi 360 р болды. Құдай заңын священник Г.С. Киченин жүргiздi. С.И. Голеницкая құрметтi заң сақтаушы болды.

	Бастауыш казак училищелерiнде мұғалiм болып жұмыс iстегендер: Бөкенде — Юдин, Кендерлiк кентiнде (Пржевальск, Көктерек) — Шевелева, Көкпектi станицасында қызмет орны бос болды. Демек, Шевелевтер отбасысы бұрын Пржевальскiде тұрған. Бiрақ 1904 жылы Шевелеваның күйеуi Зайсан қалалық үш сыныптық училищеге орналасты.

	Халық ағарту ведмоствосы бойынша, бұл училищелердiң әрқайсысына жыл сайын 900 рубль жұмсалды. Ал Зайсанда қала қазынасынан тағы да 210 р бөлiндi. Бұл айтарлықтай көмек едi. Әйтсе де 1904 жылы әйелдер училищесiне байланысты қала басқармасында даулы мәселе туындады. Жаңа ғимараттың құрылымына бөлiнген 3000 рубль қаржы игерiлмей қалды. Қала старостасы С. Титовтың кiнәсiнен бiр жылдан кейiн смета да, ғимараттың жоспары да жасалынбады. Қалада ерлер приход училищесi де жұмыс iстедi, меңгерушiсi — А.А. Мелентьев, священник — В.Дуплев.

	Ал Мiржақып Зайсанның өзiнде емес, уезде ондағы бiр болыс мектебiнде жұмыс iстедi. Бiрақ қай жерде?

	Жұмыс күнiнiң соңына қарай өлкетану мұражайына бас сұқтым, ал онда жұмыс iстейтiн бiр ғана қызметкер — Ербол Шәкiржанұлы Әлмұхамбетов. Заттарымды қонақүйге қойып кеткенмiн, мұражай оған тиiп тұр. Қолсозым жерде. Неге екенi белгiсiз, Ербол әңгiменi өзi бастады. Мен мұнда келуiмнiң мақсатын түсiндiрдiм. Мен әлдебiр ауылда орналасқан Жарма мектебiн iздеп жүргенiмдi айттым.

	Әңгiме мұражайға, оның залдарына, ғимараттың өз тарихына ауысты. Жұмыс уақыты аяқталды, бiрақ Ербол залдардың шамын жағып, бөлмелердi көрсете жүрiп әңгiмесiн жалғастырды: қамыс бұталары, фазандар, қарсақтар, қасқырлар, тышқандар, борсықтар, т.б. аңдардың барлық түрлерi, тiптi аюлар да бар. Одан соң фотосуреттерге көз жүгiрттiк. Олардың ешқайсысын М.Дулатұлы бiлген жоқ және бiлуi де мүмкiн емес. Маған бұл қызықсыз болып көрiндi. Мiне, революцияға дейiнгi Зайсан туралы фотосуреттер: көшелер, үйлер, әр жерде түсiрiлгенi көңiл аударарлық. Зайсанның байырғы тұрғыны Андрей Степанович Хохловтың фотосуретi. Оның үстiне, Хохловтар туралы тұтас стенд бар болып шықты. Хохловтың ұлдары белгiлi адамдар болған: бiрi — суретшi, екiншiсi — биолог.

	Н.М. Пржевальский Зайсанда А.С. Хохловтың үйiнде аялдаған. Бұл үйдiң қожайынын М.Дулатұлы да бiлген.

	Стендте Н.М. Пржевальскийдiң фотосуретi және оның еңбектерi қойылған.

	Бұл жерден мен Васильевтiң әлде гимназистiң әлде студенттiң киiмiмен түскен фотосуретiн де көрдiм. Бұл фамилия маған ой түсiрдi. Бұдан бұрынырақта мен Зайсанда, Павлодарда, Атбасарда жұмыс iстеген әлдебiр мұғалiмдердiң тiзiмiн көрсетiп жазған болатынмын. Сол кезде менiң көңiлiмде: “Өзiм көрсеткен тiзiм мен мына фотосуреттердiң бiр нәрсе болғаны ма?” — деген сұрақ туды. Ал кеңестiк ақын Павел Васильевичтiң әкесiнiң бұған қандай қатысы бар?

	Бiрақ ең басты нәрсенi Ербол түсiндiрдi. Фотосуреттегi адам революцияға дейiн қалалық приход училищенiң меңгерушiсi болып iстеген және шынында да ақын Павел Васильевичтiң әкесi болған екен. Бұл хабар менi бiраз тыныштандырды. Ауыл мектептерiнiң мұғалiмдерi ереже бойынша жақын маңайдағы екi немесе үш сыныптық училищенiң мұғалiм-инспекторына бағынатынын мен бiлетiн едiм. Демек, Мiржақып Дулатұлы мектеп ведомствосы бойынша Васильевке бағынған, бiрақ осы арада тағы бiр сұрақ туды: бұл жерде Васильев қашан жұмыс iстеген және ол мұғалiм-инспектор болып iстедi ме?

	Ербол Зайсан қалалық үш сыныптық училищенiң ғимараты сақталғанын айтты. Ол Ломоносов мектебiнiң жанында. Бұл маңызды жаңалық болды. Демек, Мiржақып Дулатұлы бас сұққан, әрiптестермен кездескен ғимараттың бар болғаны ғой. Бәлкiм, осы жерге жұмысқа келудi де армандаған шығар! Ол Зайсанда жұмыс iстеген үш жылдың iшiнде оның басына мұндай ойдың келмеуi қисынсыз болып көрiндi. Менi мына бiр жайсыз хабар мазалады: Жарма ауданында мектеп те, осылай аталатын кент те жоқ болып шықты. Бiрақ ол Жарма өзенiнiң барын айтты.

	Ербол менi ауданның картасы алдына алып келiп, Жарлы деп аталатын тағы бiр өзендi көрсеттi. Мазасыз ой үстiндегi түндер мен жүгiрiске толы күндерден кейiн менiң құлағымда барлық дыбыстар араласып кеттi: Жарны, Жарма, Жарлы. Қалалық үш сыныпты училищенiң сақталып қалған ғимараты туралы Ерболдың хабарынан кейiн менiң мұражайдан Мiржақып Дулатұлына қатысты бiр мағлұматтар табуға деген ықыласым арта түстi. Ербол экспозициялар залының шамын жақты да, бiз бөлмелердi аралап көре бастадық. Табиғат бөлiмi тартымды екен — құстар мен аңдардың қаңқалары тұр. Үлкен қасқырдың да қаңқасы бар. Әрi қарай кеттiк.

	Ертеңiнде таңертең мен Ломоносов атындағы мектептiң жанына келдiм. Мiнеки, Шаймардан мен Ибрай көшелерiнiң қиылысқан бұрышында Зайсан қалалық үш сыныптық училищенiң бос қалған ғимараты тұр. Осы жерге қалалық саябақтың бұрышы тiреледi.

	Бұл менiң Зайсандағы М.Дулатұлы жүрген жерлермен алғашқы кездесуiм едi: көшенiң екi жағына дейiн созылған ғимарат, күйдiрiлген кiрпiштен қаланған қабырғалар, үйдiң сәндi кiреберiс есiгi көз тартады. Көше бойымен созылып, Мiржақып Дулатұлының кезiнде отырғызылған теректердiң орны — жуан да жалпақ түбiрлерi жатыр. Мiне, осы үй — Мiржақып кiрген үй. Мектептiң ескiрген биiк есiгiнен iшке аттап кiргiм келдi. Шатыры, әрине, әлденеше рет қайта жабылғаны көрiнiп тұр және шатырдың күнқағары да. Бiрақ ғимараттың өзi толығымен сақталған. Мектептiң алдыңғы жағындағы арықта бұлақтың мөлдiр суы сылдырап ағып жатыр. Менi бұл арық Мiржақыптың кезiнде де осылай сылдырап аққан шығар-ау деген ой баурап алды. Арық суының сол сылдыры қазiр де менiң құлағымда тұрғандай.

	Кешкiсiн тағы да мұражайдағы Ерболға кiрiп шықтым. Ол ертең ертемен Кеңсай ауылына жүретiнiн айтты. Бұл ауыл картада Мичуринское деп аталады. Менi бұл ауылдың нелiктен осылай аталғаны қызықтырды. Әрине, революцияға дейiн уезде Зайсан ауылшаруашылық мектебi болғанын мен бiлемiн. Ол мектеп дәл осы жерде болуы әбден мүмкiн.

	Мiржақып Дулатұлы Зайсаннан Жарма ауылдық мектебiне келген. Мұны Батыс Сiбiр округi қамқоршысының өкiмiнен және Семей облысы мектептер инспекторының iсқағаздарындағы мұрағаттық деректерден көруге болады. Онда: “Жарлы ауылдық мектебi, мұғалiм — Мiржақып Дулатович Дулатов” деп тайға таңба басқандай етiп жазылған.

	Мен күтпеген және тiптi қазiр де түсiнiп кете алмаған тағы бiр жай бар. Үш ағашты шатыстыруға болады, ал менi “л” және “м” деген екi әрiп жаңылдыра бередi.

	Зайсаннан қай бағытта шыққан жөн? Өйткенi одан берi жүз жылдан астам уақыт өттi ғой.

	Келесi күнi таңертең базарға қарай тарттым. Ол қоршалған. Қоршаудың сыртында өнеркәсiп тауарларын, киiмдер, самса, жүк көлiктерiнен қарбыз, картоп сатады. Бұл жерде бiрнеше кафе бар. Екiншi жағында — автостансы. Ол жерден Өскеменге, Семейге және тiптi Алматыға автобустар қатынайды, бiрақ ауданның өз iшiндегi ауылдарға жүрмейдi.

	Зайсан базарының маңы әдеттегiдей адамға толы. Ендi бұл жерден ХХ ғасырдың басында болғандай атағаштарды таппайсыз. Оның есесiне, жеңiл машиналар қаптап тұр. Олардың жанында машинасына жолаушы iздеген жүргiзушiлер топталып тұр. Солардың бiр тобына жақындап келiп, Жарлы мен Жарманың атын қатарынан айтып, аңтарыла сауал тастаймын. Тұрған адамдар бiр ауыздан жауап берiп, мұндай ауылдың тiптi бүкiл ауданда жоқ екенiн айтады.

	Орта жастардағы бiр ер адам маған таяп келдi. Қайта құруға дейiн инженер-құрылысшы болып iстеген көрiнедi. Ол менi мұқият тыңдағаннан кейiн өзiне сенiмдi түрде:

	— Жарманы Көкпектiнiң арғы жағынан iздеу керек, — дедi. Оның нық сенiммен айтқанына қарап, мен де соған илан-

	ғандай болдым. Расында, оның айтқаны дұрыс шығар?

	Әдетте, сөз таластырған адамдардың айғайлап көп сөйлегенi емес, ақырын сөйлеп, анық айтқаны дұрыс болуы мүмкiн.

	Ал мен уезде Жарма, Жарлы, бәлкiм, тiптi Жарна өзенi де бар дегенге әбден сенiмдi едiм. Ұзақ ойланып, сатушылардың қатарын тағы да бiр шолып өттiм. Ешкiм ештеңе бiлмейдi. Әйел машинадан қарбыз сатып жатыр. Сатып алушылар аз, қарбыз саудасы нашар жүруде. Сатушы мен жүргiзушiнiң iшi пысып, есiнеп отыр. Олардың жанына келiп:

	— Жарма мектебi қайда екенiн айтпас па екенсiздер? — деймiн.

	Әйел адам әңгiмеге көңiлсiздеу араласты:

	— Мұның сiзге керегi не?

	Менiң жауабымнан кейiн ол маған мынаны айтты:

	— Бұрын Жарлы ауылдық кеңесi болған. Менiң ата-анамның туу туралы куәлiктерiнде солай жазылған.

	Әрi қарай ол да ештеңе айта алмады: әлде Кеңсайда ма, болмаса Жамбылда ма дегендi меңзедi.

	Менiң iздегенiмнiң бiр ұшығы жылт етiп көрiнгендей болды, бiрақ одан әрi әңгiме өрбiмедi. Әйел адам басқа ештеңе айта алмады. Бiр ғана нәрсе белгiлi болды: ол әйелдiң өзi Даирово мен Жамбылдың ортасындағы подхоздан екен. Сөйтiп, базардағы талпыныстарымнан ештеңе шықпады.

	Автобустағы айналма жол үстiнде қаланы: оның көшелерiн, көне және жаңа үйлердi, Жеменей өзенiне салынған үш көпiрдi қарап келемiн. Қаланың көптеген жерлерiнен революцияға дейiн салынған, айқара ашылатын қақпасы бар ескi үйлердi көремiн. Қақпаның бiр шетiнде кiретiн есiгi бар. Кейбiр үйлердiң қабырғасына қаланған күйдiрiлген кiрпiштер көрiнiп тұр. Ағаш көп. Осылардың бәрi де — Мiржақып Дулатұлы көрген революцияға дейiнгi құрылыстар.





Жарлы ауылын iздеу




	Мiржақып Дулатұлының кезiнде қазақ сөздерiнiң бiрқатары “дж” әрпiмен жазылды. Қосақталып тұрған “д” әрпiнiң алынып тасталғанына көп болған жоқ. Орысша жазылуында “Джарлинская” болған. Ендi бұл сөз “Жарлы” болып жазылады. Қазақ тiлiнде бұл сөз ұран (жар салу), жар (сай-жыра), жаға (өзеннiң), кедей (жарлы) дегендi бiлдiредi.

	Қазақ халқының жағдайы Мiржақып Дулатұлын қатты алаңдататын. Ол былай деп жазды: “Сол жылдарда қазақ халқының қараңғылығы мен надандығы жанға батарлықтай ауыр жағдайда едi; губернаторлар мен уезд бастықтарын айтпағанның өзiнде, бұқара халықтың тiзесi шенеунiктердiң ең сорлысы урядниктердiң алдында да дiрiлдеп, олардың барлық жәбiр-жапасына төзiп бағады. Оларды мұндай жағдайға жеткiзген дөрекi шенеунiктер, тiлмаштар, болыстар және салықтар, зорлық-зомбылықтар, парақорлық, жалған жала жабушылық осының бәрi әдеттегi құбылысқа айналды; қазақ әйелi күңнiң орнында болды, ең жақсы жерлер ешқандай есеп жүргiзбестен қоныс аударушыларға берiлдi, ал қазақтардың өздерi шөл далаларға ығыстырылды; патша үкiметi мектеп ашуға қамқорлық еткеннiң есесiне, керiсiнше қазақтардың өз қаржысына мектеп ашуына тыйым салды; мектеп ашқысы келгендер (мәселен, Қосшығұлов, Науан-Хазiрет және басқалар) “итжеккенге” (Якут облысы) айдалды; тұрғындарға медициналық көмек көрсету туралы ой түгілі түстерiне де кiрiп шыққан жоқ; қазақтар орыстарға, ол кiм болса да жек көре қарады, сондықтан да “Сары орыстың бәрi орыс” немесе “орыстан досың болса, жаныңда қара балтаң болсын” деген мақалдар туды. Ұлтаралық өшпендiлiк пен араздық қолдан жасалып, барынша қолдау тапты; егер қоныс аударушы орыс шаруасының жылқысы жоғалатын болса, онда ол мiндеттi түрде көршi қазақ ауылынан өндiрiп алынды. Патшаның сотынан қазақтар өрттен қорыққандай қорықты, сондықтан да “Оттан, судан сақта Құдай, орыстың сотынан сақта Құдай” дейтін. Сотта шындық пен әдiлет болған жоқ, көбiнше көлгiр сөз бен жалған жалаға сендi, мiне, осыдан қазақтарда “Орыс шынға нанбайды, өтiрiкке нанады” деген түсiнiк қалыптасты. Алымсалықтардың ауыртпалығы кедейлерге түстi: жүздеген бас малы барлар 5—10 бас малы бар адамдармен бiрдей мөлшерде төледi. Патша үкiметiнiң отаршылдық саясаты шегiне жеттi. Осының бәрiн көргеннен кейiн өзiмнiң бiлетiнiмнiң аздығына қарамастан, күйзелген, жәбiрленген халқыма өзiмде бармен көмектесудi парызым деп бiлдiм”.

	Ертеңiне таңертең Кеңсай кентiне келдiк. Ол қаланың тура түбiнде. Оның бастапқы атауы Жарлы екенiн бiлудiң өзi — мен үшiн бiр ғанибет. Мұнда қалаға жақын жерде Мiржақыпқа қолайлы болар едi. Төменнен күре жолдан қарағанда, кент әсем де көркем бейнесiмен көз тартады. Күзгi күннiң таза ауасы астында, тау көрiнiсiмен үйлесiм тапқан. Қала сипаты театр декорациясына ұқсайды: күзгi күннiң жылы шуағы оның шырайын аша түскен, жақыннан төнген аласа тау жоталары жарты сақинадан аумайды, жоғарыдан алыстағы биiк белестердiң айбынымен асқақтағандай. Үйлер жарым-жартылай ағаш жапырақтарына оранған. Жоғарыдан биiк тау шатқалдары төнiп тұр. Үйдене өзенi сол жақтан ағып келедi. Төбеде — алып көгiлдiр аспан, одан төменiрек — тау аңғарлары, етектегi дөңесте — ауыл. Бiрнеше минуттан кейiн ауылға енемiз. Ол өз атауын өзгерткен. Картада — Мичуринское, ал нақты өмiрде — Кеңсай. Бұрынғы ауыл, кiрген бетте — орта мектеп. Жаңа, көңiлдi. Тау көрiнiсiмен ажары ашыла түскен. Бүгiн бiрiншi қыркүйек, сондықтан мектептiң маңы мерекелiк көңiл күйге бөленген. Оқушылар топ-топқа бөлiнiп, әңгiмелесiп тұр. Балалардың өз қызықтары өздерiнде, ал қыздар болса бiрiнiң-бiрi киiмдерiне қарасады. Сәл нәрсеге сәндене түсетiндей. Көпшiлiгiнiң қолдарында портфель, кейбiреулерi дәптерлерi мен кiтаптарын қолдарына ұстап алған. Күн таудан асып, ауылдың үстiне көтерiлдi. Күн ыси түстi.

	Көне деректердi бiлетiн адамды табу оңай емес секiлдi. Бiрден тарих мұғалiмiн көрсеттi. Бұл мұғалiм-зейнеткерлердiң отбасы болып шықты. Отағасы таяуда қайтыс болыпты. Ал әйелiнiң әңгiмелесетiн халi болмады. Қағаздарды iздеу керек дегендi ғана айтты. Онда күйеуiнен қалған нәрселер болуы мүмкiн. Бiрақ өзi ештеңе айта алмады да, бiздi таныс мұғалiмге жөнелтiп салды. Ол да тарихшы. Бiрақ онда да әңгiме өрбiмедi. Жас мұғалiм беделдi ақсақалды атап, оның қайда тұратынын айтты. Мектептi айналып, кенттiң басқа жағына баруға тура келдi. Жолда кетiп бара жатқанда алдымыздан жеңiл машина шықты. Жүргiзушi тоқтап, менiң кiмге бара жатқанымды сұрады. Және менiң iздегенiм өзiнiң әкесi екенiн айтты. Сөйтiп, үйдi көрсеттi де, өзi кетiп қалды. Мен үйге келiп жеткенде таныс жүргiзушi де осында келдi.

	Бәлкiм, бұл Зайсан ауылшаруашылық мектебi болған ауыл шығар?

	Менiң iздеп келген адамым шымыр денелi ақсақал екен. Көргенi де, бiлетiнi де көп секiлдi. Бiрақ Жарлы немесе Жарма мектебi дегендi естiмептi.

	Үйдене өзенi басталған тар шатқалға келе жатырмын. Мұнда темiр-бетоннан құйылған коллектор тұр. Осы жерден төмен қарай екi бiрдей еңкiш жазық алқап құлайды. Бiреуiне кент орналасқан. Мiржақыптың кезiнде одан әрi қарай шекарашылардың әскери лагерi тұрған. Екiншi алқап Зайсан қаласы жаққа қарай қырындап жатыр. Бұрын онда бау-бақша болыпты. Бұл Зайсан ауылшаруашылық мектебiнiң тәжiрибе алаңы немесе бақша өсiрген фермасы болса керек. Ертеректе кенттiң өзi Мичурин деп аталған. Бұл — атақты агрономның құрметiне аталған ба, әлде жергiлiктi көпес В.М. Мичуриннiң есiмi ме, ол жағы белгiсiз. Қалай болған күнде де бұл кентте Мiржақып Дулатұлы әлденеше рет болғаны анық. Жазда мұнда ауылшаруашылық мектебiнiң барлық оқушылары келiп тұрған. Бiр кезде бұл ферма Жеменей өзенiнiң төменгi сағасына орналасыпты.

	Бәрi дұрыс, бiрақ Жарма мектебi мұнда емес. Жеменей өзенiнiң аяқ жағындағы Жарсу кентiндегiлер де бұл туралы ештеңе естiмеген.

	Сөйтiп, жағрафиялық карталарға қайтадан үңiлуге тура келдi. 1986 жылы басылып шыққан екi километрлiк масштабтағы “Зайсан” картасынан Жарлы өзенi анық көрiнедi. Таяу жердегi елдi мекендерден Жарлы мектебi табылмағаннан кейiн басқа жолмен жүруге тура келдi. Жарлы өзенiнiң атауы көңiл аудартады. Оның бойында Даирово, Қуаныш, Рожково ауылдары орналасқан. Жарлы өзенi Қара Ертiстiң төменгi сағасы Кендерлiкке де жетпейдi. Онда шағын Ақарал ауылы бар. Бiрақ Жарлы өзенi Рожковоның солтүстiгiндегi құмға сiңiп жоғалатындықтан, бұл ауыл есепке кiрмейдi.

	Сөйтiп, жергiлiктi жағдай картадағыдан өзгеше болып шықты. Қара Ертiс өзенiне қарай кетiп барамын. Зайсаннан Қара Ертiс өзенiне кең де жақсы салынған асфальтты жол апарады. Жолайрығынан кейiн асфальт Май-Қапшағай кеден пунктiне қарай кетедi. Бұл жолмен жазда Қытайдан автобустар жиi жүредi. Бұл — Зайсан—Омбы күре жолының шағын бiр бөлiгi.

	Осы айрықтың ту сыртындағы Айнабұлақ кентiнен өткеннен кейiн жол Даирово, Қуаныш, Рожково арқылы солтүстiкке бет алады. Шығыстан батысқа қарай бiртiндеп жатықтана түсетiн құмды жазық-бұйраттар. Ең биiк жерi — Қоңырбай шоқысы, ауданның шығыс шекарасына орналасқан.

	Құмайтты жазық солтүстiгiнде Ақжон үстiртiмен, оңтүстiгiнде шалғынды Қаратал ойысымен, ал батысында Кендерлiк өзенiнiң аңғарымен шектеседi.

	Ағаш көп емес. Шалғынды алқаптың шет жағында тал-терек, құмды бұйраттардың арасы мен шет-шетiнде қараағаш, қайың бұталары өскен. Бұл — күре жолдың шығыс жағы. Құм жағында — Айғырқұм.

	Күре жолдың батыс жағынан қырық шақырымдай қашықтыққа Жеменей, Тоқай, Батпақсу, Кендерлiк, Жарлы өзендерiнiң жайылмалары созылады. ХХ ғасырдың басында бұл жерде құстары шулап, аңдары жыртылып-айырылған тоғайлы орман болған ба деп қаласыз. Осының бәрiн мұражайдан көргенмiн. Ал басты өзендер — Жарма мен Кендерлiк. Өзеннiң маңайындағы топырақ қоңырқай да сазды келген. Топырақтың асты — балшықты құм. Маңайында қияқ, ши, құмжусан, кетебас өседi; құм үстiнде әредiк жусан, кетебас, құмжусан мен қияқ, шалғынды ақөлең, қараөлең және қамыс. Тұздысортаңды жерлерде ши бұталары кездеседi.

	Ауданның солтүстiк-батыс бөлiгi Қара Ертiстiң, Кендерлiк, Серғазы (Кендерлiктiң саласы), Қорғантөбе және Алпар өзендерiнiң ағын суымен суарылады. Кендерлiктiң кейбiр жерлерi күзде тартылып, Алпар қыстыгүнi қатады; өзенде — Қарасу мен Аққұм-Қарасуда су тек күзге дейiн ғана болады. Қара Ертiс көктемде 1 шақырым жерге жайылады. Ауданның оңтүстiк-шығыс бөлiгiнде негiзгi су қоры құдық сулары болып табылады. Көктемде құдық сулары жоғары көтерiледi. Барлық жерде де тұщы су.

	Округтегi 27 ауылдың 15-i құдық суын, 7-еуi Қара Ертiстiң суын, ал қалғандары Серғазы, Көкжыра, Жарма және Қорғантөбе өзендерiнiң суын пайдаланады. Өзен жағалауларында шiлiк бұталары көп, аудан шабындыққа бай. Негiзгi өсiмдiктерi: қараөлең, қамыс, кейбiр жерлерде сары және ақөлең кездеседi. Батыста ойпаңдау жерде жазық дала, онда Орта Кендерлiк пен Жарма өзенiнiң жоғарғы саласының су алабы бар. Кең жазық көптеген өзен арналарымен айшықталған; солтүстiкте Кендерлiкке құятын жылғалар көп.

	Алқап Кендерлiк өзенiнiң және оның Алпар, Можық, Бейсен, Батпақсу салаларымен суландырылады. Ауданның оңтүстiкшығыс бөлiгiнен Жарысу саласымен қоса Жарма өзенi өтедi. Батпақсудан басқа өзендердiң бәрiнiң де ағыны қатты, суы тұщы келедi, тартылмайды, қатпайды, көктемде суы да көп жайылмайды. Құдықтар жеткiлiктi, олардың суының деңгейi жер бетiнен 1 1/2-ден 21/2 аршынға дейiн ауытқып тұрады. Көктемде суы жердiң бетiне дейiн көтерiледi.

	Қазақтар жайылымдық жер үшiн жақсы суланатын жердi таңдай отырып, бiрақ бұл ретте топырақтың сапасына көп көңiл бөле бермейдi, сондықтан бидайды сортаңды жерге де себе бередi. Можық өзенi жағалауында жатқан бiр алқапқа көптеген жылдар бойы ешқандай өңдеулер жүргiзбестен, арпа мен сұлы еккен. Өзендердiң (мысалы, Можық пен Алпар) жағалауы мен ауданның оңтүстiк бөлiгiнде жиi кездесетiн сортаң жерлерден басқа тұстарда шөп қалың өседi. Шалғынды алаңқай мен өзен жағаларында қараөлең, ақөлең, қамыс пен қияқ; құмдақта — ши мен қияқ, биiк жерлерде жусан, көкпек және сарбарақ өскен. Сортаң жердегi өсiмдiктер шоғыр-шоғыр бұта түрiнде, көбiнесе ши, жалмаңқұлақ пен сарбарақ жиi кездеседi.

	Бiрнеше елдi мекендер мен Жарлы өзенi Қара Ертiс болысына қараған. Мұрағаттық материалдарда болыстың иелiгiне қандай аумақтың қарағандығы жөнiнде мәлiметтер сақталған. 1872 жылдың 17 ақпанында пристав Тихонов қол қойған мәжiлiсхатта былай деп жазылыпты: “Бұрынғы Төртуыл болысына қарасты қыстаулардың орналасқан жағдайларына қарай, 50 үйден құрылған тұрғындардың тiлегi бойынша, Қара Ертiс болысын құру үшiн мен болыстық сайлау съезiн және ауыл жиынын шақырдым.

	25 ақпанда Зайсан бекетi бойынша бұрынғы Төртуыл болысының басқарушысы Меяз Бикатиев болыс басқарушысы, Бекбай Жолдасбаев басқарушылыққа кандидат қызметтерiне сайланды. Үш жылға болыстың мүшелерi құрметiне Шөкен Сегiзбаев, Татырбас Бiрақбаев, Манекей Қамбаев, Хамит Қампыров, Еспол Көбегенов, Тұқы Ноғаев, ауыл старшындары қызметiне Қасым Өтепов, Құлбай Төлендин, Босқымбай Едiгин, Бикен Қашқынбаев, Көпен Жанақов, ауыл старшындығына кандидаттар болып Құлбай Байтақов, Қайшыбай Жанықұлов, Мейiрман Еркiнов, Байжирен Баскенев, Қижан Самсатаев сайланды. Болыс 1001 үйден тұрады.

	Бұл болыстың шекаралары төмендегi межеде анықталды: Бейсен өзенi жағасындағы Тыныбек зиратынан Жайдық шатқалы арқылы, одан соң Кендерлiк өзенiн жағалай Қара Ертiс жолымен орыс шекарасына дейiн, одан әрi орыс шекарасы бойынша шығысқа қарай Ақтөбеге дейiн, одан соң оңтүстiкке Қаратаев шатқалынан оның солтүстiк жағымен Тәттiғодым талы шатқалына дейiнгi, әрi қарай Тасөткел, Долана зираты, Мырқатай арқылы Толыбек зираты жанындағы Бейсен өзенiне дейiн”.

	Қара Ертiс болысының тұрғындары оңтүстiктен солтүстiкке қарай шоғырлана жайлаған, олардың бәрi төртуыл руынан. Мысалы, ақнайман руы да Зайсан уезiндегi бiр ғана Майтерек болысына орналасқан. Ал Байжiгiт руы Зайсан уезiнiң бүкiл оңтүстiк-шығыс бөлiгiн жайлап жатыр. Олар Шiлiктi, Маңырақ, Хабарасу, Терiсайрық және Шорға болыстарына таралған. Олар iшiнара Лепсi, Қапал уездерiнде де тұрады.

	Мiржақып Дулатұлының кезiнде Қара Ертiс болысы сегiз әкiмшiлiк ауылға бөлiндi: бiрiншi ауыл Ертiс өзенiнiң жағасындағы Алқабек, Байкөбек, құдықтар, Кiшi ЕртiсҚарасуды мекендейдi, 218 шаруашылық. Бұл 42 шаруашылық ауылдан тұрады.

	Екiншi әкiмшiлiк ауыл суы мол жерлердi, атап айтқанда, Ескi Ертiс, құдық, Ертiс өзенi, Қарасу-Ертiстi мекендейдi.

	Барлығы — 241 шаруашылық. Шаруашылық ауыл саны — 18. Ауыл ақсақалдарының фамилиялары мен қоныстары: Еламан Жетпiсбай — Базарбай мола, Инсахан Нар — Жоғашы, Жүсiп Қитан — Тiкенектi өткел, Салқамбай Байболар — Көпiрлi, Қалдыбай Ишан — Кiшi Ертiс, Жылқышымбай Құлбай — Баракелдi, Серiкбай Дүйсембi — Биiкқұм, Қасамбай Қамдар — Итұрынды-орал, Науқан Жұрқа — Ардаөткел-Қарасу, Тайматай Бөжеп — Жайық-Орал, Қоқымбай Боқу — Көктерек, Қайшыбай Байсем — Баке, Силыбай Косаутан — Бөрен-арал, Тұрғамбай Төкен — Жалаңаш, Бадыған Садық — Жайнақкөл, Мантей Оқыншық — Қожабай аралы, Мұстафа Құдабай — Ұла-саран, Сәрсембi Барлыбай — Жоқа Көктерек.

	Бiрiншi және екiншi әкiмшiлiк ауылдағы қоныстар мен жерсу атаулары бұл ауылдардың Қара Ертiстiң төменгi сағасында отырғанынан хабар бердi.

	Үшiншi әкiмшiлiк ауылдық жер атаулары да Ертiс, Ақарал, Қарақұм, Алғыр, Ян, басқасы құдықтар деп аталған.

	Үшiншi ауыл: 141 шаруашылық, шаруашылық ауылдар саны — 9, су қоры — Ертiс, сайлар, құдық. Қыстаулар қоныстары мен ауыл ақсақалдары: Қати Манат — Ақарал, Тiлеубай Қалубай — Тiлеубердi, Тоғысжiгiт — Қисамбы, Ертiсбай Кiсебай — Алпар, Арғымбек Шали — Ақарал, Қарсыбай Бөжей — Қарақұм, Жанысбай Бөжей — Байгөбек, Батыр Тайтық — Тұқбыр, Мырзақан Доғужи.

	Төртiншi ауыл: тұрғын саны 1033 адам, 655-i ер адам, қазақша сауаттысы 34, орысша сөйлейтiнi 5 адам, орысша сауаттысы 4 адам, тұрғын үй — киiз үй —182, қыстаулар — 164, басқасы — 367, жер жыртатын соқа — 50, арба — 22, шана — 233, жылқы — 1403, сиыр — 1438, түйе — 86, егiстiк алқабы — 59, 97 десятина. Қыстау тұрған қоныстар мен ауыл ақсақалдары: Қарабек Малқыбай — Мұжықсу, Ерболат Қоблан — Сарыөзен, Юсумбай Қабанбай —Ақдоңғұл, Егiнбай Ұлдықбай — Дүйсағаш, Тұрдаулет Жылбай — Шұбарағаш, Армадий Ұрқымбай — Мұжықсу, Амантай Керейбай — Мұжықсу — Жағазы, Қасен Жанжұм — Семiзши, Нүсiп Қарымсақ — Мұжықсу, Жылқыбай Рыстай — Көкжыра, Күшiк Арақ — Қабырғатас. Су қоры ретiнде Ертiс өзенi, шаруашылық ауылдары үшiн Мұжықсу, Қарасу, құдық, қазынды сулар пайдаланылды.

	Бесiншi ауылдың ақсақалдары мен су көздерi: Үмiтбай Байел — Қырлықұм, Бораншы Мұса—Сарыкөл, Жетпiс Шотай — Абдрас-арал, Жақсыбай Майкөт — Дайыр, Жұбайқан Бақай — Жиет, Тiлеуке Татей — Сарықұл, Сарсенбай Қаракөл — Майтүбек. Бесiншi әкiмшiлiк ауылдық жер атауларында Ертiс екi рет айтылады, одан әрi — Кендерлiк, Абдрас-арал, Дайыр, Жиет.

	Ал алтыншы әкiмшiлiк ауылдың тұрған орны, жер атаулары, қыстаулар мен елдi мекендерiнiң арақашықтығы менiң ерекше қызығушылығымды тудырды. Менiң iздегенiм, бәлкiм, осы ауыл шығар? Алтыншы әкiмшiлiк ауылдың ақсақалдары мен қыстаулары: Бекмұхамед Сатыбалды — Серғазы, Бiтебай Байбосын — Өлгентерек, Бекбосын Сүгiр — Байкөбек, Аламбай Шаптын — Байкөбек, Шiдере Оспан — Жарлы, Бейсек Тоқымбет — Еккентерек, Мареу Боранбай — Батпақсу, Аққубай Молдаш — Қарашiлiк, Құрашбай Өткелбай — Қоз-Орал, Үрпек Тойғұлы — Қасқыртүбек. Бұлардың бәрi Тұзаншы және Есембек тармақтарына жатады. Кейбiр ауылдар бұл жерде жетiншi атасына дейiн тұрып жатыр. Алтыншы әкiмшiлiк ауылдың қыстаулары тұрған жерлер: Мұжықөзен, Сарыөзен, Ақдомшыл, Дүйсағаш (Жүзағаш), Шұбарағаш, Мұжықсу, Мұжықсу-Жанғазы, Семiзши, Көкжыра, Қабырғатас. Әкiмшiлiк ауылдағы он бiр қоныстың бесеуi Мұжықсу атауымен байланысты. Сарыөзен қонысы да Мұжықсуда. Мұжықсу атауы картаға да енген.

	Ол Жарлы өзенiнiң сол жағалауында орналасқан. Бұл — Жарлы өзенiнiң басқа сол жақ жағалауына орналасқан Қуаныш ауылынан бiр жарым шақырымдай қашықтықтағы үлкен ауылдың атауы. Осы заманғы автокөлiктерге арналған күре жолдың үстiнде. Алтыншы әкiмшiлiк ауылға қарасты Серғазы қонысы Батпақсуда, Өлгентерек, Байкөбек, Жарлы — Жарлы өзенi бойында, Еккентерек те Жарлыда, Батпақсу, Қарашiлiк қоныстары Бейсен өзенi бойында, Қоз-Орал мекенi құдықта, соңғы Қасқыртүбек қонысы Ертiс өзенiнiң жағасында орналасқан. Алтыншы әкiмшiлiк ауылдағы Жарлы қонысында 20 шаруашылық болды. Оның алтауы отырықшы. Екi шаруашылық жалдамалы еңбектi пайдаланған. Бұл — 1911 жылдың мәлiметтерi. Ауылда үш ұрпақ өсiп-өнген.

	Жарлы өзенi бойындағы шаруашылық ауылы Жарлы Зайсаннан 25 шақырым жерде. Жарлы қонысына параллель жарты шақырым жерде орыс поселкесi бар. Мұжықсу дегенiмiз — осы.

	Жарлының өзiне келетiн болсақ, мұнда да айта кететiн жай бар — сауда пунктiнен қашықтығы жиырма бес шақырым. Зайсан қаласының өзiнен жиырма бес шақырым. Бәрi сәйкес келiп тұр.

	Ал қазiргi Қуаныш кентi — бұл Жарлының XX ғасыр басындағы қыстауы. Өлкетанушының айтқанындай, бұл жерде 20-жылдары “Жарлы” серiктестiгi, одан соң осы аттас ұжымшар құрылған. Бәрi түсiнiктi. 1913 жылы алтыншы әкiмшiлiк ауылдың ақсақалы Шiдере Оспан болды. Ол 1908—1911 жылдарға сайланған. Ал маған керегi — 1904—1907 жылдары болған ақсақал. Ендi “Семипалатинские областные ведомости” басылымынан қарау керек. Тегiнде, мен одан болыс басқарушылары мен ақсақал-билердiң тiзiмiн көрген болуым керек. Жарлы ауылы мен Жарлы ауылдық мектебiнiң тұрған жерi туралы менде басқадай дәйек жоқ. Бұл — Қара Ертiс болысы алтыншы әкiмшiлiк ауылы, Жарлының тұрған мекенi. Қалай болған күнде де бұл неғұрлым сенiмдi болжам. Мүмкiн мұны басқа бiреу нақтылап айтатын шығар.

	Жетiншi әкiмшiлiк ауылдың ақсақалдары мен қоныстары: Ыбырай Қарбай — Сарыманақ, Омар Сатпай — Қартерек, Шәку Байту — Шұбарағаш, Бақтыбай Өткелбай — Қызылағаш, Қоқан Ботыбай — Дайыр, Биғазин Мырзатай — Ертiс, Баймолда Бәкен — Дайыр-Бейiт, Жұрқабай Смайыл — Ақарал, Олшал Тоқал — Сарықұл құм, Сүлеймен Шөкен — Ұялағаш, Мұхамед Тоғуабай — Қусақ, Едiлбай — Орда, Едiлбай — құдықтар, бұлақтар, Меңдiбай — қар суы, Жарлы өзенi.

	Жетiншi әкiмшiлiк ауылдың көптеген тұрғындары өз жерлерiнде төртiншi — алтыншы ұрпақ болып тұрып жатыр. Бұл ауыл ақсақалдары Едiлбай, Меңдiбайларға қатысты.

	XX ғасырдың басындағы сегiзiншi әкiмшiлiк ауылдың ақсақалдары мен қоныс-мекендерi: Шарғайбай Қиянбай — Алпар өзен, Әубәкiр Мейiрман — Жарлы өзен, Бәки Омар — Алпар өзен, Ахмаби Ашантай — Алпар өзен, Медеубай Бортқай — Түйетас, Шегетай Қасабай — Қорған, Садық-Жасырық— Сарыманыш, Саби Жангүдей — Жүзағаш, Нұрке Мирашбай — Жарлы өзен, Қаби Бытыш — Бытыш арал.

	Бұл қыстаулар Кендерлiк, Жарлы, Қара Ертiс өзендерiнiң бойына, ал көпшiлiгi батпақты, құдықты, тұма-бұлақты жерлерде орналасқан. Бұлардың бәрi төртуыл тегiнде Жылқыайдарға тиiстi болады. Ертiсте және құмда төртiншi ұрпағы тұрады. Ал Жарлыға отыз жыл бұрын ғана қыстау сала бастады. Көпшiлiгi Айғырқұм құмды өңiрiн жайлады.

	Асфальтталған жолмен Қара Ертiске дейiн барып, өзенге салынған темiр-бетон көпiрдi айнала маңайды қарап өттiм. Бiрақ әрi қарай бармадым. Мұжықсу, Жарма, Батпақсу, Кендерлiк өзендерiнiң бойындағы қазақтар жаздыгүнi жайлауға, Қара Ертiс өзенiнiң оң жағына көшiп баратыны маған мәлiм. Жарлы өзенiн жағалай отырған ел басқа ауылдармен бiрге, Қара Ертiстiң арғы жағалауына барып қонады. Көпшiлiгi малын айдап, Қалжыр өзенi бойымен солтүстiкке беттесе, басқалары Батпақбұлақ, Шындыбұлақ, Чеш-терек, Бағақалжыр тау өзендерiне қарай көтерiледi және Марқакөл көлiнiң тау бөктерiндегi жайылымдарына шашырай қоныс тебедi.

	Уақыт өте келе Мұжықсу, Жарма, Даировоға Тополевый мыстан адамдар келе бастады. Зайсан көлiнiң жағасына дейiн 50 шақырым. 1901 жылдан Семей — Тополевый мыс желiсi бойынша тұрақты кеме жүре бастады. Су жолымен Өскеменге Боран арқылы да жетуге болды. Қара Ертiстiң төменгi ағысындағы пристань мен кенттi осылай атайды. Мұнда керосин сақтайтын үлкен бактар және пристань жұмысшылары мен балықшылардың шағын тұрақжайы бар. Бұл көлiк компаниясының қожайыны А.С.Буран Семейде тұрады. Бұл компания Зайсан өлкесi мен Қытайдың Алтай округiне тауар тасымалдаудан басқа, Михельсонмен бiрге, Жайра тауында көмiр қазумен және көмiр жағатын пештер құрастырумен шұғылданды. Әрине, мұнда пароход сирек жүредi.

	Көне жазбаларда осылай жазылған. Бiрақ Жарлы ауылының өзiн iздеп табу керек. Сондықтан бiз Қара Ертiстiң жағалауынан керi қайтып, жарты жолды күре жолмен жүрiп өттiк. Рожково кентiне келiп түстiк.

	Алғашқы келген адам Рожково—хутор, орыс елдi мекенi екенiн айтты. Зайсанда Рожков дейтiн көпес болған. Ол қазақ ауылдарының қыстаулары арасынан осы хутордың iргетасын қалаған. Рожковоның айналасында 8—15 шақырым жерде Бұрта, Бақатай, Төбетал, Шеген, Қызыл қыстаулары қоныстанған. Алайда ол жерлерден Жарлы ауылдық мектебiн iздеуден пайда жоқ едi, өйткенi әр жерде шашыраған екi-үш киiз үй мен қыстауда мектеп болды деп ойлаудың қисыны жоқ. Ер адам:

	— Бiзде ондай мектеп болған емес. Мұны Қуанышқа немесе Даировоға барып сұрастырыңыздар, — дедi.

	Қуаныш ауылына келе жатырмыз. Бұл алыс жер емес, автокөлiкпен бiрнеше минут қана жүрдiк.

	Үлкен кентте екi қабатты типтiк мектеп 1989 жылы жер сiлкiнiсiнен кейiн салынған. Дәлiзде сабақтан шыққан оқушылар толып жүр. Балалардың дауысы мектеп iшiн жаңғырықтырады. Арасында мұғалiмдер де жүр. Мұғалiмдердiң бiреуiне бұйымтайымды айтып едiм, ол:

	— Сiзге бәрiн Тохтабайұлы айтып бере алады, ол қазiр ғана кетiп қалды, — деп жауап бердi.

	Оны қуып жетiп, мектепке қайтадан келдiк. Бiз директордың бөлмесiнде әңгiмелесiп отырмыз.

	Таласбек Тохтабайұлы — осы жердiң адамы. Түрiне қарағанда алпыстан асқан секiлдi. Өзi туралы қысқаша айтып өттi. Сарыжыра, Рожковода туып-өскен. 1968 жылы Қуаныш мектебiнiң директоры болып тағайындалған. Тарихтан сабақ бердi. Ол Зайсан өлкесiне Маңырақ, Сауыр, Кендерлiк таулары, Көкпектi, Күршiм, Қатонқарағай, Ақсуат елдi мекендерi кiредi дедi. XX ғасырдың 30-жылдары осы аймаққа жол тартылған — шығыс айналым: Өскемен — Күршiм, Көкпектi, Зайсан, Боран, Черняевка және Күршiмге өтетiн жол салынды.

	Ал Кеңес дәуiрiнде Зайсанда Қытай консулы, бiрнеше қытайлық ұйымдар: кеңес-шыңжаң сауда, кеңес-сыртқы сауда жұмыс iстедi. Осы жерде Қызыл тулы шекара округi болды.

	Әңгiме көршi кенттерге жеттi. Таласбек:

	— Көкжырада орыстар көп тұрды. Рожковода Ресейдiң бiр жерлерiнен келген қоныс аударушы шаруалар тұрды, — дедi.

	Жарлы өзенiнiң ту сыртында Мұжықсу кентi тұр. Мұжықсуда да орыстар көп тұрады. Даирово да қоныс ауда-

	рушылардың мекенi. Зайсан қаласы мен қоныс аударушылар орналасқан елдi мекендер пайда болғаннан кейiн бау-бақша өсiрiп, еңбек қарқынды сипат ала түстi.

	Алайда қазақтар бұл жерден ығыстырылды — шалғайға, ал тоғайлы жайылымдық жерлер қоныс аударушыларға берiлдi. Жыл өткен сайын олардың жерi кеңейе бердi. Сөйтiп, қоныс аударушылар иемденген төрт-бес елдi мекен жайылымдық жердi мейлiнше тарылтып жiбердi. Қуаныштағы қазақтар Қара Ертiстiң жартылай шөлейттi-сортаң жерлеріне немесе жақын маңайдағы Айғырқұмның құмайтты алқаптарына қоныс аударуға мәжбүр болды. Сөйтiп, Қуаныш кентi қазақтардың бүкiл округтегi ең ерте қоныстанған тұрақты мекенi болды деуге болады, әрине, ауылда да тұрғындардың көпшiлiгi жаз кезiнде жайлауға көшiп кететiн едi.

	ХIХ ғасырдың 90-жылдары ғалым-агроном К.А.Вернер қазақ шаруашылықтары туралы былай деп жазды: “Аталған шөл далада мал бағатын көшпелi жұрт қана тұрады. Ойда олардың тiршiлiгiнiң қалып-күйi, дәстүрлерi, мiнез-құлқы қалыптасқан және шөл даланың сараң қолынан өздерiне керектiнi ала бiлу жағынан олармен ешкiм де бәсекеге түсе алмайды. Тек жылжымалы киiз үйдiң көмегiмен ғана Балқаштың жағалауын қысқы қоныс етуге және қысы-жазы мәңгi қар мен мұз басып жататын тау жайылымдарын мал азығына пайдалануға, сондай-ақ тек көшiп-қонудың арқасында ғана шөл далада қысқы мерзiм iшiнде мал өсiрiп, одан ет, сүт, терi, май және жүн алуға болады. Көшпелi шаруашылық шөлге шыдамды түйесiнің және жүнi қалың, ыстық пен суыққа бiрдей төзiмдi қойлардың арқасында жергiлiктi жағдаймен тамаша үйлесiм тапқан. Ортаазиялық құмды аймақтардың үстiн жауып жатқан ғажайып өсiмдіктер секiлдi, көшпелi шаруашылық шөл даланың құнарсыз топырағынан барынша мол пайда табуға бейiмделген. Егер тиiмдi шаруашылық дегендi жергiлiктi жағдаймен толық сәйкестiкте құрылып, мейлiнше мол пайда табуға негiзделген деп түсiнетiн болсақ, онда қырғыз көшпелi шаруашылығы бұл жағдайда толығымен ұтымды шаруашылық деп тануға лайық”. К.А.Вернер Зайсан уезiнде де болған.

	Қазақ халқының сол кездегi жағдайы мен болашағы туралы Мiржақып Дулатұлы былай деп жазды: “Қазақ халқының тағдырын ойласақ, кеудемiзден лықсып жалын шығады. Қаналған халықты езгi құрсағынан кiм құтқарады? Бiздiң қазақтар далада көшiп жүрiп мал бағып, өзiнiң күш-жiгерi мен малын пайдасыз iске есепсiз шашып жүретiн халық. Әлде ол болашағын болжай бiлмегендiктен алданып, өзiнiң құқықтарынан айырылған жоқ па едi?! Өзiн алда не күтiп тұрғанын және алдында құрылған қақпан барын көре алды ма ол? Бәлкiм, ХХ ғасырда халық iшiнен бiр-екiлеген жас қайрат иелерi де шығар. Жастар, бiлiм мен ғылымды меңгерудi қолға алыңдар, надандықтың қара бұлтын серпiп тастаңдар. Егер жастар еуропалық бiлiм алар болса, бiздiң қуанышымызда шек болмас едi. Тиiстi деңгейде бiлiм алған жастар бiлiмнiң жарық сәулесiн шашып, халықты дұрыс жолға түсiрiп, оларды қараңғылықтың қапасынан құтқарар едi. Қазақ бiлiмге қатыстының бәрiне керең, қазақ аңғал, өзiнiң аман-есен жүргенiн ғана мiсе тұтады. Әлде алаш атаулының бәрiнiң көзiнен қанды жасы сорғалап аққан жоқ па едi?!” Осы және басқа үзiндiлер оның “Оян, қазақ!” атты кiтабынан алынды.

	Қара Ертiстiң оң жақ және сол жақ жағалауының бәрiнде найман тайпасы төртуыл руының қазақтары тұрады. Қуаныш кентi тұрғындарының өзi де негiзiнен төртуыл, оның ұзақшы тармағы.

	— Мен найман тайпасының 24-ұрпағымын, — дейдi Таласбек. — Жүз жылда үш ұрпақ жаңарады. Бiздiң руымыз төртуыл. Ол Ертiстiң төменгi сағасының екi жағын тұтас жайлайды. Ал Зайсанда бұл — меркiттер мен керейлердiң жерi.

	Таласбек Қуаныштағы мектептiң iргесi қалай қаланғаны туралы айтты. Кейбiреулердiң айтқанына қарағанда, бұл ХХ ғасырдың түу басында болса керек. Мұғалiмдiк жұмысты заңмен тағайындалған молда Сатыбалды Бекмұхаметов атқарған. Ол бiрнеше жыл Түркияда оқып, Меккеде қажылық парызын өтеген.

	Мiржақып Дулатұлы мен Сатыбалды Бекмұхаметов (дұрысы — Бекмұхамед Сатыбалдин) бiр кезде көршi ауылдарда жұмыс iстедi, бiреуi министрлiктiң ауыл мектебiнде, екiншiсi мешiттiң жанындағы мектепте. Таласбектiң айтуынша, ауылда бау-бақша мен мектептiң пайда болуы бұл өлкеге ресейлiк қоныс аударушылардың келуiмен байланысты болған. Бұл, әрине, түсiнiктi де.

	Педагогикалық жұмыстарын атқару барысында Мiржақып Дулатұлының мешiт пен медресе туралы да пiкiрi қалыптасты. Ол былай деп жазды: “Қазақ мұсылмандықты сырттай ғана ұстайды. Өйткенi күнкөрiстiң соңында күнi-түнi бiр тыным алмастан кең даланың төсiнде емiн-еркiн көше жүрiп, Құдайға сиынуға да мұршасы бола бермейдi. Мәселе тек мұсылмандықтың атын алып жүруде ғана емес, өйткенi қазiргi кезде көптеген адамдар дiн қағидаларын қадағаламайды. Ал қазақша сөйлеп, киiнумен ғана Құдай өсиеттерiн орындай алмайсың.

	Егер мешiт салып, тиiстi мерзiмiн өткiзбей оған барып намаз, дұға оқып отырар болса, имамға жұмыс iстеу үшiн жағдай жасап, байларды имандылыққа мәжбүрлер болса, жақсы болған болар едi. Тiршiлiктiң ауыр азабын аяусыз тартып жүрген қазақ, оның санасына, егер мешiт сөзiнен сәл-пәл жалғандықты аңғарсақ, бетiме түкiр деп айта алатындай сенiм ұрығын ұялатсақ, Құдайдан тайсалған болар едi.

	Көп жағдайда қазақтарда мешiт жоқ, бұған себепшi — миссионер-поп, екiншiден, халықтың өзi де әлi шынайы сенiмге жеткен жоқ, сондықтан да исламға қалай жол ашатынын бiлмейдi. Егер бiреу мектеп ашқысы келсе, басқа бiреулер оны бастықтарға өшiге жамандайды, көптеген адамдардың түсiнiгi шатасқан, бiр Құдай өзi жар болсын.

	Көздi кеңiрек ашатын мезгiл жеттi; байлар кедейлерге көмектессiн. Жастық шақтың қызығына ғана алданып қалмай, бiлiмге ұмтылып, надандықтың құрсауынан құтыл. Онсыз жақсылыққа қолың жетпейдi. Менiң саған берер кеңесiм осы. Және “бәрiбiр әкелерiмiз бен аталарымыз оқымай-ақ мұсылман болған” деген жаңсақ пiкiрден арылу керек.

	Қазақтарға дұрыс жұмыс iстейтiн медресе жоқ, балалар содан көп қиындық тартуда. Молда жүрелеп отырған күйi оқушыларды қас қарайғанға дейiн қорқытып ұстайды. Егер олардың бiрi күлiп жiберсе, оны қытайлықтарға ұқсап жазалайды. Осылай үш-төрт жыл оқыса да, оқушы жаза бiлмейдi” (Мешiт пен медресеге қатысты).

	Мiржақып Дулатұлы қазақ қоғамындағы әлеуметтiк теңсiздiктi жаны ауыра сезiндi.

	— Бiзде адамдар зираттың үстiне егiн салады, — деп түсiндiрдi Таласбек Тохтабайұлы.

	Кентке кiреберiстегi жолдың екi жағында да зираттар болған. Оң қапталдың Жарлы өзенi жағында екi зират болды. Зират үстiне салынған кесенеге қарағанда бұлар осы күнгi, тiптi таяу уақыттағы зиратқа ұқсайды. Ескi зираттар Қонақай мен Жарлы өзендерiнiң қосылған тұсына жақын жерге орналасқан. Жолға жақын жердегiлерi кейiнгi, ал алысырақтары бұрынғы уақыттағыға жатады. Бұл жерде Мiржақып жұмыс iстеген жылдары қайтыс болған адамдарды жолдан алысқа жерлеген. Оның шетi құм мен қалың шөпке барып тiреледi.

	Таласбек Тохтабайұлы:

	— Қонақай өзенiнiң оң жағалауында бұрын жатақ қазақтардың егiстiк жерi болған, — дедi. — Олар жайлауға көшпейтiн. Басқалар Қара Ертiстен өтiп, Марқакөлдегi жайлауға шыққанда жатақтар ауылда қалып, жаз бойы егiстiкте жұмыс iстедi. Бидай ектi. Ол көбiнесе күздiк болатын. Бұл жерде бидай нашар өскендiктен, көбiнесе арпа ектi. Оған диiрменнiң керегi болмайтын. Арпаның қара арпа, сары арпа деген екi сорты бар. Ол көп еңбектенудi қажет етпейдi. Көктемде егiп тастайды.

	Жаз бастала ол көктеп шығады. Өнiмдi орақпен орып алады. Қырманда бастырып, одан соң сатады. Алғашқы мектептi осыдан түскен ақшаға салды.

	Бұрынғы уақытта шаруашылықтың негiзi мал болды. Оны Семейдiң, Қарқаралының жәрмеңкелерiнде сататын. Мамыр туа Қоянды, Семей жәрмеңкелерiне мал айдайды. Қазiр бiзде жаңа ауылдың құрылысы салынды. Ал ескiсi автокөлiк жолының астында қалды.

	Қажет деректер бұл жерден де көп табылмады. Жә, онда Жарлы ауылының мектебi қай жерде? Мiржақып Дулатұлы қай жерде жұмыс iстедi? Үлкен Даирово ауылы мен кiшкентай Бiржан (Рожково) да күн тәртiбiнен түсiп қалды. Дерлiктей Мұжықсу да. Мәселе мынада: революцияға дейiнгi уақытта қазақтар мен орыстар немесе казак қоныс аударушылары қатар тұрды, бiрақ бiрге емес. Қазақтың байырғы қыстаулары қай жерде болса, әдетте, соның қатарынан қоныс аударушы орыстардың зәйiмкелерi немесе елдi мекендерi орын тептi. Өйткенi қазақтар қыстауларын жайылымға қолайлы, сулынулы жерге салды.

	Мұжықсу ежелгi қазақ ауылының қатарына салынған орыс зәйiмкесi болып орын тептi де, бiрте-бiрте қанатын кеңге жайып, үлкейе бердi. Сөйтiп, орыс селосына айналды. Сондықтан ХIХ ғасырдың соңында бұл жерде қазақтың ауылдық мектебiн ашудың ешқандай қажеттiлiгi туған жоқ.

	Сонымен мен қандай тұжырымға келдiм? Зайсан ауданында Жарма және Жарлы деген екi өзен бар. Жарма өзенiнiң Аягөз өзенiне жақын орналасқан Жармаға ешқандай қатысы жоқ. Зайсан қазаншұңқырындағы Жарма өзенi Зайсан көлiнiң оңтүстiк шегiне барып құяды, оған жолшыбай Мұқаш, Жайдақ, Қараөткел, Шарын, Бақасу, Қоқымолды өзекшелерi қосылады. Бұлардың бәрi Жармаға суы орталанып, жіңішкеріп жетедi.

	Кендерлiк өзенiнiң бойында Сарытерек (бұрынғы Пржевальское) ауылы орналасқан. Солтүстiкке таман барғанда ол көптеген салаларға бөлiнiп кетедi. Одан да төменiректе бұлақ суларынан Жарлы өзенi пайда болады. Оның бойында төрт үлкен ауыл: Жамбыл, Даирово, Мұжықсу, Қуаныш, Бiржан (бұрынғы Рожково) орналасқан. Осы ауылдардың бiреуi бұрын Жарлы деп аталған. Бiрақ қайсысы? Мiне, бұл — сұрақтардың сұрағы.

	Қазақ тұрғындар Зайсан уезiнде бiрнеше: Шiлiктi, Маңырақ, Хабар-Асу, Терiсайрық және Шарын болыстарын құрады.

	Демек, Мiржақып Дулатұлы төртуылдардың ортасында тұрғаны түсiнiктi. Және Торғай өңiрiндегi өзiнiң рулық бiрлестiгiнiң өмiр-тiршiлiгiн төртуыл руының өмiрiмен салыстыра қарауы әбден мүмкiн.

	Болыстар iшiнде шаруашылық және әкiмшiлiк ауылдар болды. Шаруашылық ауылдағы қыстаулар саны айқын емес — екi-үш киiз үй немесе жеркепеден бiрнеше ондаған үйге дейiн болды. Әкiмшiлiк ауыл дегенiмiз — бұл нақты жер аумағы, ауыл старшинасы мен би. Қара Ертiс болысында сегiз әкiмшiлiк ауыл болған.

	Жарлы ауылының орнын анықтау үшiн Зайсан уезiнің басқа жерлерiне де баруға тура келедi. Шiлiктi алқабын Ербол Әзмұхамедовпен бiрге аралап шықтық. Бiз асфальт жолмен жүрiп келемiз. Кеңсай кентiнен кейiн жол бiздi шатқалды асуға алып келдi. Тар, қысаң жолдың бiреуiнен екiншiсiне өтiп келемiз. Ағашсыз, сусыз тар аңғарлар. Жаздың соңына қарай барлық бұлақтар тартылып қалған. Жолшыбай бiрде-бiр малшы үйi кездескен жоқ. Бiр мойнақта бiр қора қой жайылып жүр. Тау жотасына көтерiлген кезде кең жазықта тарам-тарам жолдары андыздаған кенттердiң төбесi жамырай көзге шалынды.

	Шiлiктi жазығының енi жиырма бес, ұзындығы жүз шақырымға жетедi. Аңғардың жоғарғы жағы орманға ұласады. Төменгi бөлiгi солтүстiкке қарай еңкiштене созылған.

	Бiрiншi кездескен кент — Тасбастау. Шiлiктiге дейiн бардық. Барсақ, бiз Зайсаннан жетi шақырым ұзап кетiппiз, ал картадан қарағанда әлдеқайда шағын болып көрiнедi. Шiлiктi кентiнен солтүстiкке беттеген ылдида жазық алқаптың бүкiл орта тұсы бұлақтар айқыштап жатқан батпақты-сазды жер болып шықты. Су төмен қарай ағады.

	Аңғар оңтүстiгiнен Сауыр, Саңырақ, ал солтүстiгiнен Тарбағатайдың биiк жоталарының ортасында көзден таса жатыр. Тарбағатай жоталары арқылы Қытаймен шекара сызығы өтедi. Жергiлiктi мектептiң директорына құжат көрсетуге тура келдi — шекара тәртiбi осындай.

	Шiлiктi мектебiнде тарих пәнiнiң мұғалiмi Бақытбек Қазиев бiраз жайды бiледi екен. Әңгiменi Жарлы мектебiнен бастадық. Ол қайда орналасқан, онда кiмдер жұмыс iстедi немесе оқыды? Бақытбек бiрден жауап бердi:

	— Бiзде, Шiлiктi алқабында және бұрынғы Шiлiктi болысында немесе ауданда ондай мектеп жоқ. Болған да емес деп ойлаймын. Егер болған болса, оны бiз бiлмей қалмас едiк.

	Үнсiздiк туды. Мен ойланып қалдым — айтылғанды тыңдауым керек екенiн түсiндiм. Таңғаларлығы сол — Мiржақып Дулатұлы үш жыл бойы осы жерлерде тұрып, мектепте мұғалiм болып жұмыс iстедi. Әрине, оның көзiн көрген шәкiрттер қазiр жоқ, бiрақ мектеп пен ауылдың атауы ел жадында қалуы керек емес пе? Ауыл мектебiн қыстаулары көп елдi мекендерде ғана ашуға болады. Бұл кездейсоқтық па, әлде қандай да бiр сақтық па — “халық жауының” есiмiне байланыстының бәрi әдейi өшiрiлген жоқ па екен?

	Әдеттегiдей, бiр жағдайды сұрасаң, әңгiме басқа арнаға бұрылады. Не iстерсiң — бiр нәрсенi iздейсiң де, басқаны табасың.

	Ерболмен әңгiмелесiп отырмын. Ол 1971 жылы туған. Шiлiктi өңiрiнен. Оның айтуынша, бұл жерде қажы (қоңыр қажы) және жалшы рулары тұрады. Бұл жерде Шiлiктiден жоғарырақ Шағыноба, Керегетас, Қарағайлы өзендерi бар. Шығысында Қарасай аңғары Сауыртау жоталарымен иiндеседi. Ол жерден солтүстiкке қарай Үйдене және Жеменей өзендерi шығады. Айтушылардың әңгiмесiне қарағанда, осы жерлерде жоңғарлармен ұрыста Қарасай батыр ерекше көзге түскен. Сарытау жотасы жаудан қорғану үшiн қолайлы қалқан болған. Керегетасқа жасырынған жоңғарлар ойсырай жеңiлген.

	Шiлiктiнiң төменгi жағындағы батпақты сулардан Қандысу өзекшесi құралады. Шiлiктi кентiнен Сеңгiр мен Тарбағатай тауларының қырқаларына дейiн елу шақырымға жуық. Мұнда тар мойнақ бар. Қандысу мен Терiсайрық өзендерi осы жерге келiп құяды. Шелектi аңғарындағы мойнақтың екi жағында да ауылдар орналасқан: жоғарыда — Сарыөлең, төменде — Бозша. Алты-сегiз шақырым қашықтықта тау етегi жайдақтала келiп, Шiлiктi аңғарынан солтүстiкке қарай иек артады. Одан әрi аңғарды бойлап ағатын өзен Қандысу деп аталады. Қырық шақырымнан кейiн, Ақжар кентiне кiреберiс тұста ол Шорға деген атауға ие болады. Бұл аралықта өзенге өзге де бұлақтар келiп қосылады. Қазiргi газеттердегi деректерге қарағанда, Шорға өзенiнiң бойында қазақ жасақтарының жоңғарлармен iрi шайқасы болған. Алайда тактикалық тұрғыдан алғанда, мұндай шайқас Сарыөлең тауы мен Бозшаның ортасындағы тар алаңқайда болуы мүмкiн.

	Қазақтардың жоңғарларға қарсы ұрыс әрекеттерiнде Ақбарақ, Атабарақ есiмдерi де аталады. Бұл ұрыстарға Бозаш батыр да қатысқан. Ербол Әзмұхамедов бұл оқиғалармен Ақтамбердi жыраудың есiмiн де байланыстырады. Кезiнде Жамбыл жоғары баға берген Ноғайбай ақынды да еске алады. Сол оқиғалардың тұсында өмiр сүрген Бұқар жырау да бұл жерлер туралы айтқан екен. Ал бұлар — көзкөргендердiң аузымен айтылған дәлелдi сөздер.

	Ал бұл деректер кейiнгi ұрпақтарға Зайсанда болып өткен керуен жолдары арқылы жетiп отырған. Сонда оқиғаның болған орны Шорға өзенiнiң төменгi сағасы болып айтылған. Барлық уақыттарда мұнда Зайсанның оңтүстiк жағасының ұзына бойымен Қара Ертiстiң жағасы мен Алтайға баратын күре жол өткен. Тарбағатайдың биiк жоталары мен қырқалары оңтүстiкте қалады. Қандысу өзенi бойындағы оқиғалар туралы ғана емес, сонымен бiрге осындай ұрыс-шайқастар өткен уақыт кезеңi туралы да тұжырым жасауға болар едi. Шамамен бұл кезеңдi қазақтардың қарсыластарын өз жерiнен түбегейлi қуып шыққан уақытымен, яғни Жоңғар хандығының соңғы 10— 15 жылымен тұстастыруға болады. Бұл оқиғалар тек Қарасай батырдың ғана емес, көпке белгiлi Қабанбай батырдың да есiмiмен тығыз байланысты. Мiржақып Абылай хан туралы бiлдi, Қандысудағы ұрыс туралы да бiлмеуi мүмкiн емес.

	Бiр күнi кешкiсiн Зайсан қалалық үш сыныпты ерлер училищесiнiң бос тұрған ғимаратына тағы да келдiм. Мiржақып Дулатұлының да осы жерде болғаны анық. Дәл осы көшемен қалалық бақтың қоршауын жағалап жүрмедi дейсiз бе? Қала саябағын революцияға дейiн осылай қала бағы деп атаған.

	Кешкi iңiр. Мен Зайсанның екiншi көшесiмен қалалық саябақтың қоршауын жағалап келе жатырмын. Мiржақып Дулатұлының кезiнде көшелер Жеменей өзенiне параллель созылып, нөмiр бойынша аталған. Екiншi көшенiң жоғарғы жағынан солға қарата К. Н. Собачкиннiң үйi, ал осы көшенiң төменгi жағында А. С. Хохловтың үйi болған. Қалалық саябақ қоршауының шетiнде, қарсы бетте қалалық училищенiң жартылай иесiз қалған құрылысы қазiр де тұр. Мен Зайсан қалалық үш сыныптық училищесiнiң кең қақпасы алдына тағы да келiп тұрмын. Кiрпiштердiң қалануына көз саламын. Шатырдың астына фронтон арқылы кiрпiштен қарапайым пiшiндер жасалған. Олардың әрбiр екiншiсiнiң бүйiрi сыртқа қарай шығыңқы қаланған. Бұл революцияға дейiнгi ескi сәулет өнерiнiң өрнегi. Қалалық училищенiң бос қалған ғимараты — мен үшiн Мiржақып Дулатұлы мен оның Зайсандағы замандастарының болған жерi туралы бiрден-бiр сенiмдi бағдар. Және осы жерде көшелердiң қиылысында орналасқан қалалық бақтың да Мiржақыпқа тiкелей қатысы бар. Рас, жиырмаотыз жылдай бұрын Мiржақыптың кезiнде отырғызылған ескi ағаштардың орнына жаңалары отырғызылды. Олар да бүгiн өсiп тұр.

	Қалалық училищенiң терезесiнiң алдында екi көгершiн қонып отыр. Оларды ештеңе алаңдатпайды. Сiрә, iштегi бөлмелердiң бiреуiнде олардың ұялары болса керек. Кешке қарай бұл жерде тып-тыныш, күзгi кештiң күңгiрт жарығы бозамықтанып тұр. Ғимараттың шет жағындағы арық суының сылдыраған дауысы ғана естiледi. Мiржақып Дулатұлының кезiнен берi тұрған теректерге ұзақ қарап тұрып, судың сылдырына құлақ тосамын. Қараңғы түсе қонақүйге қайтамын.

	Кешкiсiн қонақүйде өзiммен бiрге алып жүрген Зайсан қазаншұңқырының картасына тағы да үңiлiп қараймын. Менде екi шақырымдық және бес шақырымдық кеңестiк картаның көшiрмелерi болды. Кузнецов экспедициясы 1913 жылы жасаған революцияға дейiнгi картаның да көшiрмесi бар едi.

	Жарма ауылдық мектебiн көз алдыға елестетуге болатындай қандай да бiр iлiк iздеймiн. Картада Жарлы өзенi және атауы жазылмаған тағы бiр өзен бар. Бiрақ мен мұның Жарма екенiн кешегi Ерболдың айтқан әңгiмесiнен бiлемiн. “Дж” деп басталатын қазақ атаулары мен фамилияларынан “Д” әрпi отыз жыл бұрын алынып тасталған. Бұл жер-су атауларына да қатысты. Ендi картадан, ең алдымен, Зайсан қаласына қосылған ауылдарды табу қалады.

	Картадағы барлық атаулар қазiргiсiне сәйкес келмейдi. Карта отыз жыл бұрын жасалынған. Қазiр бәрi басқаша. Атауы өзгерген елдi мекендердiң тұтас бiр тiзiмiн жасауға тура келдi, олар: Кеңсай (бұрынғы Мичурин), Сарытерек (бұрынғы Пржевальское), Қоғадай (бұрынғы Жамбыл), Бiржан (Рожковоның бұрынғы атауы). Ал Пржевальское елдi мекенi Зайсанға тиiп тұр. Өзiнiң Гималайға, Кун-Луньге, Алашаньға, Такла-Маканға жасаған ұзақ экспедициясынан кейiн белгiлi географ әрi саяхатшы ғалым серiктерiмен бiрге осы жерде түнеп шыққан.

	Картада Айнабұлақ кентi бар. Бұл кент те Қызыл Талап, Красный Жеменей деген әртүрлi атауға ие болған. Бiрақ ешқандай Жарлы ауылдық кеңесi де, Жарлы мектебi де бұл жерде болған жоқ. Мұны Семей облысындағы Көкпектiнiң арғы жағынан iздеу керек дегендi маған тағы да ескерттi. Керек болар деген оймен, Айнабұлақтан Зайсанға дейiнгi қашықтық он екi шақырым екенiн есiмде сақтауға тырыстым. Бұл жетi-сегiз верст. Мұндай мәлiметтердiң керегi болуы мүмкiн.

	Алайда өзендер өз атауларын сақтап қалған. Олардың атаулары бойынша бағдарды анықтап, Жарлы ауылын iздеуге болады. Жарма және Жарлы өзендерiнiң бойында орналасқан кент туралы сұрап бiлу керек болды.

	Жарма өзенiнiң бойында Жарсу, Сарыжыра, Бонасу ауылдары мен көптеген қыстаулар жатыр. Бiрақ маған мұның қажетi жоқ. Бұл атаулардың Жарлы ауылдық мектебi дегенмен ешқандай байланысы жоқ екенiн iштей түйсiнгендеймiн. Қарабұлақ, Жарсу, Сарыжыра екiншi орынға қалды. Жарлы өзенiнiң ағысы бойындағы ауылдарда тағы да болуым қажет.

	Бiрақ картада Жарлы өзенi бар. Маған керегiнiң өзi де осы. Одан кейiн Жарлы мектебiн iздеп табу керек. Жарлы өзенiне көптеген арналар қосылады, ал солтүстiгiнде тағы да бiрсыпыра арнаға бөлiнiп кетедi, бiрақ Қара Ертiске жетпейдi, өйткенi оның екi жағын да құм басып жатыр.

	Қуаныш кентiне қайтадан барып, көне қыстауларды, олардың орналасуын мұқият қарап шығу қажет. Егер Мiржақып Қуанышта (дәл айтқанда, Жарлыда) тұрған болса, ол, әрине, негiзгi кенттердi жарты доға түрiнде жалғастырып жатқан осы заманғы асфальт жолмен жүрмегенi белгiлi. Қуаныштан Зайсанға дейiн салт аттыға, арбалыға, тарантасқа арналған төте дала жолы болуға тиiс. Сөйтiп, мен тағы да Қуаныштамын. Жарлының тура жағасында тұрып алып, мектеп iргетасының қалдықтарына, елсiз бос қалған қазақ қонысының топографиясына және Жарлы кооперативiн құру кезеңiнде салынған қазiргi Қуаныш ауылының қалпына қарап тұрмын. Бұл мектептiң iргесi күйдiрiлген кiрпiш пен тастан қаланған. Және ол белгiлi бiр дәрежеде сақталып қалған. Рас, құрылыс қалдықтарының үйiндiсiне ұқсайды. Бұл ендi мектепке арналған екiншi үй-жай. Ол биiктеу жерде, қазiргi кенттiң ең солтүстiк-батыс жақ шетiнде тұр. Төменде су диiрменi тұрған кең ойпаң бар. Кезiнде мұнда әкелi-балалы Пащенко дейтiн шеберлер бiрiнен кейiн бiрi жұмыс iстеген. Менiң әңгiмелес танысым Петр Кривологов диiрменшi Пащенколардың алыс туысы екен.

	Айтпақшы, жергiлiктi мектепке байланысты Таласбек Тохтабайұлы мынаны айтты:

	— ХХ ғасырдың басында ауылда болыс басқарушысы Бекмұхамед болды. Ол мешiт пен мектеп салдырды. Бiтебай старшина да осындай құрметтi адам болды. Ол кеңестiк кезеңде де белсендi қайраткер болды. 1926 жылға дейiн бiздiң жерiмiзде революцияға дейiнгi әкiмшiлiк бөлiнiстер — уезд, болыс атаулары сақталды.

	Бекмұхамед жөнiнде кейбiр деректер белгiлi болды. Бұл — Бекмұхамед Сатыбалдин Мiржақып Дулатұлының кезiнде болыс басқарушысы емес, Қара Ертiс болысының заңмен бекiтiлген молдасы болды. Алайда басқаша болуы да — Бекмұхамед Сатыбалдин 1904 жылға дейiн немесе 1907 жылдан кейiн болыс басқарушы болуы да мүмкiн. Бұл да ойда болуы керек.

	Басқа да жайттар анықталды: Қуаныштан Зайсанға дейiнгi арба жолының ұзындығы 25-26 шақырым. Қуаныштан Даировоға салт атпен және тарантаспен немесе арбамен баруға тура келедi. Бұл — бес-алты шақырым. Онда Жарма өзенiне салынған көпiрден өтiп, одан соң жол Батпақсу, Жiңiшкесу арқылы Қарашiлiктiң тұсынан өтедi, ал арғы жағында — Зайсан. Бұл жол арқылы жыл мезгiлiнiң әртүрлi кезiнде, ыстықта, суықта, көктем мен күздiң аумалы-төкпелi күндерiнде Мiржақып Зайсанға барып-қайтып отырды. Бұл жолды ол жақсы бiлдi.

	Осы жолмен кетiп бара жатып, Мiржақып өлеңдерiн жазды. Мұнда ол табиғат көрiнiсiн қызықтап, құстар әнiне құлақ түрдi, жабайы қабандар мен дала түлкiлерi де кездестi. Жол жиде, жыңғыл бұталарының арасымен, тоғайлы ормандардың ортасынан өтедi. Осы жерге, жиырмасыншы шақырымға оның романының кейiпкерi Жамал Жарлы ауылынан атпен келген. Ақ құйынды боранда ат жолдан шығып кетiп, Жамал қаза тапты. Әйел теңсiздiгi осындай трагедияға алып келдi.

	Өлкетанушы Таласбек Тохтабайұлымен бiрге көне Қуаныш ауылының орталығына келдiк. Ол автокөлiк жолы арқылы бiрдей емес екi бөлiкке бөлiнген. Қыстаулар орналасқан орын бiраз жоғарырақта. Қыстаулардың бiр шетi Қонақай өзенiне тiреледi. Карталардың бiрiнде ол Ақсу деп белгiленген. Үйлердiң орнында құрылыс материалдарының үйiндiлерi жатыр. Мұндай құрылыстарды салу дағдылары жөнiнде Таласбек:

	— Мұндай құрылыстарды домала деп атайды, — дейдi. — Құрылыс материалдарына шым, топырақ немесе қамыс пайдаланылды. Солардан үйдiң қабырғасын көтердi. Содан соң оны батпақпен сылады.

	Бiрде әңгiме арасында Таласбек, кенеттен, бiр кезде олардың ауылында Жарлы ауылдық кеңесi болғанын айтып қалды. Сөйтiп, дәл осы жерде Жарлы ауылы болғаны белгiлi болды. Бұл менi ерекше күйге бөледi, бiрақ мен бұл хабардың өзiм үшiн үлкен олжа болғанын түрiмнен бiлдiрмеуге тырыстым.

	Үйлердiң қираған қабырғалары мен үйiндiлерiнен көрiнiп тұрғанындай, ескi елдi мекен Қонақай өзенiнiң жағалауын бойлап, бiр шақырымға созылып жатыр. Елдi мекен көлденеңiнен жарты шақырымдай болады. Бұл жерде көптеген қыстау үйлерi болғаны байқалады. Қираған үйлердiң орындарына қарағанда қыстаудағы үйлер тығыз орналасқан тәрiздi. Бұл жағдай қыстау тұрғындарының қыстыгүнi малдарын қасқырдан қорғауына қолайлы едi. Бiрнеше жерде өзенге апаратын қия бет жол бар. Ауылдың орта тұсындағы осындай жол қазiр де сақталған, тұрғындар оны жиi пайдаланады. Бұл жолмен ат суаруға Мiржақыптың да келгенi анық. Мектеп пен мешiт бiр-бiрiне қарама-қарсы, Қонақайға апаратын негiзгi жолдың қарсы бетiне орналасқан. Бұл жерде мешiт пен мектеп салуға орын болған жоқ. Мұнда 30—50 жыл бұрын салынған қыстаулар тұрды. XX ғасырдың басында бұл жерге Мiржақып Дулатұлы келердiң қарсаңындағы жағдай осылай болған. Сондықтан мектеп пен мешiттi кенттiң басқа жағына, жақын маңайда диiрмен және Жарлы өзенiнен тартылған тоған бар тұсқа салған. Ұзыннан-ұзақ созылған тұрғынжайға көз салып қарап тұрмыз. Сiрә, ол да шым топырақтан соғылса керек. Оның ұзындығы қырық метрдей. Онда ауыл мектебi болған. Таласбек:

	— Мұнда мектеп болған, — деп түсiндiредi. — Оқытушы болып Нығматулла молда жұмыс iстеген. Ол жәдит жүйесiмен оқытқан.

	Ендi ескi мешiттiң қалған орнын қарап тұрмыз. Оның қатарында осы заманғы жаңа мешiт тұр. Одан Жарлы өзенiнiң жайылмасына дейiнгi аралықта бiрнеше көшесi бар, үлкен де кең, жаңа кент орналасқан. Қай жағынан алып қарағанда да бұл кент ұжымдастыруға байланысты Қуаныш деп аталған. Сол кезде Жарлы өзенiнiң дәл жағасындағы көрiктi жерге мектептiң үй-жайы салынған. Өзен жағалауына қалың тоғай, жыңғылдың биiк бұталары өскен. Мұнда өзен бойында қырғауылдар, жабайы үйректер мен қабандар, түлкiлер өрiп жүрген кең алқап бар. Өзен негiзгi және айналма болып екi арнаға бөлiнедi. Бұл жерде екi диiрмен болған. Ал оның бiрiншiсi қашан болып едi? Қоныс аударушылар Пащенко Даниил мен оның ұлы Алексей диiрмен ұстаған. Содан соң бәрiн қайта жасады. Екi тоспаны ондаған, тiптi жүздеген адам қолмен толтырды. Кейiнiрек бiр жерде ұжымшараралық диiрмен болды. Демек, ұжымдастыру кезiнде жеке мектеп, су диiрменiн қайта жасады, үлкен топырақ үйiндiлерi үш есе артты, бiр жерден екi диiрмен орнатты. Жер қазу жұмыстарының орны жақсы сақталған. Өзеннен су шығарудың құрылғысы да көзге шалынады. Ендi бұл жер — биiк шөптер жапқан терең шұңқыр. Мұны Пащенко отбасының Зайсанда тұратын, алыстан қосылатын туысы айтқан едi.

	Қазақтардағы жер мәселесi жөнiнде Мiржақып Дулатұлы былай деп жазды: “1731 жылы бiз Ресейдiң қол астына кiргенiмiздi мойындадық, ал бiздiң надандығымыз бен әлсiздiгiмiз белгiлi болған кезде Ресейдiң қазақ жерiне деген тәбетi артып, 1868 жылы барлық қазақ жерi Ресейдiң мемлекеттiк билiгiне өттi. Жыл сайын бiздiң жерiмiз бен су байлығымыз азайып, шаруа қоныстары дегеннiң қарамағына өтiп келедi. Халықты басқаратын қадiрлi ақсақалдар, сiздер бұл туралы ойланып отырсыздар ма? Темiрдi қызған кезiнде соқпаудың салдарынан сiздер болашақ ұрпақтың көз жасына қаласыздар. Кiндiгiмiздi кесiп, кiрiмiздi жуған туған жер, қош бол ендi, қызығыңды мұжықтар көрер, ал ата-бабамыздың қасиеттi молалары көшелер мен қоныстардың астында қалды.

	Атамекен жерiне бiр келгенiмде сол молалардың iзiн де таппай, көзiмнен қанды жасым ақты. Бәрi кеттi: айдынды шалқар көлдер де, арқырап аққан тау өзендерi де, құтты мекен қоныстарымыз да, ну тоғайлы ормандарымыз да, түгiн тартсаң майы шыққан ойпаңды жазық даламыз да бәрi кеттi. Осының бәрiн ойласам, ақылымнан адасып, iшiмдi ыстық жалын жайлайды.

	Алғашында әдiлдiкпен өмiр сүрермiз деген үмiтпен жерiмiзден айырылдық, жерден айырылған соң, ендi, қазақ, малыңды шөлге жаймағанда нең қалды?

	Қарапайым халық не iстерiн бiлмей, дал ұруда, тек оқыған бiлiмдi адамдар, сiздер ғана қандай да бiр айла (дұрысын айтқанда, осы бiр қиын жағдайдан шығар жолды) ойлап таба аласыздар.

	Қайда, қазақ, сенiң жерiң, сенiң ата-бабаң мен “қазақ” аталған халқың қайда? Ендi, мiне, сендердiң бәрiңдi де құтты қоныстарыңнан қуып шығып, босаған орындарыңа өздерiнiң селоларын салып алды, сөйтiп сiздердi хохолдар титықтатты. Сайын даламызға сан тараптан жер өлшеушiлер келiп, селолар салу үшiн ең жақсы жерлерiмiздi, шөбi құнарлы, суы бал татыған кең даламызды тартып алып жатыр, қайда сол қиыннан ақыл, қиядан жол табатын ойлы азаматтар? Биiк таулар мен қырқа-қырлардан құлап аққан өзендерден, толқыны жар соққан көлдер мен бетегесi белден келген жазира даламыздан айырылдық. Жер кеткен соң көшiмiз де тұралап, жатаққа айналдық. Бiзге қалғаны — сор татыған су мен иесiз шөлдер ғана, жайқалтып астық өсiретiн жақсы жерлер ендi жоқ, ендi осыдан кейiн байлар қора толы қойлары мен үйiрүйiр жылқыларын тақыр дала мен тасты тауларға қалай жайсын?!”

	Зайсан уезiнде үш ауылдық мектеп болды: бiреуi Қалжыр болысына қарасты Қалжыр өзенi бойында. Бiр мың да тоғыз жүз үшiншi жылдың оныншы мамырында ашылған. Мұғалiмдердi ата-аналардың қаржысы есебiнен ұстады. 1905 жылдың 1 қаңтарында бұл мектепте жетi оқушы оқыды. Екiншi ауыл мектебi Нарын болысындағы Ақсуат қонысында болды. Ол да ата-аналар қаржысына жұмыс iстедi. 1902 жылдың 1 қыркүйегiнде ашылған. Мұғалiмi — Биахмет Шегеден Сәрсенов. Ол Омбыдағы бес жылдық қалалық училищенi бiтiрген. Жылына 360 рубль жалақы алды. Мектепте сегiз оқушы болды.

	Ең үлкен ауыл мектебi Қара Ертiс болысындағы Жарма мектебi болды. 1902 жылдың 1 қазанында ашылған. Сол жылы Семей облысында 22 ауыл мектебi ашылды. Мiржақып Дулатұлы Жарлы ауылдық мектебiнде мұғалiм болып жұмыс iстедi. Ол ата-аналар қаржысына арқа сүйедi, мұғалiм Иван Губкин жылына 360 рубль алды. 1905 жылдың 1 қаңтарында онда отыз оқушы бiлiм алды. Алайда жоғарыда айтқанымыздай, Мiржақып Дулатұлы 1904 жылдың 1 маусымынан бастап осы мектепте жұмыс iстеуге тиiс болды. Демек, Мiржақып Дулатұлының кезiнде оқушылар саны үш-төрт есе көбейдi.

	Жарлы ауылында қызық жағдай қалыптасты. Ресми әкiмшiлiк ашқан ауыл мектебiмен бiрге мұсылман мектебi де жұмыс iстедi. Дiни мектепте “Сенiм шарттары”, “Әптиек” кiтапшалары бойынша оқытты, оқуға, жазуға және санап есептей бiлуге үйреттi. Мұнда мұсылмандық iлiм негiздерiн меңгерту мақсаты көзделдi. Ауылдық мектепте типтiк бағдарлама бойынша оқытты. Олар қалалық училищелердiң мұғалiм-инспекторлары мен облыстық инспекторлары көмекшiлерiнiң бақылауында болды. Мектеп инспекторларының көмекшiсi инспектордың басшылығымен және толықтай оның нұсқауларына сәйкес жұмыс iстеп, облыстағы мұсылман мектептерi мен медреселерге жетекшiлiк етуге баса көңiл бөлдi.

	1900 жыл туды, сол кезде Дала генерал-губернаторы Таубе өзiнiң адамын Торғай облысына жiберiп, жергiлiктi жердегi жағдайды анығырақ бiлуге тапсырма бередi. Сол 1900 жылдың 11 ақпанында ол егжей-тегжейлi есеп алды, оның негiзгi мәселелерi төмендегiдей болды:

	1. Қырғыздар арасында орысша бiлiм беру айтарлықтай кең таралып, берiк орныққан.

	2. Ауыл мектептерi мен орыс-қырғыз училищелерi даладағы құпия мұсылман мектептерiнiң өмiр сүру мүмкiндiгiн дерлiктей түбегейлi түрде жойған, сондықтан бұл бағыттағы қандай да бiр әрекеттер жария мектептер санының жеткiлiктi болуына байланысты қырғыздардың өздерi тарапынан қолдау таппайды немесе мұғалiмдердiң көрсетуiне сүйенiп, Оқу-ағарту басшылығы құпия дiни мектептердiң жұмыс iстеуiне тыйым салып отырған. Молда немесе Бұхарадан келген қандай да бiр жалған ғалым мен үкiметтiк мұғалiмнiң арасында тiптi соңғысы мұсылман болса да, бәрiбiр келiсiм мен тiлтабысушылық болуы мүмкiн емес.

	3. Орыс мектептерi, егер түгелдей болмаса да, айтарлықтай деңгейде қырғыз даласына ел аралаған молдалар мен татарлар арқылы келген мұсылмандық фанатизмдi жойды, қазақ мектептерiне орыс мерекелерiнiң тереңдеп енуi және керiсiнше одан мұсылмандар мерекелерiн ығыстырып шығаруы — осының дәлелi болып табылады.

	4. Орыс транскрипциясы қырғыздар өмiрiнен араб жазуын ығыстырып шығара отырып, сонымен қатар Дала өлкесiнде мұсылман тiлiндегi ұнамсыз және зиянды басылымдардың таралу жолдарына тосқауыл қояды, орыс кiтаптарының үстемдiк алуына кең жол ашады, сондай-ақ қырғыз даласына бiртiндеп енiп келе жатқан жазу-баспа материалдарының рухы мен бағытына жалпы цензуралық және жергiлiктi әкiмшiлiк бақылаудың ықпалы барынша артып, орнығып келедi.

	5. Орыс-қырғыз мектептерi орыс рухындағы жалпыазаматтық ұғымдардың ұрығын егiп, белгiлi бiр мәдени даму мен құрылысты жүзеге асыра отырып, мектептер арқылы орыс тiлiнiң бiржақты үстемдiгiн орнықтырудың бiрiншi кезектегi кепiлi болары сөзсiз.

	Жарлыдағы ауыл мектебi iргетасы аласа, пешпен жылытылатын, шикi кiрпiш пен батпақтан тұрғызылған үй. Оның дәлiзi, сынып бөлмелерi және қосымша үй-жайлары болды. Нұсқауда былай делiнген: “Жабдықтар арзан жиһаздардан құралады: оқушыүстелдерi, мұғалiмнiңүстелiжәне орындықтар (екi оқушыға арналған) болады. Оқушылар үстелдерi азиялық халықтарда қолданылатындай етiп жасалуы тиiс. Бұл — енi әдеттегiден екi есе артық, биiктiгi 7-8 вершок ұзын табуреткалар, үстелдiң ұзындығы шамамен еденге жайғасқан 6 оқушы әр үстелдiң екi жағына үш-үштен сыйып отыратындай болуы тиiс. Әрбiр мектепте киiз немесе екi сандық, аласа шкаф, қоңыраулы сағат, әдеттегiмен салыстырғанда өлшемдерi кiшiлеу сынып тақтасы, сынып журналы болуы қажет. Ұлы мәртебелi император мен императрицаның портреттерiн 7х8 шаршы вершок көлемiнде қаңылтыр рама iшiне қою ұсынылады”.

	Жабдықтар оларды жөндеуге немесе патшалардың портреттерiн сатып алуға ақша шығындамау үшiн ұзақ мерзiмге есептелдi. Керосин шамдар да мектеп мүлкiне жатты. Мектеп үйiнiң iшi-сыртына қарайтын күтушiлер де болады.

	Өзiнiң оқушыларына Дулатұлы былай дейтiн: “Жастар, шеберлiктi үйренбей, ғылыммен шұғылданбай, құр босқа уақыт өткiзбеңдер, егер сендердiң әрқайсыларың лайықты iстермен шұғылданған болсаңдар, онда бiзге басқалар әлiмжеттiк көрсете алар ма едi? Сендер әкелерiңнiң барлығына мәз болып, өздерiң бос сөзге әуес болып, “мырза” деген жеңiл атаққа қызығып, ауылдан-ауылға қыдырумен жүре бермексiңдер ме? Сырттарыңнан қарағанда бәрiң де жақсысыңдар, мұрттарың жылтырап тұр, ал өздерiңмен әңгiмелесе қалсақ, iштерiң бос, қалайша сендердi ақымақ деп атамайды? Кедейлiктi түзетуге, оңалтуға болады, ал бiлiм алатын уақытты қолдан шығарып алсаңдар — өкiнесiңдер және кейiн қол созған кездерiңде кеш болады”.

	Төрт жылдық бағдарламаға орыс тiлi ендi. Оқу ведомствосы бұған ерекше көңiл бөлдi. Сонымен қатар қазақ тiлi мен арифметиканы үйрендi. Оқыту қазақ тiлiнде, сыныптық жүйеде жүргiзiлдi. Бiрақ сынып бөлмелерiнде төрт бөлiмнiң оқушылары бiрге отырды. Мұғалiм кезекпе-кезек алдымен бiреуiмен, одан соң басқаларымен жұмыс iстеуге мәжбүр болды: өйткенi мектеп бағдарламасы төрт жылдық оқытуға арналды. Үкiмет пен жергiлiктi басқару құрылымдары — уезд бастықтары, мектеп инспекторлары қазақтарға арналған бастауыш мектептiң негiзгi мiндетi орыс тiлiне үйрету болуға тиiс деп есептедi. Ауылдың, болыстың, орыс-қазақ мектептерi қазақ балаларын, ең алдымен, орыс тiлiне үйретуге тиiс болды және солай оқытты да. Ана тiлiнде оқу мен жазу, арифметика, география, тарих екiншi кезекке ығыстырылды, әсiресе қазақ тiлi. Ауылдық, болыстық, орыс-қазақ мектептерiнде сабақты қазақ тiлiнде жүргiзу талабы қойылды. Алайда көп реттерде билiк көзжұмбайлыққа салынды. Мiржақып Дулатұлына дейiн Қайдауыл және Қара Ертiс болыстарында мұғалiмдер орыстар болды.

	М.Дулатұлы өз шәкiрттерiне былай дейтiн: “Оқушылар, кез келген ғылымды, әсiресе пайдаланып бiлуге тырысыңдар. Өздерiңмен үлкенiрек (iрiрек) оқулықтарды көтерiп жүрiп, оларда не жазылғанын, ондағы сөздердi қалай түсiну қажет екенiн бiлмей ұятқа қалмаңдар. Бiр мұғалiмдi мақтап, екiншiсiн жамандамаңдар, бостан-босқа көшенi таптап жүрмеңдер. Сенiң табыстарың мен пайдалы iстерiңе ата-аналарың ғана емес, тiптi туыстарың мен таныстарың да зор үмiт артып отыр. Сенiң уайым-қайғың, алаңдайтын жағдайың жоқ болса да, бәрiбiр шыда, бiлiм ал, оқы. Жақсылықсыз жамандық жоқ, түптiң түбiнде еңбегiңнiң пайдасын көресiң, қарағым.

	Бiз Ресей қарамағында тұратындықтан, бiздер үшiн орыс тiлiн бiлу — мiндет. Ғылым — әркiм де барып, дәмiн татуға тиiс болатын бiлiмнiң қайнар көзi. Журналдар мен газеттердi оқуға дағдылан және онда айтылғандарды түсiнуге тырыс, ал ненi бiлмесең немесе түсiнбесең, сұрап ал, оқтау жұтқандай сiресiп, қақайып тұрма. Бiздiң көз жасымызды құрғататын жiгiттер қайда? Өйткенi, бiздер, қазақтар тар жерде қысылыпқымтырылып тұрып, жылаумен күнiмiздi өткiземiз. Егер бiз шiрiген ағашқа ұқсап, өзiмiздi кемiрiп жеген құрт-құмырсқаға қарсы тұра алмайтын болсақ, онда не болмақ. Егер бiз өзiмiздiөзiмiз бiреулерге жем етiп қояр болсақ, кiмнiң тәбетi тартпайды дейсiз?”

	Қазақтарда бастауыш бiлiм берудiң дәстүрлi түрi мұсылман мектептерi болды. Сабақты молдалар өткiздi. Бұлар жекеменшiк оқу орындары едi — оларда Құранның жетiден бiр бөлiгiн оқытты, оқу мен жазуға үйреттi. Мұндай мектептер оқыту ырғағының қалыптасқан ережелерi мен шектеулi мүмкiндiктерге ие едi. Қазақстанға Ресей ықпалының дендеп енуi барысында мұндай мектептер қазақ қоғамын қанағаттандырмайтыны айқындалды. Қазақ зиялылары мен оқығандары арасында дәстүрлi мұсылмандық мектептердi немесе орысша-қазақша, ауылдық және болыстық мектептердiң түрлерiн таңдауда баламалы көзқарастар туындады.

	Алекторов, балаларды орысшаға оқытуды “Даналық баспалдақтары”, ал одан соң Граменицкийдiң оқу кiтаптары деген атпен белгiлi “орыс-қырғыз” әлiппесi бойынша бастау қажет деп көрсеттi. Педагог И.Я. Гармстың тұжырымдағанындай: “Граменицкийдiң, орыс тiлiн оқытуда аты шулы “натуралды әдiстi” негiзге алған оқу кiтаптарын басты құралға айналдыра отырып, халық ағарту министрлiгi ауылдық мектептердiң бiлiм беру мүмкiндiгiн барынша шектедi”.

	Алайда мектеп инспекторы А.Алекторов басқа пiкiрде болды. 1902 жылдың өзiнде ол мұғалiмдердiң басшылыққа алуы үшiн “Ақмола және Семей облыстарының ауылдық мектептерiнде пайдаланылатын оқулықтар және оқыту тәсiлдерi” және “Орыс ауызекi сөздерi мен орфографиясының үлгi сабақтары және грамматикалық мәлiметтер жөнiндегi хабарлама” дейтiн өзi құрастырған маңызды екi құжатты ұсынды.

	Өзiнiң “Даналық баспалдақтары” деген орыс-қырғыз әлiппесi туралы айта келiп, Алекторов алғашқы құжатында былай деп атап көрсеттi: “Сауат ашуға оқыту оқушылардың табиғи тiлiнде (ана тiлiнде. — ауд.) басталуы тиiс. Сонда ғана оқыту саналы түрде жүзеге асырылады және “белгiлiден (қазақ тiлiнен) белгiсiзге (орыс тiлiне), жеңiлден қиынға өту керек деген басты педагогикалық қағидаға қайшы келмейтiн болады. Табиғи тiлде оқыту балаларды бiрден қызықтырады — олар бәрiн түсiнедi, бәрiнiң iшiне кiрiп, үлкен талаппен және зор ықыласпен жұмыс iстейтiн болады”, “... әр оқушының сөзi нәрсе және оның сапасы мен әрекетi жөнiндегi айқын да дәл түсiнiктен тууы шарт. Сауаттылыққа оқыту әдiсi — мiндеттi түрде дауыстап оқыту болмақ және ең тәуiрi — талдап оқыту”, “оқыту көрнекi болуы тиiс”. Қазақ тiлiнен орыс тiлiне бiртiндеп өту барысында, Алекторов балалар өздерi үйренгеннiң бәрiн түсiнгендiгiн жалықпай қадағалап отыру қажеттiгiн талап еттi. Әлiппенi өтуге оқытудың алғашқы жылын пайдалану көзделдi.

	ХIХ ғасырдың соңында педагогтер қауымын толғандырған ең өткiр теориялық мәселе оқыту тiлiне қатысты болды, бұл ретте Алекторов оқытуды оқушылардың ана тiлiнде жүзеге асыру қажет деген бiрмәндi пiкiрдi ұстанды. Оқыту әдiстерiне келетiн болсақ, бұл кезде жаңа типтi мектептерде әлi бiрыңғай оқыту әдiстерi болған жоқ болатын. “Оқыту әдiстерi” терминiне көптеген адамдар оқыту курсын құру тәртiбiн қамтитын белгiлi бiр әдiстемелiк жүйе ұғымын енгiздi. “Оқыту әдiстерi”, “оқыту тәсiлдерi” ұғымы ол кезде қазiргi педагогикалық ғылымдағыдан бiраз өзгеше мағына беретiн.

	Бұл жөнiндегi көзқарас бойынша екi түрлi бағыт қалыптасты: көрнекi-аудармалы әдiсiнiң және орыс тiлiн оқытуда ана тiлiне (қазақ тiлiне) сүйену бағытының жақтаушылары К. Ушинский, И. Ильминский, А. Алекторов, Ы. Алтынсарин болды. Орыс тiлiн оқыту барысында ана тiлiн пайдалануға қарсы тұрған натуралды, тiкелей оқыту әдiсiн К. Шельцель, Г. Граменицкий жақтады.

	Бұл бағыттардың өкілдері арасында өткiр пiкiрталастар болды. Орыс тiлiн оқыту барысында салыстырмалы психолингвистика мен лингвистикалық дидактика фактiлерiне негiзделген, ана тiлiне сүйену ұстанымы қазiргi әдiснамада да басты бағыт болып табылады. Ы. Алтынсарин, А. Алекторов және басқа да жаңашыл педагогтер өздерiнiң (көрнекiаудармалы) әдiснамасында балаларға грамматика үйретудi, тiлдi практикалық тұрғыдан меңгертудi мiндет етiп қойды. Тiкелей, натуралды оқыту әдiсiнiң жақтастары оларды осы үшiн кiнәлаған едi. Орыс тiлiн көрнекi-аудармалы әдiстi қолданып оқыту үрдiсiнiң мәнi мынада: мұғалiм нәрсенiң өзiн немесе оның суретiн көрсете отырып, сөздi орфоэпиялық тұрғыдан дұрыс әрi дауыстап оқиды. Дәл осы әдiс Мiржақып Дулатұлының жанына жақын болды. Ол оқушылар үшiн ана тiлiнiң абызындай болып көрiндi.

	Болыстық және ауылдық мектептерде шектеулi көлемде ислам қағидалары да үйретiлдi. Бұл туралы Дала генералгубернаторы кеңсесiнiң шенеунiгi Селицкий мынадай түсiнiктеме бердi: “Болыстық және екi сыныпты орыс-қырғыз училищелерiнде мұсылмандық дiн iлiмiн оқытуға рұқсат беру шарасы бiр қарағанда солай болып көрiнетiндей, исламның пайдасы үшiн жасалған қандай да бiр әрекет емес екенi былай тұрсын, оның үстiне ол қырғыздардың дiни тәрбиесiн фанатикалық және зиянды елiктеушiлiк дағдылардан тазартудың құралы болып табылады, сондықтан мектептерде қазiр дiн оқуын аптасына 2-3 сабақтан артық емес, — сенiмi күмәндi молдалар да, Бұхарадан келген кезбелер де емес, қырғыздардан шыққан, орыстық рухта азды-көптi бiлiм алған мұғалiмдер жүргiзедi... Мұсылмандық дiн оқуының курсы мұсылмандық катехизистi (иманшарт) оқытумен шектеледi, ал ислам тарихының орнына әптиек (Құранның жетiден бiр бөлiгi) оқытылады. Мұсылман оқушылардың шариғаттың (мұсылман құқығының) iшкi мән-мағынасын терең түсiнiп кетпеуiне ерекше көңiл бөлiнiп, қатаң бақыланады”.

	Ендi Жарлы атауына қайта оралайын. Ауыл жан-жағынан қоныс аударушылардың ортасында қалған, кедей, жарлы. Мұны елдi мекеннiң атауы да айғайлап айтып тұр. Тура жанында Жарлы өзенi, оның жағалауы да ұзыннан-ұзақ биiк жарға тiрелген. Мұндайға сенбеуге болмайды — Жарлы елдi мекенi дегенiмiз осы.





Мектепте және кiтапханада




	Мiржақып әрбiр сәттi кезеңдi пайдаланып, Зайсанға баруға, кiтапханадан немесе таныс адамдардан жаңа кiтаптар алып оқуға, жаңа газеттердi үзбей қадағалап қарап шығуға ықыласты болды. И. Куминов оған жаңа училище ғимаратының құрылысына қатысты алаңдаушылығы мен әуре-сарсаңдары туралы жиi әңгiмелейтiн. Күзде-ақ жағдайды егжей-тегжейiне дейiн түсiндiрiп айтып, Мiржақыптан құрылыстағы мұқтаждықтар жөнiнде “Семипалатинский листок” газетiне мақала жазуды өтiндi. Мiржақып та солай ететiндiгiн айтып, уәде бердi. Ол өзiнiң материалын редакцияға поштамен жiбердi, ал И. Куминов Семейдегi танысы арқылы жарияланымды тездетуге тырысты.

	А. А. Шевелев жұмыс iстеген Қалалық қоғамдық кiтапхана Мiржақыптың жиi баратын сүйiктi орнына айналды. Кiтапхана 1894 жылы ашылған едi. Бұл жөнiнде Зайсанның байырғы тұрғыны А. С. Хохлов былай дейдi: “1894 жылы Зайсанда Қалалық қоғамдық кiтапхана ашылды. Бекiтiлген жарғының 6-параграфына сәйкес, Қалалық қоғамдық басқарма кiтапхананы басқару жөнiндегi жауапты қожайын болып саналды. Жарғыдағы §8-бойынша күтпеген қажеттiлiктерге арналған қор капиталын құру үшiн жыл сайын тағайындалатын көмек пұлдан басқа, кiтапханаға түсетiн барлық ақшаның 30 %мөлшерi жыл сайын мiндеттi түрде аударылуы тиiс болды”. Зайсан қаласында кiтапхананың ашылуы Николай Эрастович Ватсонның есiмiмен байланысты. Оның әкесi петербургтiк “Современник” журналының жiгерлi қызметкерi едi. Н.Э.Ватсон гимназияны Петербургте аяқтап, орман шаруашылығы институтында оқыды. Осы кездерi қазақ Мәмбетәлi Сердалинмен бiрге, Александр Ульяновтың “Халық еркi” үйiрмесiне кiрдi. Баршаға белгiлi ұйым жетекшiсi өлiм жазасына кесiлдi, ал Н.Э.Ватсон Зайсанға жер аударылды, Мәмбетәлi Сердалин Көкшетау маңына әкелiндi. Екеуi де полицияның бақылауында болды. 1889 жылы Ватсон Зайсанға жер аударылып келдi. Бұл жерде азаматтық және әскери адамдардан саяси тұрғыдан жер аударылғандардың шағын тобы бар болып шықты. Солардың ынта бiлдiруiмен кiтапхана құру iсi басталған болатын.

	Мұнда, Зайсанда Н. Э. Ватсон үйлендi, бiрнеше шкафтық кiтапхана жинады, әңгiмелер мен өлеңдер жазды. 1895 жылы ол қайтыс болып, Зайсанда жерлендi, ал оның алдында жеке кiтапханасын шкафтарымен және жиһаздарымен қоса қалаға сыйға тартты. Жеке кiтапханасында 2300 том болды. Қалалық кiтапхананы кеңейту үшiн Н. Э. Ватсон алдын ала смета ұсынды, алайда қала старостасы А. Хохлов оны керi қайтарды.

	Уездiң болыстық хатшылары арасында “жедел” кiтапхана пайда болды, алынған кiтаптар болыстан болысқа таралды. Кiтапхана қызметiнiң мұндай түрiн ойлап табушылар пржевальскiлiк А. А. Шевелев пен басқа болыстардың хатшылары А.П.Барсуков, А.Власенко едi. Олардың бәрi де Николай Эрастович Ватсонмен жақсы қарым-қатынаста болды.

	Осылардың бәрi қала старостасы А. С. Хохловтың басқаруына көштi, бiрақ ол бұл iске атүстi қарады. Кiтапхана жөнiнде смета құрып, облыстық басқармаға жөнелтумен тынды. Көп уақыт өткеннен кейiн сметаны керi қайырып, кiтапханаға қаржы жұмсаудан бас тартты. Жергiлiктi зиялылар тобы мәселеге атүстi қарағаны үшiн Хохловты сотқа бердi. Шамамен екi жылдан соң, сот болар кезде кiтаптардың елеулi бөлiгi жоғалып кеттi. Билiктегiлер кiтапхана ашу мәселесiн шешудi ұзаққа созды. Осыған байланысты “Сибирский вестник” газетiнде хабарлама шықты, онда былай делiнген: “1895 жылдың шiлде айында бiр қайырымды адам қалаға жақсы кiтапханасын сыйға тартты, кiтапхана әртүрлi 2300 том кiтаптан тұрады, кiтапханалық жабдықтары толық: шкафтары, жиһаздары, тағы басқалары бар. Қалалық өзiн-өзi басқару органы кiтапхананы қабылдап, субсидия беруге мiндеттендi. Бұл туралы қаулы қабылданып, бекiтiлген. Алайда облыстық басшылықтың қалауымен кiтапхана ашылған жоқ деген сылтаумен қалалық кiтапханаға тиiстi субсидия сметадан шығарылып тасталды. Бiрақ кеңседегi қағазбастылық аяқталып бiткенше, кiтапхана да ашылды, ал жоғарыдағылар мұны бiлген жоқ ... Мiне, осылайша әсiресе Зайсан секiлдi түкпiрдегi елдi мекенде осындай iзгiлiктi де пайдалы iстер, ақсүйектер билiгiнiң сорына қарай, кейбiр мырзалардың көзқарастарының ақылға сыйымсыз өрескелдiгi салдарынан тұйыққа тiрелiп жатады”.

	Ал кiтапхана ресми түрде 1896 жылдың 2 наурызында өзiнiң жұмысын бастады. Істi алдыға жылжытатын абзал адам табылды. Ол қалалық екі сыныптық училищеге Пржевальскiден, Зайсанның түбiнен келiп, жұмыс iстеп жүрген мұғалiм А.А.Шевелев едi. Сөйтiп, қоғамдық кiтапхана А.Хохлов мұны облыстық әкiмшiлiкпен келiскеннен бұрын ашылды. Рас, iске немқұрайды қарағаны үшiн Хохлов екi жылдан кейiн сотқа берiлдi. Кiтапханада қосымша жұмыс iстегенi үшiн Артемий Шевелев жылына 60 рубль жалақы алды. Қалалық қоғамдық кiтапхана, сонымен бiрге қалалық училищенiң де кiтапханасы болды.

	Зайсанға Мiржақып мектеп жөнiнде ай сайынғы есеп беру үшiн және таныстарымен кездесiп, адамдармен араласу мақсатында келiп тұрды. Мұндай кездесу органдары базар, училище, кiтапхана, басқа да көпшілік жерлер едi.

	1897 жылы Зайсан қаласының кiрiсi 6000 рубльдi құрады. Староста Хохлов қоғамдық басқару кеңесi үшiн полковник Вологодскийдiң үйiн сатып алды. Алайда ол бұған үшiн жұмсалған шығынды басқалардан жинап, орнын толтырғысы келдi. Оның бұл айлакерлiгi “Сибирский вестник” газетiнде сынға ұшырады. Хохлов Зайсан қаласының старостасы, ал полковник Вологодский 3-Батыс Сiбiр полкiнiң командирi болатын. Айырбас екi жаққа да тиiмдi болды.

	Алайда жанжал да тумай қалған жоқ. Сату-сатып алу iсiнде қаржылық ереже қадағаланбады. Мұндай iскерлiк келiсiм жалпы жылдық немесе қосымша сметаға тиiстi несие түскеннен кейiн ғана күшiне ене алатын. Одан соң дәл осы ережелердiң негiзiнде сметаны губернаторға жiбередi, ал ол өз кезегiнде не сметаның iске қосылуына рұқсат бередi немесе керi қайтарып, оның заңдылығы мен дұрыстығын тексеру үшiн қала iстерi бойынша кеңестiң қарауына жiбередi. Бұл жолы да дәл осылай болды, атап айтқанда, Зайсан қаласы бойынша смета губернатордың қарауына келiп түскен кезде ол бекiтiлмей, қала iстерi жөнiндегi кеңестiң қарауына жiберiлдi, ал ол сатып алу әрекетiн заңсыз деп тапты.

	Қалалық училищенiң жаңа ғимаратының құрылысына қатысты iс те өте баяу жылжыды. Ескi үй тар, сынып бөлмелерi бiрiне-бiрi жалғасып жататын.

	1899 жылы қалалық училище үш сыныптық қалалық училище болып қайта құрылған кезде жаңа ғимарат салу үшiн 600 рубль бөлiндi. Мұғалiм-инспектор қызметiне жақсы дайындығы бар адам, Омбы мен Семейдiң газеттерiнде жарық көрген бiрқатар материалдардың авторы П.Домоховский тағайындалды. Алайда бөлiнген ақша мүлде аз екенi анықталды. 1899 жылы Зайсанда қалалық үш сыныптық училище ашылды. Оған екі сыныптық училищенiң ескi үйi және қосымша үй-жай берiлдi.

	Зайсан үш сыныптық қалалық училищесiнiң мұғалiм-инспекторы Платон Домоховскийдiң ұзаққа созылған жүгiрiсiнен кейiн, 1900 жылы староста Плотников бастаған Қаланың өкiлеттiк кеңесi училищенiң мұқтажы үшiн 600 рубль бөлдi. 200 рубль училищенi жөндеуге кеттi, ал қалған ақша мұғалiмдердiң жалақысы мен шаруашылық қажеттерiне жұмсалды. Алайда қайта қарағаннан кейiн ақшаға байланысты мәселеден бас тартты. Мұны училищенiң тастан қалаған жаңа үйiнiң құрылысы басталады дегенмен түсiндiрдi. Құрылыстың басталуына қатысты iстер тиiстi мекемелер арқылы, белгiлi тәртiп ретiмен жүрдi. 1901 жылы Петербургтегi Мемлекеттiк кеңес осы мақсатта он мың рубль бөлдi. Училищенiң жоба-жоспарын инженер Булашевич жасады. Әйтсе де сметаға қатысты iс бөгеле бердi. Құрылысқа қажет шығынды есептегенде 22666 рубльге жеттi. Ал Петербургтен бөлiнген ақша 1903 жылы ғана түсуге тиiс едi және мұның өзi де әлдебiр себеппен iске аспай қалды. Келесi жылы да сең орнынан қозғалған жоқ — орысжапон соғысы басталды. Сөйтiп, қалалық басқарманың жаңа старостасы С.Титов та, оның өкiлеттi адамдары М.Фалилеев, М.Мухин, Л.Зенюков, И.Катков, К.Собачкин, М.Хорошев, В.Анваровтар да ештеңе iстей алмады. Мұғалiм-инспектор П.Домоховскийдiң әртүрлi өтiнiштерi де түкке тұрған жоқ. Бұдан басқа приход училищесi де болған едi. Онда 100-ге тарта шәкiрт оқыды. Жеменей өзенiнiң сырт жағындағы солдат слободасында өздерiнiң мектебi болған жоқ, барлық балалар қалалық училищеге қатынап оқыды. Ендi И.И.Куминов ең болмаса қырық адамдық жаңа сынып бөлмелерiн ашуға әрекеттендi. Қосымша екi бөлме салу керек болды.

	Инспектор И.И.Куминов осы әуре-сарсаңның бәрiн Мiржақып Дулатұлына әңгiмелей отырып, Жарма мектебi туралы сұрап бiлдi. Мiржақып мұғалiм Артемий Шевелевпен де жақын танысты. Ол қалалық кiтапханаға, Шевелевке бiрнеше рет барды. Өзiне, ауылына бiрнеше кiтап ала кетуге келiстi. Алайда Мiржақыптың өтiнiшiне ықылассыз келiскенiне қарамастан, бұл жағдай Шевелевке ұнаған жоқ.

	Уездiк қала Зайсанда қалалық Дума болған жоқ, маңызды мәселелердi шешу үшiн Өкiлеттi уәкiлдер кеңесi сайланды. Қалалық басқарма дағдылы ережемен жұмыс iстедi. Қалада қалалық қоғамдық басқарма болды. 1897 жылы оның құрамына староста С.Н.Титов, көмекшi М.П.Фалилеев, пристав Л.Ф.Шардин кiрдi.

	1904 жылы уәкiлдер кеңесiнiң құрамы өзгерiп, кеңейдi. Зайсан қалалық уәкiлдер кеңесi мен оған кандидаттардың 1904 жылдан бастап төрт жылға сайланған құрамының тiзiмi төмендегiдей болды: Ф.П.Казаринов, С.Абылханов, С.Н.Титов, А.Н.Мальцев, С.С.Насыров, А.С.Хохлов, К.Н.Собачкин, И.В.Катков, А.Ф.Смирнов, П.Н.Волков, И.К.Жилин, В.П.Дьяков; кандидаттар: А.Ф.Долженков, А.Н.Носов, М.П.Фалилеев, М.И.Фатеев, Х.И.Иштереков.

	Уәкiлдер жиналысының төрағасы — Шыңжаңды зерттеушi ресейлiктер үйiне тоқтаған, Зайсанның байырғы тұрғыны А.С.Хохлов болды. Уәкiлдер кеңесi уезд бастығының басшылығымен жұмыс iстедi. Уезд басқармасында сөзбе-сөз аудармашы болып Соколов жұмыс iстедi, ал 1904 жылдың қазан айынан Д.Н.Қонаев тағайындалды.

	Желтоқсан Мiржақып үшiн қуанышты ай болды. Жаңабай Ботыбаев болыс басқарушы болып бекiтiлiп, оған төсбелгi мен мөр табыс етiлдi. Осы жағдайға байланысты болыс басқарушысы Мiржақыпқа сыйға ат мінгізді. Жас мұғалiм үшiн бұл жақсы сый едi. Ендi ол Зайсанға өз атымен баратын болды.

	Ақпанның басында ауа райы бұзылып, қалаға жету қиындады. Бейсенбi күнi түс ауа күн райы қалыпты болып тұрды. Мiржақып жолға шықты, бiрақ күн күрт бұзылып, жолдың екiншi жартысында дала төсi ұйтқып соққан бораннан көрiнбедi. Жол да көрiнбей қалды. Мiржақып бағытынан адасты. Бiр тәуiрi, оны аттың өзi қалаға жеткiздi.

	Зайсан кiтапханасында Мiржақыпты тосын сый күтiп тұр едi. Кiтапханада ол өзiнiң жазған материалы жарық көрген газеттi көрдi. Онда былай деп жазған едi:

	“Зайсан қаласы. Халық ағарту iсiне салдыр-салақ қарайтын сирек жағдайды Зайсаннан басқа қай қаладан көруге болады? 4-5 мың тұрғынға қалалық үш сыныптық училище мен әйелдер приход училищесi ғана бар. Осы бiрлi-жарым оқу орнының өзi де мектеп үшiн мүлде лайықсыз үйлердiң iшiнде сығылысып отыр, осыған байланысты жыл сайын әлденеше ондаған бала бастауыш бiлiм алу мүмкiндiгiнен сырт қалған.

	Қалалық үш сыныпты училище, мысалы мұғалiмдер бөлмесiн қоса есептегенде 4 бөлмеде орналасқан. Барлық бөлмелер бiрiнебiрi жалғастырыла салынған, олар тар, сондықтан әрқайсысына 10—15 адамнан артық сыймайды, алайда гигиена ережелерiнiң бәрiн де аттап өтiп, бұл бөлмелерде 30—40 адамнан отыр. Барлық оқушы саны 90 адамға жетедi.

	Жарық пен ауа жетiспейдi. Әрине, мұны қалыпты жағдай деуге келмейдi, әйтсе де оқушылар мен мұғалiмдер бұл сынып бөлмелерiнде өз денсаулықтарын жоғалтуда.

	Тұрғындар тiлегiне орай, оқу орнының басшылығының қазынадан қаржы бөлу туралы өтiнiшi бойынша, Халық ағарту министрлiгi Зайсан қалалық үш сыныптық училищесiнiң ғимаратын салу үшiн 1903 жылдың сметасы негiзiнде 8190 рубль бөлген едi.

	Қала үшiн дайын ақшаны алып, материалдар дайындау және Құдайдың көмегiмен училищенiң құрылысын бастаудан оңай нәрсе жоқ сияқты болып көрiнедi. Айтпақшы, материалдың бiр бөлiгiн С.Н.Титов мырза қала старостасы болып тұрған кезiнде дайындаған да болатын, бiрақ оның жартысы ұстағанның қолында, тiстегеннiң аузында дерлiк жағдайда жоғалды, ал қалған жартысы осы уақытқа дейiн шашылып жатыр.

	Ғимараттың жоспары дайын болды, смета да, ақша да бар, бiрақ “әкелер” ұйықтап қалды және олардың ұзақ та қатты ұйықтағаны соншалық, ақшаның iзi де қалған жоқ. 1904 жылғы наурыз айының басында 8190 рубль өз уақытында алынбаған қаржы ретiнде сметадан шығарып тасталды, сөйтiп, қалалық училище бұрынғы үйiнде қалды, ал “ұйқышыл әкелердiң” байғұс балалары училищенiң тар бөлмелерiнде шаң жұтып, бөшкеде сүрленген шабақ балықтарға ұқсап отыра беруге мәжбүр. “Әкелердiң” ұйқысының қаттылығы сондай, тiптi оларды Халық ағарту министрлігінің жергiлiктi өкiлі жасаған әлденеше реткi ескерту де оята алмады.

	Кiм кiнәлi екенiн бiлмеймiн, бiрақ факт — қашанда факт. Халық ағарту iсiне, осындай қарым-қатынас фактiсiне сүйене отырып, оқу-ағарту басшылары Зайсанда қалалық училищеге мүлдем орын жоқ, өйткенi балалары училищеде оқитын “әкелер” оқу орнының жағдайын тiптi қазына ақшасына да жақсартуды қаламайды деген ойға келуi әбден мүмкiн әрi олардың бұлай ойлауы заңды да. Қаланың өзiнiң көмегi туралы ойлаудың да қажетi жоқ, ал бұл кезде басқа қалаларда мектептер салып, жұмсалған қаржының үлкен бөлiгiн қаланың өзi берiп отырғанын айтсақ та жеткiлiктi.

	Училищелердi Зайсан секiлдi ұйықтап жатқан қалалардан ағартудың пайдасын әлдеқайда жақсы сезiнетiн қалаларға көшiру фактiлерiнiң де бар екенi маған белгiлi. Өз балаларыңызды аяңыздар, мырзалар! Әлi де кеш болмай тұрғанда ояныңыздар, “әкелер!” (Зайсан//Семипалатинский листок, №18, 1905. 23 қаңтар).

	Газеттегi материал “Бөгде” деген лақап атпен жарияланған.

	Кейбiр жағдайлардың куәлiк етуiне қарағанда, бұл сыни газет материалының авторы Мiржақып Дулатұлы болған. Бұған, ең алдымен, лақап есiмiнiң де қатысы бар. Бұл өлкеде, негiзiнен, наймандар тұрды. Осы тұрғыдан алғанда М.Дулатұлы шынында да “бөгде” болды. Екiншiден, автор қалалық училищедегi және училище үйi құрылысының басталуына байланысты жағдайды өте жақсы бiлген. Қала старостасы С.Н.Титовқа келсек, ол өзiнiң қызметiнен босатылды.

	Әдетте, мұндай материалдар қызметкерлер арқылы губернаторға тiкелей жеткiзiлетiн. Ал ол газеттi не авторды сотқа беру немесе бермеу туралы шешiм шығарады. Бұл жағдайда да материал талқыланды, бiрақ сот iсiн көтеруге негiз болған жоқ. Тек жарияланымға жанама түрде И.Куминовтың қатысы болғанын анықтау қиынға түскен жоқ. Оған ыңғайсыз тидi.

	Және газеттің өзiне де оңай тимеді, 1905 жылдың қаңтарында жарияланған материалдардың бiреуi үшiн ол жабылды. Демек, Зайсан қоғамдық кiтапханасының қабырғасында Мiржақып Дулатұлының алғашқы авторлық аты шықты деуге болады.

	Ал Мiржақып өз ойларын қағаз бетіне былайша түсiрдi: “Қазақтың өз ана тiлiнде баспа органы жоқ, жалқаулығы мен надандығы көп те, талабы жоқ. Аурудан кiм емдейдi? Күн өткен сайын өмiр сүру қиындап барады. Мақсатың қандай, қайда барып жан сауғаларсың, алашым менiң? Бiздiң мүшкiл халiмiз туралы оқыған, бiлiмдi азаматтар не ойлайды? Қазақта сүйек жоқ, ет бар, сондықтан әркiм-ақ оны жеп, семiргiсi келдi. Бiз аз емеспiз, Құдайға шүкiр, алты миллион халықпыз. Бiрақ надандық батпағына батып барамыз, далада жүрген жабайылығымыздан басқа бiздiң мақтанатын да ештеңемiз қалған жоқ. Басқа жұрт бiрiмен-бiрi жарыса ғылым қуып жүрген заманда, өркениеттi халықтар мен бiздiң арамызда көз жетпес кеңiстiк бар екенiне бiз титтей де арланбаймыз. Бiз надандықтан масайрадық, жақсыны жау санап, жаманға шыбынша үймелеймiз. Ескiнiң бәрiнен айырылмай жабысып, жаңалыққа жатсына қараймыз, бұдан келер халыққа пайда жоқ. Өзiңе-өзiң жау болған кезде басқалардың жемiне қалай айналмассың? Кiмде-кiм халыққа пайдалы iс туралы айта бастаса, оны қазақ тыңдамайды, сөзiңе сенбей, өз жөнiне кетедi. Бiз кiнәнi басқаларға артудың шеберiмiз, ауызбiршiлiгiмiз жоқ, әлде осылай емес пе, ойлаңыздар.” (“Тар жерге таласқан жағдайымыз туралы талас пiкiр”).

	1896 жылы 2 наурызда ашылған Зайсан қоғамдық кiтапханасының iшi ыңғайлы да қызықты екен. Мұнда оның мерейтойына дайындалып жатты.

	Оның үстiне, 1901 жылы Қалалық қоғамдық кiтапхананың бөлiмшесi ретiнде халықтық тегiн кiтапхана жасау және оны ашу туралы ұсыныстар айтылды. 1901 жылы 20 қаңтарда Зайсанның қалалық старостасы Семей облыстық басқармасының ерекше тапсырмалар жөнiндегi шенеунiгi Г.Запаловскийге былай деп жазды: “1899 жылдың 18 қыркүйегiндегi №483-ұсынысхат арқылы Қалалық қоғамдық кiтапхана жанынан халықтың тегiн кiтапхана бөлiмшесiн және оқу залын ашуға рұқсат сұралған едi, сонымен бiрге осы кiтапхана жарғысының жобасы бекiту үшiн қоса жолданған болатын. 1900 жылдың 22—25 қаңтардағы №30 және 31-қосымшада көрiнiс тапқанындай, кiтапхана мен оқу залын қадағалау мiндетi жергiлiктi священник пен қалалық училищенiң мұғалiм-инспекторына жүктелген болатын, бiрақ кiтапхана жарғысын бекiту туралы қосымша да, сондай-ақ жарғының өзi де iсқағазында жоқ болып шықты. Кiтапхананы ашу жөнiндегi рұқсат пен бекiтiлген жарғы қашан және қандай № бойынша жiберiлгенiн хабарлауыңызды Сiздiң Жоғары мәртебелi құзырыңыздан өтiнiп сұраймыз. Егер бұлар қайтарылмаған болса, онда жiберсеңiз екен. Қалалық староста, Плотников”.

	Әрине, бұл бөлiмшенi Зайсан қалалық қоғамдық кiтапхананың өзiмен салыстыруға келмейдi. Оның меңгерушiсi Артемий Анисимович Шевелев кiтаптарға ұқыпты және жауапты қарады. Оның кiтапханасы үнемi реттi болды. Қарыздар оқырмандардан кiтапты жыртқаны немесе жоғалтқаны үшiн қатаң сұралды. Жоғалған кiтап үшiн белгiленген тәртiп бойынша бес немесе он еселiк көлемде айып салынды.

	Мысалы, ветеринарлық дәрiгер Степанович кiтапты қайтару тәртiбiн бұзды. Кiтапханашы оны кiтапты пайдалану құқығынан айырды. 1905 жылдың наурызында ветеринар қаланың уәкiлдiк кеңесiне шағым түсiрдi. Ол “өзiне Зайсан Қалалық қоғамдық кiтапханасындағы кiтаптарды пайдалану құқығын берудi және оны кiтапханашы Шевелевтiң кiтапхана оқырманы қатарынан шығарып тастағанын қате iс деп тануды” сұрап, өтiнiш бердi. Ал қалалық староста Ф.Казаринов кiтапхана берген төмендегi анықтаманы қуаттады, онда: “Зайсан қалалық кiтапханасы Жарғысының 13-ережесi негiзiнде, дәрiгер Степанович 12 рубль мөлшерiнде салынған айыпты мерзiмiнде өтемегенi үшiн оқырмандар қатарынан шығарылды” делiнген.

	Кiтапхананың жұмыс iстегенiне он жылға таяды, жыл сайын қала, мысалы, кiтапханаға 100 рубль және кейде одан көбiрек жәрдем ақша берiп отырды, соның арқасында осы уақыт iшiнде кiтапханада қор капиталы жинақталды, сондай-ақ мүкәммал мүлiгi де айтарлықтай көбейдi. Қалалық кiтапхананың қандай жағдайда екенiн бiлу үшiн уәкiлдiк кеңесiнде кiтапхана жөнiнде есеп тыңдауға шешiм қабылданды.

	Осы мәселе бойынша шығарылған шешiм сақталған, оны былай дәлелдейдi: “Зайсан қалалық уәкiлдiгi, кiтапхана Мүкәммалық тексеруге жауапты болған уәкiл А.С.Хохловтың құжаттарын тыңдай келiп және бұл кезде мұндайдың жоқ екенiн ескере отырып қаулы еттi: Хохлов мырзаның баяндамасын күн тәртiбiнен шығарып, Зайсан қалалық старостасына, уәкiл С.Н.Титовпен бiрге Зайсан қалалық қоғамдық кiтапханасына егжей-тегжейлi толық түгендеу жүргiзу тапсырылсын және бұл соңғы құжат, Хохлов мырзаның баяндамасымен бiрге, осы жылдың 15 маусымында өтетiн алтыншы кезектi отырыста уәкiлдiктiң қарауына енгiзiлсiн. Уәкiлдер: А.Хохлов, К.Собачкин, П.Волков, С.Титов, С.Насыров, Абылханов, И.Жилин, В.Денякин, И.Жилин. Қалалық староста, Ф.Казаринов”.

	Осы жағдайдың барлық егжей-тегжейiн Мiржақып Дулатұлы Шевелевтен естiп бiлдi. 1905 жылдың ақпанында газеттерде Семей облыстық губернаторының Өскемен, Павлодар, Қарқаралы қалаларында бiр-бірден аға стражник және жетi кiшi стражник қызметiн енгiзу туралы бұйрығы жарияланды. Бұл тiзiмге Зайсан мен Көкпектi де кiрдi. Стражниктерге 150—180 рубль мөлшерiнде жалақы тағайындалды және бiрқатар жеңiлдiктер көзделдi. Бұлар жергiлiктi әскери командамен бiрге болды. 1905 жылдың 9 қаңтарындағы оқиғаның жаңғырығы қиырдағы Зайсанға да жеттi. Зайсандағы стражниктер командасында сегiз адам болды. Рас, олардың үшеуi саудадағы тәртiптiлiктi қадағалауға тиiс едi.

	Революциялық оқиғалар 1905 жылы басталды. Ол алыстағы Зайсанда да дүмпу туғызды. Қоғамда да маза болмады, табиғаттан да тыныштық кеттi. 1905 жылдың көктемi де келiп жеттi. Жұттың болары сезілгендей. Түнде қар жауды. Наурыздың екiншi күнi туса да, қыстың соңы көрiнер емес. Күртiк қар адымыңды аштырмайды. Жарлы өзенi бойындағы және Зайсан көлiне дейiнгi қысқы қоныстар әлi қар астында. Қазақтар малдарымен шоқыдағы ықтасыннан шыққан жоқ.

	Кейде ауа райы күндiз жылығандай болғанымен, түнде ызғарлы суық жел тынбай соғады, мал жүдей бастады, соған қарамастан олардың төлдейтiн кезi де жақындап қалған едi. Жел ұшырған қабыршақ мұздар күнiне бiр жарым-екi шақырымға әрең жылжып, аңғар бойымен алысқа көшуде. Бiрақ үш-төрт тәулiкте тоқтап, қыстаулар маңын қар үйiндiсiмен орап тастады. Әйтсе де осындай жағдайдың өзiнде де мал төлдетуге дайындық жүрiп жатты. Даладағы қыстаулар арасында әлдеқашаннан-ақ байланыс үзiлген болатын. Тiптi бiр хабар жеткеннiң өзiнде ол бес-он қыстаудан әрi аспады, қалған ондаған ауыл керең адамның халiн кештi.

	Жас мұғалiм Мiржақып тоқтаған үйдiң қожайынына да мал көп машақат келтiрдi. Күннiң ұзарғанына қарамастан, Бейнеудiң әлi де бұрынғыша ұйқыдан қараңғыда оянуына тура келдi. Бiртiндеп жарық себезгiлей бастады. Желсiз ауада қар ұшқыны қалықтайды.

	Қарт өзiнiң үй iшi, бала-шағасын мал қарауға шығару үшiн орнынан көңiлсiз, ауыр қозғалды. Аштық, қуаңшылық және ауру-iндет даланы жайлап барады. Уақыт өткенмен, жағдай өзгерген жоқ. Қыс пен жаз да, көктем мен күз де өзгерiссiз қалды. Әсiресе батпақты, жаңбырлы көктем айлары өте ауыр болды.

	— Алла сақтай гөр! — деп ойлады қарт, — бұл жылы адамдарды жұт апатынан Құдай құтқарар.

	Түске қарай күн ашылып, суықтың ызғары қайтты. Ауа жылына бастады. Кiшкентай қар ұшқындары жайылып, ери бастады. Жер бетi лайсаң тартты. Қойлардың жүнi жаңбырға малшынғандай жалтырайды.

	Бiрақ түнгi аяз қатты болды. Тiптi жылқылардың өздерi де тебiнге шықпады.

	— Ештеңе етпес, — деп өзiн жұбатты қарт, — қандай қиын жағдай болса да, мал шыдап бағар. Малдың тебiндеп жайылуына әлi де болады. Ал қоян жылғы жұтта мал жаппай қырылды, жаңа туған төлдердiң iшiнде iлуде бiреуi ғана тiрi қалды. Өлiлiшикiлi ет күйiнде туып жатты.

	Бейнеу қарт киiз үйдiң айналасындағы мұз қабыршақтарын күрекпен оя бастады. Күнi бойы бәрiн тазалап шықты. Кешкiсiн олар ойдым-ойдым болып, қарауытып жатты. Жер бетi жылқының тұяғымен және тұмсығымен қазылып қалған. Қылтиып көрiнген қылтанақ атаулының бәрiн табын бiр талдан суырып алып, түк қалдырмай жеп қойған. Кешке қарай денесiн тер басқан Бейнеу мұндай итқорлықпен ештеңенi құтқарып қала алмайтынын түсiндi. Бала-шағасы малға кеттi, ал шаршап, қажыған қарт ұйықтауға жатты. Таңертең күн шыға Бейнеу әйелдердiң орнына барды.

	— Бiз сенi оятпадық. Қой кетiп бара жатып төлдедi, — дедi олар.

	Бұрышта тонға ораулы жаңа туған қозы жатты. Оның иiсi киiз үйдiң iшiн жылытып жiбергендей болды.

	Мал төлдеудiң басталуы үлкен оқиға және әрқашан да қуанышты жағдай. Мұны Бейнеу қарт бала кезiнен бiледi. Бiрақ әлсiз, қауқарсыз қозы қуаныштың хабарын бермедi. Қуанатындай ештеңе жоқ едi. Егер бүгiн мұзтайғақ басталса, онда жер бетiнде шөптiң қылтиып шығуына бiр жарым-екi апта керек болады. Ал бұл уақыттың iшiнде төлдеу мерзiмi де аяқталады. Кешегiден кейiн шаршап, титықтаған қарт демалған жоқ. Кеше ол тепсеңдi қар-мұздан тазартқанына қуанып едi, бүгiн бұл оның көңiлiн жiбiте алмады. Иә, бүкiл даланы қар-мұздан аршып шыға ала ма ол?

	Аулада Бейнеу, ең алдымен, жаппа қораның астына көз жүгiрттi. Онда кеудесiн үйiндiге төсеп, қойлар жатты. Түсте олар орнынан тұрды, тек бiрер сағатқа ғана. Басқа уақытта жатты да қойды — бойларынан жан кетпесе болғаны. Кеше де солай болған — жылқы мен ешкiлер жайылды, ал қойларды орнынан тұрғызу мүмкiн болмады. Бейнеу жиналып, киiз үйден шыққанша екiншi қой да төлдедi. Бiрақ бұл жолы өлi туды. Оның үстiнде және жатқан жерiнде қанды дақ бар едi. Ыстық буы кеуiп үлгермеген нәресте қозы шағын отардың арасында жатты.

	Ұйқы бiрден қашып кеттi. Қарт денесiнде жаны жоқ төлдi қолына алды. Мұқият қарап шығып, әрірек апарып қойды. Жаппа қораға барып, барлық қойларды бiр қарап өттi де, оларды киiз үйге апару керек деп шештi. Онда жылырақ болады.

	— Ал шөп ше? — Бiрақ қарт жем туралы ойламауға тырысты. Қазiр оған кешегiдей жаңа ойлар күш бердi, қойлар жылы жерде болады.

	Бейнеу төлдi қолына алып, сайға лақтыру үшiн киiз үйдiң сырт жағына апарып қойды. Ол киiз үйдiң жанындағы бiрiншi төбешiкке жете бердi де, көзi шарасынан шығып, тұрып қалды.

	— Бұл не?

	Алдында бiр үйiр қасқыр тұр едi. Олардың қарасынан Қонақай өзенiнiң арғы бетi көрiнбей қалған. Қарт мұқият көз салып, бiр шолып өттi. Дала бұрынғысынша, бетiн қарлы мұз жауып жатыр. Қасқырлар сай аузындағы жардың үстiнде үйiрiмен тұр. Бейнеу олардың саны қанша екенiн шамалай алмады, жүз бе, әлде екi жүз бе? Жоқ, жиырма-отыздай ғана. Олар неге қозғалмай тұр? Бәлкiм, бұлар қасқыр емес шығар. Ендi қарт анық көрдi, олардың саны он бестен көп емес екен. Аш қасқырлар адамның әрбiр қимылын қас қақпай бағып тұр. Олар денесi суып үлгермеген қозының жылы иiсiн сезедi. Сондықтан да ешқайсысы да қозғалмай қарап тұр. Бұл иiстен айырылып қалғысы келмейтiн сияқты.

	Сәлден кейiн Бейнеу ес жиды.

	— О-о-о-гой! — деп ол желге қарсы айғай салды. Қасқырлар бастарын сәл бұрып, кейбiреулерi табандарын қозғап, қатарларын бұзбастан қайтадан қалт тұра қалды. Айғай оларды қорқытқан жоқ. Соңғы күндерi олар бұл айғайға үйренiп алған. Оларға жейтiн нәрсе керек. Соған үмiттi. Бiрақ үйiрден шығып, алға қарай жылжуға арлан қасқырдың батылы жетпедi. Ол жағдайда оның соңынан басқалары да iлгерi жылжыр едi. Бiрақ қасқырлар әзiрге бұған бара қойған жоқ.

	— О-о-гой! — қарт тағы да айғайлады. Бiрақ бұл жолы қасқырлар тiптi тұрған қалпынан қозғалмады да. Дала ендi жап-жарық. Қасқырлар тобы да анық көрiндi. Олардың көздерi әлi де жайнап тұр. Айғайлаудың өзi қорқынышты едi. Жыртқыштарды билеген үрей ендi қарттың өзiне ауысты.

	Бейнеу өлi қозыны кеудесiне қысып, керi қарай жүрдi. Алдындағы таудың арғы жағында қасқырлардың денесi әлi қараңдап тұр. Ол бiрқалыпты жүрiп келдi. Тез жүру қарт адамға қиын. Қаттырақ жүргенде, бойындағы қорқынышы сейiлер ме едi? Қарт өлi қозыны кеудесiне қатты қысып тұрып, алдында бұлдыраған сағымды көрдi, бұл оның әр жерде сұлап жатқан қойлары едi.

	Наурыздың соңына қарай күн жылынды, Жарлы ауылының маңында көк шыға бастады, бiрақ сәуiрде күн қайтадан суытып, жаңбыр жауып, түнде үсiк жүрдi. Жаңбыр мен желден қорғанатын ық жасауға тура келдi. Қой төлдету науқаны ауа райының жайсыз кезiнде өттi. Қозыларды киiз үйдiң iшiнде ұстады.

	Мұндай көрiнiстер Мiржақыпқа Торғайдан белгiлi болатын, ал мұнда олар қайталанды.

	Дегенмен мамыр айында көктем өзiнiң күшiне міндi — ауыл тұрғындары топ-тобымен Қара Ертiске көше бастады. Ол жақтан Қалжыр, Алқабек өзендерiне, Марқакөл алабына өттi. Көршi болыстардың да көптеген ауылдары осы бағытта көшiп-қонды. Мамырда Мiржақып Қоянды жәрмеңкесiне баруға iштей дайындала бастады. Өйткенi ол жылы жәрмеңке 1 маусымнан 1 шiлдеге дейiн болады деп хабарланған болатын. Алдын ала Жаңабай Ботыбаевпен сөйлестi. Бiрақ мәселе түпкiлiктi шешiлген жоқ. Облыстың жаңа губернаторы кейбiр уездердi аралайды деген сыбыс естiлдi. Оның сапары Зайсан уезi арқылы өтуiнiң, Жарлы болысының кеңесiне және ауыл мектебiне бас сұғып қалуының ықтималдығы бар болып көрiндi. Бiраз уақыттан кейiн Жаңабай Ботыбаев Зайсанға барып қайтты да, келiсiмен Мiржақыпқа маусымнан бастап демалысқа шығуға рұқсат еттi, өйткенi жаздыгүнi жайлауда сабақты мүмкiндiгiнше жалғастыру керек болды.

	Зайсанға барған әр жолғы сапар Мiржақыптың ондағы таныстық қарым-қатынасының шеңберiн кеңейте түстi. Әсiресе оны үйiнде шағын да болса кiтапханасы бар адамдар көбiрек қызықтырды.

	Зайсанға бұл жолы келгенiнде Мiржақып молда Ахметзаки Ахтямовты көрдi. Ол туралы Мiржақып Ерғали Қыстаубаевтан естiген болатын. Ахметзаки Ахтямовтың отбасылық естелiгiн оқып көрейiк: “Медреседе, — деп, әңгiмелейдi өзiнiң естелiгiнде, — Зейнеп-абыстай (абыстай, әдетте, молданың әйелi, мұсылмандық дiни мектептiң мұғалiмi), балалар Құран мен хадистi үйрендi. Бұл медреседе Файзуллин секiлдi жоғары бiлiм алған оқытушылар сабақ бердi. Медресе шәкiрттерi кейiн ауыл тұрғындары арасында сауатсыздықты жою науқанына қатысып, өмiрдiң бұл саласында өздерiнiң қомақты үлестерiн қосты”.

	Бұл естелiкте айтылған мына сөздер де қызықты: “Менiң әкем Ахметзаки Ахтямов молда болған. Ол Зайсанда үлкен мешiт салдырған кәсiпкер едi. Шағын кiрпiш зауыты болды, араб, татар тiлдерiн жетiк бiлдi, орыс, қазақ тiлдерiнде де жаман сөйлемейтiн. Екi рет мұсылманның қасиеттi парызын өтеу үшiн Сауд Арабиясына, Меккеге қажылыққа барды.

	Зайсан мектептерiнде менiң әкем мұсылман дiнiнiң негiздерiнен татар тiлiнде сабақ бердi. Үлкен ұлы Ибрагим Семейдiң орыс гимназиясында, бiр қызы Зухра — орыс орта мектебiнде оқыды, төрт қызы жоғары бiлiм алды.

	Әкей қала мен округтегi тойларға, жерлеу-рәсiмдерге, мерекелердi өткiзуге қызмет көрсеттi: күндiз мектептерде сабақ бердi, түстен кейiн өзiнiң кеңсесiнде кiрпiш зауытына, құрылысқа, саудаға қатысты iскерлiк кездесулер өткiздi, хаттарды қарап, оларға жауап қайтарды. Оның кеңсесiне қалалықтар iскерлiк ұсыныстармен, көмек пен кеңес сұрап, үнемi келiп тұрды”.

	Ахун Ахметзаки Ахтямов 1872 жылы туған. 1887 жылы Қазандағы Апанаев училищесiнiң толық курсын бiтiрдi. 1889 жылдан Семейде тұрып, қаланың мещандар сословиесiне ендi. Молда болып жұмыс iстедi және Семейдегi “Гатиат” мұсылман училищесiнде сабақ бердi. Алайда оның орыс тiлiнен бiлiмi туралы құжаты болмады, сондықтан оқытушылық қызмет iстеуге рұқсат етпедi. 1890 жылы үйлендi. Әйелiнiң аты —Магум. 1891 жылы ол Зайсандағы мұсылмандар намаз оқитын үйдiң (мешiт емес, қазақтар 1870 жылы салған намаз үйi) азаншысы қызметiне орналасты. А. Ахтямов бұл қызметтi 1897 жылға дейiн атқарды.

	1891 — 1895 жылдары 4-Сiбiр атқыштар батальонында мұсылмандық қажеттiлiктер өтеушiнiң мiндетiн атқарды. Сол 1891 жылдан қалалық екi сыныптық училищеде мұсылмандық дiнiн оқуды тегiн жүргiздi. Әйтсе де Ахтямовтың оқытушылық жұмысқа қайтадан оралғысы келдi.

	1896 жылы ол Қазандағы төрт жылдық уездiк училищеде орыс тiлi бойынша емтихан тапсырды. Ақырында, 1899 жылы ол Орынбордағы мұсылмандық дiни жиналыстың имам, хатиб, мударис шенiн алды. Сол жылдың оныншы шiлдесiнде Зайсан соборлық мешiтiнiң молдасы болып тағайындалды. Сол кезде қосымша мұсылмандық мектепте сабақ берумен шұғылданды. Қалалық училище үш жылдық болған, 1905 жылдан бастап Ахтямов мұсылмандық дiни оқу сабақтарын жүргiзгенi үшiн айына 5 рубльден алып тұрды. 1906 жылы Дала генералгубернаторының бұйрығымен 3-дәрежелi құрметтi шапанмен марапатталды. Айта кету керек, мұндай марапат, әдетте, қазақтың болыс басқарушысына немесе уездiк, облыстық басқармада жұмыс iстейтiн қазақтарға берiлген. Арада көп уақыт өткеннен кейiн уезд бастығы Ахтямовтың “Зайсан қаласының барлық болыстық, азаматтық және сот мекемелерiнде мұсылмандардан ант алуда, әскерге жаңа шақырылғандарды қабылдауда және көптеген басқа жағдайларда сiңiрген еңбегiн, сондай-ақ Зайсан гарнизонының мұсылман дiнiне сенетiн шендiлерiнiң дiни парыздарын орындауына көрсеткен қалтқысыз көмегiн” атап өттi.

	Мiржақыппен кiтапханадағы кездесулерiнiң бiрiнде Артемий Анисимович Шевелев, оған:

	— Ерзинмен және Бикчентаевпен сөйлесiп көрiңiз, оларда мұсылман тiлiнде жақсы кiтапхана бар деседi, — деп кеңес бердi. — Мен өзiмнiң арабша оқи алмайтыныма өкiнемiн.

	Бикчентаев пен Ерзиндер округтегi белгiлi отбасылар болатын. Бұл туралы Халил Ерзин шөбересi былай деп жазады: “Менiң әке жағынан атам Халил (толық есiмi Халиолла), Мұхамедкерей қажы Ерзиннiң ұлы, 1873 жылы Тамбов губерниясының Елатаевский уезiндегi Азиево-аджи селосында туған. Бұл село iрi елдi мекендердiң бiрiнен саналған. Он тоғызыншы ғасырдың соңғы он жылдығында, Бикчентаевтардан көп кейiн, Халил Ерзин Зайсанға көшiп келдi. Оның қоныс аударуына Бикчентаевтар жан-жақты көмек көрсетедi. Мұхамедкерей қажы көпбалалы отбасында өстi, өзiнiң де он бес баласы болды, олардың бәрiне лайықты бiлiм берiп, адам қатарына қосты. Халил Ерзин бағалы аң терiсiн, елтiрi сатты, сондай-ақ мал мен аң терiсiн сатып алды. Көп ұзамай ол Зайсанда iскер көпес ретiнде танылды. Уақыт өте келе ол жүн жуатын және iшек тазалайтын цех ашты. “Ерзин және К” компаниясын басқарып, Орта Азия, Қытай, Моңғолиямен сауда жүргiздi.

	Халил Ерзин жергiлiктi тұрғындармен тығыз байланыста, жақсы қарым-қатынаста болды. Зайсандағы оның жақын достары: Қыстаубай Маңғожин, Жанболат Мергенбаев, Тоқсанбаев, Бидахмет Бобкин, Баязит Сатпайұлы. Ол Карасильников, Плотников, Казаринов, Титов, Минский, К.Собачкин және басқа да кәсiпкерлермен, көпестермен жақсы қарым-қатынаста болды”.

	Халил Ерзиннiң жеке кiтапханасы болғаны жөнiнде дерек сақталған. Онда ХХ ғасырдың басында болған көптеген кiтаптар болды, мысалы: “Иосыф белэн Золэйха” (“Жүсiп пен Зылиха”) “Хужа Насретдин Мэзэклэре” (“Қожанасыр әңгiмелерi”), “Тапир белэн Зоһрэ” (“Тайыр мен Зухра”), “Капитан қызы” (А.С. Пушкин шығармасының татар тiлiндегi нұсқасы), “Бэдавам”, “Гузэл қыз Хэдичэ” (“Хадиша сұлу”), “Бакыргаш”, “Кисекбаш” және басқа кiтаптар, орыс-татар сөздiгi, журналдар: “Ан”, “Шура”, “Сюембике”, “Ялт-йолт”, “Мактап”, газет тiгiндiлерi: “Вакыт”, “Ак юл”, “Юлдыз”, “Куяш”, “Турмуш”... Бұл кiтап, журнал, газеттердi Халил-абзый поштамен Қазаннан жаздырып алды, ал ендi бiреулерiн Макарьевский (Нижегородский) және Ирбитский жәрмеңкелерiнен өзi алып келiп отырды, қайсыбiрiн таныстары арқылы жинады. Ерзиндер отбасын Мiржақып та бiлдi. Олар өздерiнiң ұлын “Ғалия” медресесiнде оқытуға дайындап жүргендерiн де бiлдi. Бұл медресе туралы кейiнiрек Мiржақып та есiне алды.

	Бұлар үйлерiне Мiржақыптың барып кiтап алып тұруына болатын жаңа мекенжайлар едi. Ол кiтап iздеп ауылшаруашылық мектебiне де барды. Бұл мектеп Зайсанның өзiнде орналасқан.

	1904 жылы мектеп басқарушысы болып Тимирязев ауылшаруашылық академиясын бiтiрген, тәжiрибелi агроном А.П. Купласт келдi, аға мұғалiм болып В.С. Бутин, кiшi мұғалiмдiктi Н.Н. Гладышев, заң мұғалiмi болып М. Протопопов жұмыс iстедi. Мұнда да кiтапхана бар едi. А.П. Купласт келген соң мектептегi жұмыс ретке келiп қана қоймай, күрт жақсарды. Бiреулерге бұл ұнамады. “Семипалатинский листок” газетiнде 1905 жылы зiлдi мақала жарық көрдi. А.П. Купласт Верныйға ауысқан 1908 жылы ауылшаруашылық мектебi бүкiл Дала өлкесi бойынша ең жақсы оқу орны болып саналды.

	Мiржақыптың кiтап алып оқуына болатын тағы бiр таныс үйi бар едi. Бұл — Зайсан уезi бiтiстiрушi сотының тәржiмешітiлмашы Көлбай Төлеңгiтовтiң үйi. Ол осы жерде туып-өскен, Зайсандағы ауылшаруашылық мектебiн бiтiрген. Оның ағасы Әдiлбек Тоғысов — Зайсан уезiндегi белгiлi би, Шорын және басқа болыстардағы жайылым мен шабындық жерлердiң шекарасын анықтау жөнiндегi көптеген талас пiкiрлердi шешуге қатысқан адам.

	1904 жылдың күзiнде-ақ Мiржақып Дулатұлы Көлбай Төлеңгiтовпен (Тоғысов) таныс болған. Ол — кеңсе қызметкерi, 1900 жылдан 1907 жылға дейiн Зайсан уезi бiтiстiрушi сотының тәржiмеші-тiлмашы және iс жүргiзушi-хатшысы болды, одан соң жасырын адвокатурада iстедi. Шорға, Маңырақ, Богасов болыстарында шағымдарды дайындады.

	Кейiнiрек Көлбай Тоғысовтың қызметi жөнiнде Дала генералгубернаторы Тихменев Iшкi iстер министрiне былай деп жазды: “Тексеру барысында мыналар анықталды: отставкадағы кеңсе қызметкерi Төлеңгiтов (Толенгутов) Шорға болысынан шыққан қазақ, 1900 жылдан 1907 жылға дейiн Зайсан уезi бiтiстiрушi сотының тәржiмеші-тiлмашы және iс жүргiзушi-хатшысы болды, одан босаған соң Көкпектi қаласында адвокатурамен шұғылданды, онда өзiн ант берген адвокат ретiнде көрсеттi: оның жасырын адвокатурасының аса зияндылығы сонша, бүгiнде одан қорғауды жекелеген адамдар ғана емес, тұтас болыс жұртшылығы табанды түрде талап етiп отыр. Терiсайрық болысының тұрғындары өздерiнiң лауазымды және сайланған өкiлдерi арқылы Төлеңгiтовтi Зайсан уезiнен шығарып жiберудi сұрайды, сонымен бiрге сайланған өкiлдердiң шешiмiнен көрiнiп тұрғанындай, өзiмiздiң талап-тiлегiмiзге орынды дәлел ретiнде Төлеңгiтов өзiнiң жекебастық мүддесiнен туындаған арандатушылық әрекеттерi арқылы Маңырақ, Шорға, Богасов, т.б. көршiлес болыстардың арасындағы жер дауына байланысты қарым-қатынасты ушықтырғаны сонша, кiсi өлiмi жағдайлары болғанын және жекелеген адамдар арасында өшпендiлiк пен жанжал тудыру арқылы шатақтасқан жақтардан мал мен ақша алып отырғанын айта аламыз.

	Төлеңгiтовтiң ықпалы шектен тыс залалды екенiн, соның салдарынан тұрғындар iшiнде, тек жекелеген адамдардың ғана емес, тұтас болыстардың арасында бiтпейтiн араздық пен дау-жанжал туғанын куәлiк етушiлердiң көпшiлiгi қуаттап отыр. Олардың куәлiк етулерi көрсеткенiндей, Төлеңгiтов тұрғындарды мұндайға заң бар деп сендiре отырып, мiндеттi борыштарын төлемеуге және жергiлiктi өкiметтiң өкiмдерiне бағынбауға шақырады, тағы да әлдебiр заң көрсете отырып, қоныс аударушыларды орналастыруға қарсы шығады, Қытайға бағынушылыққа өтуде де әлдебiр жеңiлдiктiң болатынына дәмелендiредi.

	Төлеңгiтовтiң зиянды ықпалы лауазымды адамдардың қызметiнен де көрiнiс табуда. Мысалы, Шорға болыстық басқармасы Бегішев (Төлеңгiтовтiң туған ағасы) өндiрiске тапсырмаған тергеулердiң бiрiнде, Лобанский болысының қырғызы Алшамбаевтың iсi бойынша, тергеу Төлеңгiтовтiң қолымен жазылғаны, ал қолтаңбаны салыстыру барысында шағымданушының өтiнiшiн де сол Төлеңгiтовтiң жазғаны анықталды. Хабар-Асу болыстық басқарушысы, 2-телiмнiң шаруалар бастығы №500-iспен 21 шiлдеде хабарлағанындай, кейiнгi кездерi Төлеңгiтовтiң ықпалымен Шаруалар бастығының өкiмдерiн орындаудан үзiлдi-кесiлдi қашқақтауда, оның шақыртуына келмейдi және оның нұсқауларына мүлде қарамақарсы әрекет етiп, Танақпаевтың iсi бойынша халық сотының оны түрмеге отырғызу жөнiндегi үкiмiн, кейiннен тиiстi үкiмет орындары арқылы жазадан босатылғанына қарамастан iске асыруды бұйырды”.

	Әрине, бұл айыптаулардың белгiлi бiр бөлiгi Көлбай Төлеңгiтовтi (Тоғысовты) қаралауды мақсат еткенi көрiнiп тұр. Кейiнен ол “Үш жүз” партиясының жетекшiсi болды және тағдыр Мiржақып пен Көлбайдың жолын талай рет қосты да.





Қоянды жәрмеңкесiнде




	1905 жылдың көктемiнде М.Дулатұлы демалыс алуға асықты. Бiрнеше күн Зайсанда болып, Абай ауылына, оның асына бару және Ботовский жәрмеңкесiнде де болу қажет болды. Көктемде қазақ қауымының Петербургке маңызды петиция дайындап жатқаны туралы әңгiме тарады. Мұны Мiржақып ауыл биi Қоқыш Елкиннен естiдi. Бұл туралы Зайсанда да айтып жүрдi. Ол мұндай әңгiменi тағы да Зайсанда Ыдырыс Қыстаубаевтан естiдi. Оның үйi мейман-сарайдың жанында болатын. Сол жерде шай iшiп отырып, олар танысты. Қала жаңалығынан Мiржақып, қаладағы төртiншi батальон жаз шыға басқа қалаға орын ауыстыратынын бiлдi. Қалада пәтер мәселесi жеңiлдейдi.

	Зайсанда Мiржақып, әдетте, өзен бойындағы казак слободасындағы аялдама-сарайға тоқтайтын. Мұнда жамбасақы құны көп емес, тәулiгiне он тиын алатын. Бұл ақшаға күнiне екi самауыр шай да қосылады. Атты күту үшiн тағы үш тиыннан қосымша төлеу керек. Бiр сүт он тиын, он жұмыртқа үш тиын, бiр фунт ақ нан төрт тиын, сондай қара нан үш тиын, сатып алынған өнiмдерден жасалған түскi ас он бес тиын тұрды.

	Алайда бұл жолы Мiржақып Зайсанда көп бола алмады — ол жолға асықты. Сол 1905 жылы Қарқаралы жәрмеңкесi (Қоянды) 1 маусымнан 1 шiлдеге дейiн жұмыс iстейтiн болды. Мiржақыпты жаңа кездесулер күтiп, Ахмет Байтұрсыновпен кездесу, әңгімелесу үшiн солай қарай асықты.

	Мiржақып Қоянды жәрмеңкесiне жылқы айдап бара жатқан малшылар тобына қосылды. Сөйтiп, оның жолақысы тегiн болатын болды.

	1905 жылғы маусым айының ортасында Мiржақып Дулатұлы Қоянды жәрмеңкесiнде болды. Жәрмеңкедегi ең танымал адамдар Қарқаралы тұрғындары едi. Олар әр алуан ұйымдық құрылымдарға ендi, базарларда староста болды, ең белгiлi адамдар ретiнде саналды. Олардың iшiнде орыстар, қазақтар, татарлар, көпестер, саудагерлер, шенеунiктер бар едi. Атап айтқанда: Айдаров Ғазиолла, Әлiмбаев Фаткулла, Астреин Павел Петрович, Бекметова Бибi Фатима Юсуповна, Бекметев Мұхамет Кәрiм Ахметжанович, Бекметев Ғабдулла Хамитович, Бекметев Ғайнулла Хамитович, Бекметев Ғабайдулла Омарович, Бекметев Мұхамет-Махмұт Халилуллинович, Бекметева Батима Мусиновна, Бекметева Айреке Чолбаевна, Бекметев Ашил Ғазитуллаевич, Бекметев Мұхамеджан Яхманович, Бекметев Мұхаммед-Рахим Яхимович, Бекметова Хадиша Мұсановна, Бекметева Маклай, Бекметев Мұхаметжан Яхимович, Бекметев Мұхаммед-Жалел Валиуллинович, Бекметев Абдул-Азис Валиуллинович, Белдыцкий Павел Петрович, Валижанин Александр Николаевич, Вихерт Вильгельм Юлианович, Валитов Хусаин Каналятдинович, Дебоган Лазарь Исаевич, Каримов Хусаин Хусаундинович, Коркин Никифор Васильевич, Мусина Гафифа Жапаровна, Мусина Бибi, Мусин Дәулеткерей Юсупович, Мусин Сатбаттал Юсупович, Мусин Валиулла Шарипович, Понамарев Аркадий Федорович, Рахматуллин Ғабдул-Ғазиз, Рахматуллин Ғапжавел, Рождественский Владимир Александрович, Ромег (Цион) Карл Николаевич, Сәбитов Ахмет Халиуллинович, Сейфуллин Мұхамет-Гота Хасенович, Сейфуллин Мұхаметюнус Хасенович, Сейфуллин Гуснул-Гота Хасенович, Сейфуллин Татекей Хасенович, Сандыбаев Мұхамет-Ғали, Сутешев Әлиасқар Хасенович, Старков Леонид Филасофович, Фаизов Максудулла Бухаретдин, Хуснутдинов Ярулла, Хуснутдинов Валиулла, Шамсутдинов Сатрутдин, Якупов Ғабдулвали АбдулЛатифович, Якупов Мұхамет-Ғали Абдул-Латифович, Яушев Нұғман Неғматтуллаевич, Якупов Нариман Сыдыкович, Якупов Сафиулла Гатауллинович, Якупов Ахметулла Уалиевич, Байтұрсынов Ахмет Байтұрсынұлы, Ғалиев Мұхамет Сәбитович, Глебов Александр Владимирович, ауылшаруашылық мектебiнде мұғалiм болып iстейтiн Чемоданов Павел Михайлович.

	Жәрмеңкеде Семейден, Өскеменнен, Көкпектiден, Аягөзден, Зайсаннан, Ақмоладан, Омбыдан келген, күтпеген адамдарды кездестiруге болатын. Одан жанына жаққан нәрсенiң бәрiн — маржанмен және шайыр қоспасымен әрленген домбырадан бастап, үйiрлi жылқы немесе қоралы қойға дейiн сатып алуға болатын.

	Жәрмеңке: жылқы мен қой сататын, кездеме мен киiмкешек, азық-түлiк сататын бiрнеше базардан тұрды, шикi өнiмдер базары жеке болды. Базардың әр тұсында асхана және қоналқыға арналған киiз үйлер орналасты. Қақыра үйлер де қалай болса солай орналасқан. Әрбiр базардың өзiнiң қазып шығарылған құдығы, бөренеден жасалған атағаштары бар. Көпес Красильниковтiң бұрынғы үйiнде тырысқақ ауруына арналған жеке бөлiмше болды, бұл қауiптi ауру көктемнен берi бүкiл қазақ даласын итше жайлап бара жатқан едi. Алдымен, құрқұлақ, одан соң тырысқақ басталатын.

	Бұл жерде орыс, қазақ, татар тiлдерiндегi кiтаптар да сатылды. Түркиядан да кiтаптар әкелiнетiн. Кiтап сатушылар жәрмеңкеге ерте дайындалды. Бұған мысал ретiнде Семейдiң Заречный слободасындағы жекеменшiк үйде тұратын Орынбор мещаны Ғалымжан Мұхаметрахымовтың Семей облыстық әскери губернаторына 1905 жылдың 28 наурызында жазған өтiнiшiн айтуға болады, онда былай делiнген: “Сiздiң Жоғары мәртебелi құзырыңыздан, Қарқаралы уезiнде 1905 жылы өтетiн алдағы Ботовский (Қоянды) жәрмеңкесiнде өткен жылдағыдай мұсылман тiлдерiнде басылып шыққан, цензурадан өткен кiтаптармен сауда жасауға рұқсат етуiңiздi және сол үшiн бекiтiлген түрдегi куәлiк беруiңiздi сұрап өтiнемiн”. Бұл өтiнiшке полицмейстердiң рұқсаты бiрден берiлген.

	Жәрмеңкеде семейлiк кiтап сатушылар Косаревтiң, Қадыр Сейфуллиннiң, Ысқақ Ниғматуллиннiң, Федот Афониннiң, Алексей Подраменскийдiң, Ибатулла Муллашевтің жаймабалағандары сұранысқа ие болды.

	Жәрмеңкеде болған алғашқы бiрнеше күн Мiржақып үшiн көру, есту, бiлумен өттi. Әсiресе оны “Валиханов Ч.Ч. Сочинения” деген кiтап қызықтырды. Ахмет Байтұрсыновтың Қостанайда Уәлиханов туралы айтқаны есiне түстi. Мiржақып ойланып қалды, сырттай мән бермегендей болып жайма дүкеннен әрiрек өтiп барды да, қайта қайырылып келiп, бұл кiтап үшiн тұтас үш сомдықты ұсынды.

	Мұнда, Қоянды жәрмеңкесiнде, Мiржақып Шәкәрiм Құдайбердiұлымен танысты. Бұл егде тартқан адам екен. Бала кезiнде әкесi қайтыс болып, әкесiнiң ағасы Абай Құнанбаевтың тәрбиесiнде өседi. Әрине, Шәкәрiм де ақын болады. Орыс тiлiн үйрендi, арабша сауатын ашты, домбыра мен гармонда жақсы ойнады. Орыс географиялық қоғамы Семей бөлiмшесiнiң мүшесi болып қабылданды. Ол жан-жақты сауатты, бiлiмдi адам едi және оның есiмi Семей, Шығыс Қазақстан өңiрiнде белгiлi болатын. ХХ ғасырдың басында оның шығармашылығында өрлеу болды.

	Қарқаралы жәрмеңкесiнде Мiржақып Дулатұлы Ахмет Байтұрсыновпен де кездестi. Ахмет Байтұрсыновқа тағдыр жылы шырай танытқандай болды. 1904—1905 жаңа оқу жылынан бастап Қарқаралыдағы орыс-қазақ мектебi екі сыныпты училище болып қайта құрылды. Бұл Қарқаралының үш сыныпты қалалық училищесiмен бiр қатарда едi. Қарқаралының екi сыныптық орыс-қазақ училищесiнде 64 оқушы оқыды және 30 адамдық интернат болды. Меңгерушiсi болып тағайындалған Ахмет Байтұрсынов жылына 600 рубль, мұғалiм М. Д. Жилин жылына 480 рубль жалақы алды, үшiншi мұғалiм Ахмет Аяғанұлы Аяғанов болды. Ол Омбыдағы мұғалiмдер семинариясын тамамдаған. Оның жалақысы да 480 рубль болды.

	Қарқаралыда Ахмет Байтұрсыновтың айналасында өзiмен пiкiрлес адамдар болды. Бұл жерде фельдшер Хасен Бижанов, саяси тұрғыдан жер аударылған В.Д.Соколов, ағайынды Бекметевтер, орманшының көмекшiсi А.В. Глебов, мұғалiм Чемоданов, фельдшер Райымбеков, саяси тұрғыдан жер аударылған П. П. Покровский, А.Я. Ветров, В. Меркулов, П. П. Беледыцкий, А. Астерин, М. Мамлеев, С. С. Панфилов және басқалар тұрды.

	Мұнда, Қарқаралыда — Мiржақып Ахмет Байтұрсыновпен кездестi. Әр алуан мәселелер жөнiнде көп әңгiмелестi. Жандармдық материалдарда А. Байтұрсыновтың осы жылғы қызметi жөнiндегi мәлiметтер сақталған. Онда мынадай тұжырымдар жасалған: “1905 жылдан бастап ол (А. Байтұрсынов. — ауд.) Қарқаралыда және бекеттердегi ауыл мектептерiнде қырғыздары салық төлемеуге шақырды және сонымен бiрге оларға қылмыстық мазмұндағы үгiттер айтты, сондай-ақ Ресейде миллиондаған шаруалар салық төлемейдi және бұл үшiн оларға ештеңе iстей алмайды дегендi көлденең тартып, болыс басқарушыларын уақытында төлемеген салықты жинамау керек деп азғырды”.

	А.Байтұрсынов пен Ж.Ақбаевтың қызметi жөнiнде Алпысбай Адамбаев мынадай куәлiк бередi: “1905 жылға дейiн дала халқы тыныш өмiр сүрдi, бiрақ осы жылдың соңында Қарқаралыда Жақып Ақбаев дейтiн пайда болып, басқа мемлекеттерде халықты еркiндiкпен басқарады, оның бастығы жоқ, қорықпаңдар, ал сiздер, басшылар, жоғарының берген бұйрығын орындамаңдар деп қырғыздарды үгiттедi; Байтұрсынов та осындай рухта сөйледi. 1905 жылы да, одан кейiнгi жылдарда да, оны ұстап әкеткенге дейiн осылай болды. Ауыл мектептерiн аралап, Қарқаралыдағы қырғыздармен қақтығыс жүрiп, Байтұрсынов мырза мынадай кеңес айтты: — Мен, — дедi Байтұрсынов, — сауатты адаммын, егер мен сiздерге бәрiн айтпайтын болсам, өзiм күнәға батамын; қазiргi кезде социал-демократиялық партия күш алып келедi, сiздерге сұрамай-ақ бәрiн бередi. Орыс патшасы ендi елдi басқара алмайды, онда күш қалған жоқ. Түсiнiңiздер, — дедi Байтұрсынов, — егер орыс патшасы күштi болған болса, ол Мемлекеттiк Думаны жинамаған болар едi, ал 17 қазандағы манифест патшаның өз еркiмен емес, халықтың талап етуiмен жария етiлдi. Орыс патшасынан қорқатын ештеңе жоқ, оған сенiмдi болып тек казактар ғана қалды. Салықты төлемеңiздер, Ресейде миллиондаған шаруалар салық төлемей отыр және бұл үшiн оларға ештеңе iстей алмайды, өйткенi олар қорқақтар емес”.

	Жиналған мәлiметтерден қорытынды шығара келе, Қарқаралы уезiнде бұл сөздiң нақты мағынасындағы қылмыстық қоғамдастық болып саналмаса да, солардың бағдарламасымен бiрдей әрекет ететiн адамдардың тұтас бiр тобы бар деп тұжырымдауға болады. Бұл адамдардың алдыңғы қатарында Хасен Ақаев, Смақан Бөкейханов, Смайыл Байтенов, Ербiкей Жайсенбаев, Асылбек Сүлетенов, Алтынбек Қосыбаев, Шайла Машақов, Ғали Мәметқұлов, Риттыбек Арыстанбеков, Қойбағар Құсмайылов, Бұдабек Райымбеков, Ыбырай Ақпаев, Нұржан Қойбасов, Нұғыман Шүдінтаев, Мұқсым Торбантаев, Ысқақ Нұрпейiсов бар, күшейтiлген тiзiмде I Мемлекеттiк Думаның бұрынғы мүшесi Әлихан Бөкейханов тұр, ал Байтұрсынов оның оң қолы болып саналады.

	Хасен Ақаев белгiлi тұлға болған. Хасен Ақаевтың фамилиясын Байтұрсыновпен қатар қою үшiн жандарм офицерiнiң сүйенген негiзi болды. Х. Ақаев А. Байтұрсыновтың туысқаны болып келедi. 1911 жылы Хасен Ақаев Омбыда өткен Бiрiншi ауылшаруашылық көрмесiне қатысты. Жасау жабдықтарымен киiз үй тiктi, бүркiтпен аң аулау рәсiмiн көрсеттi. Мұнда ол Г. Н. Потанинмен танысты. Хасен Ақаев өңiрге белгiлi бай болды.

	Кейiннен Х. Ақаев туралы тергеу материалдарында былай жазылады: “Байтұрсыновқа тағылған айыптаулардың iшiнде оның қоныс аударушылар мәселесi жөнiндегi талдаулары айрықша назар аудартады: кент құрмаңыздар, онда сiздердi орыс сенiмiне көшiрсе, жан басына 10 рубльден салық төлейтiн боласыңдар, сiздердi солдатқа алады, егер сiздерден жердi күшпен тартып алса, Қытайға, Ауғанстанға көшiңiздер. Мен Қарқаралыға салық төлеуге келгенiмде, Байтұрсынов маған және басқа болыс басқарушыларға: “Сiздер төленбеген салыққа несiне әуреге түсесiздер, әне, ана Ресейде берiлген есептерден белгiлi болып отыр, жиналмаған салықтың саны миллиондап саналады...” — дедi.

	Одан әрi сұрақ сұралғандар мынаны көрсеттi: “Сөз арасында Байтұрсынов қазақ халқынан шыққан бiрден-бiр көрнектi адам Әлихан Бөкейханов, ал ол қазiргi кезде қиын жағдайда қалып отыр, оған көмек керек, бұл үшiн әрбiр болыс басшысы жыл сайын салық өткiзудiң алдында Әлихан Бөкейхановқа 50 рубльден жiберiп отыруы керек, сонда ол үкiметке қарсы мазмұндағы газет шығаратын болады және Мемлекеттiк Думадағы таныстары арқылы қазақ халқының мүддесiн табандылықпен қорғайды.

	Кувск болысының басшысына қатысты тек мынаны ғана айта аламын: ол Байтұрсыновқа қызмет еттi, Байтұрсынов жоқ, ал егер Ақбаев қайта оралатын болса, онда тұрғындарға көмегi тиедi деп, Ж. Ақбаевты айдаудан қайтару туралы үкiмге қол қоюды ұсынды”.

	Бұл талдама-жазбаны ротмистр Леваневский 1909 жылы, кейіннен Алашорданың белгiлi қайраткерi болған Жақып Ақбаев айдауда жүрген кезде толтырған.

	Ендi Ахмет Байтұрсыновтың қызметiн тексеру-тергеу iсi бойынша куәлардың көрсетулерiне оралайық:

	— Даладағы қырғыздар арасында үгiт таратушылардың бiрi, Ақшатау болысының қырғызы Бұдабек Райымбеков те Байтұрсыновтың қарым-қатынас жасайтын адамы болып табылады: ол да менiң Байтұрсыновқа қатысты куәлiк еткенiмдегiдей, ол да қырғыздарды басшы адамдар келген кезде ат бермеуге үгiттейдi, қырғыздарға үкiметке қарсы мазмұндағы газеттердi оқып бередi, Райымбеков газеттердi, мен мұны өте жақсы бiлемiн, Қарқаралы қаласындағы өзiнiң қайын атасы Қасым Якуфовтан немесе фельдшер Ахмет Райымбековтен алады. Бұған қосымша Байтұрсыновтың жоғарыда айтылған барлық сөздерiн қырғыздар арасында Исмайыл Байтишев таратады, менiң жұрттан естiгенiм бойынша, Байтишев те Ақбаевпен және Байтұрсыновпен бiр жолда жүрген адам.

	Машырбай Құдайдәулетовтiң көрсетуi:

	— Орыстардан, — дедi Байтұрсынов, — қорқатын ештеңе жоқ, орыс патшасына тек қазақтар ғана сенiмдi болып қалды, ал қажеттiлiк туа қалған күнде бiздiң Қытайға көшуiмiзге болады. Бұл сөздердi Байтұрсынов 1907 жылы да, Кувск болысындағы Хасен Ақаевқа кетiп бара жатқан жолында менiң үйiме тоқтаған кезiнде көп адамның көзiнше айтты. Байтұрсыновқа бiр қырғыздың айтқан сөзiн мен өз құлағыммен естiдiм. Ол өз үйiнде ұйымдастырған жиында былай дедi: “Өмiрдi былай құру керек, бiрде-бiр қазақтың жекеменшiгi болмауы тиiс, әркiм өзiнде барын ортақ қазанға салсын, ал одан әркiм өзiнiң өмiр сүруiне қажеттiciн ғана алатын болады. Сонда кедейлер болмайды, бәрi жақсы тұрады, ал салықты патшаға емес, бiзге төлесiн”.

	Тергеу кезiнде Машырбай Құдайдәулетов болған жайды одан әрi ежелеп көрсеттi:

	— Мен Байтұрсыновтың қырғыздарға үндеу тастағанын жақсы бiлемiн. Онда ол қырғыздар салық төлемесiн, қоныс аударушыларға жер бермесiн, бастықтарға бағынбасын, лауға ат бермесiн дедi. Байтұрсыновпен бiрге оның барлық сөздерiн қырғыздарға Хасен Әлиев те айтты. Соңғысы маған бiрнеше рет келiп, Ақбаев пен Байтұрсынов салық төлеудiң керегi жоқ, жердi бермеңдер дедi, бiр сөзбен айтқанда, жоғарыда менiң көрсеткендерiмнiң бәрiн айтты және менi Ақбаев пен Байтұрсыновқа көмектесуге және осы сөздердi қырғыздар арасында тарату үшiн онымен бiрге жұмыс iстеуге шақырды. Бiрақ мен бас тарттым. Өкiметтiң әлдебiр өкiмiне риза емес қырғыздардың бәрi Байтұрсыновқа келедi, ал ол оларға басу айтып, iстi тындырғанның орнына, отқа май құя түседi. Ақбаев пен Байтұрсыновтың үгiт-насихатынан кейiн қырғыздар бағынудан бiржола кеттi, сөйтiп қазiр далада Кенесары Қасымовтың кезiнен бермен қарай болып көрмеген тонаушылықтар мен бұзақылықтар орын алуда.

	Семей облысы күзет бөлiмiнiң қызметкерi Леваневский Қарқаралы уезiндегi күрделi жағдай туралы дұрыс жазған. Мәселе — мұнда жер мен шабындық-жайылымның өте-мөте жетiспеушiлiгiнде. Қазақ би-сұлтандары жердiң сексен пайызынан көбiн өздерiнiң пайдалануына алып қойды. Егер Щербин экспедициясы жасаған уездiң жер пайдалану картасына қарайтын болсақ, бұған оңай көз жеткiзуге болады. Ал қатардағы қауымдастық мүшелерi жайылымнан айырылып, барымта жасауға көшкен.

	Ахмет Байтұрсыновтың насихаттық жұмыстары жөнiнде сол Леваневский жоғары жаққа мынадай ақпар бередi: “Байтұрсынов айтқан және мен жоғарыда көрсеткен заңға қайшы сөздердi қырғыздар арасында мына төмендегi адамдар да таратып жүр, мен мұны олардың өз аузынан естiдiм, бұл адамдар мыналар: Ақшатау болысының қырғызы Бұдабек Райымбеков, Кент болыстығынан Ахмет Райымбеков, Бұғылы болысынан Ыбырай Ақбаев, Тоқырауын болысынан Смақан Бөкейханов, қысқасы, Байтұрсыновтың кезiндегi орыс-қырғыз училищесiнiң барлық мұғалiмдерi қырғыздар арасында оның сөзiн таратқан. Ақбаевты қайтару жөнiндегi үкiмдi Байтұрсынов дайындаған. Байтұрсыновтың жоғарыда көрсетiлген сөздерiн қырғыздар арасында таратып жүрген төмендегi адамдардың айтқанын мен өз құлағыммен естiдiм, олар: Ақсулы болысы, №8-аулынан Нұржан Қойбасов, Нұғыман Шүдінтаев, Мұқсым Торбантаев, №3-ауылдан Нұрпейiсов Ысқақ, олар сондай-ақ Ақбаев пен Байтұрсыновты қаржылай қамтамасыз етедi. Қоныс аудару мәселесiн осы тұрғыда талдай отырып, Байтұрсынов және оның пiкiрлестерi қырғыздың отырықшы жағдайға өтуiне бөгет болатын басты кедергiнi жоюдың орнына, оны тереңдете түскен және оның жоғарыда көрсетiлген үгiт сөздерi ол туралы айтылған барлық куәлiк етулердiң қызыл жiбi десе болады және тұрғындар арасында кең көлемде жүргiзiлген зерттеулер көрсетiп отырғандай, оның бұл айтқандары далалықтардың санасына сiңiп кеткен.

	Хамитұлы Бекметевтiң көрсетулерiнде Әлихан Бөкейхановтың “Выборг үндеуiн” (“Выборгское воззвание”) Байтұрсыновтың көп мөлшерде алғаны айтылады”.

	Жоғарыдағы Леваневский полиция департаментiне былай деп хабарлаған: “Екi мың верст жоғары болыстарды аралай отырып, Қарқара тауынан Балқаш көлiне дейiнгi аралықта, оңтүстiктегi орындарда болған кезiмде, далада орыс өкiметiнiң ықпалы мүлде жоқ екенiне менiң көзiм жеттi. Айтылған жайларды дәлелдейтiн күзетшiлердi ұрып-соғудың көптеген жағдайлары, өкiметпен қарсыласу, басшы адамдармен ұрыскерiске бару қылықтары және басқа фактiлер орын алған”.

	Бұл баяндамасында ротмистр Леваневский мынадай пiкiр түйедi: “Тоқырауын болысында Смайыл Бөкейханов өзiнiң винтовкамен, тапаншамен және найзамен қаруланған жақтастарымен бiрге, болыс басқарушысы Дөненқұловтың iстi шешуiне жол бермедi; бұл бiр ғана жағдай емес. Осы портрет көшiрмесiнiң қосымшасынан және Нұра болыстық басқармасының 23 қарашадағы мәлiмдемесiнен кейiн Полиция департаментi мұндай әрекеттердiң қайда апарып соғатынын қарауды жөн көрдi. Қарқаралы уезiнiң оңтүстiк бөлiгiнiң аса iрi шөлдi аймағы, бұл жерлерде орыс тұрғындарының мүлде болмауы және ақырында жоғарыда келтiрiлген себептердiң ақиқаттығы тұрғындар арасында басбұзарлық көңiл күйдiң өрiстеуiне, өмiрдiң қалыпты ырғағының бұзылуына әкелiп соғады және болашақта мемлекет үшiн тиiмсiз жағдайлардың орын алуына ықпал етедi. Қытаймен қарым-қатынас ушыққан жағдайда, қаруланған бұзақылардың дайын кадры солардың басқаруына өтiп кетуi ықтимал, өйткенi жазба түрдегi және жасырын барлау қызметi қырғыздарда қару бар екенiн көрсетiп отыр”.

	Қазақ қайраткерлерiнiң осындай негiзгi әрi батыл көзқарастарымен Мiржақып Дулатұлы Зайсан уезiнiң ауылдарында ғана емес, осында, Қарқаралы жәрмеңкесiнде де, танысуға мүмкiндiк алды.

	1905 жылғы Қарқаралы оқиғасынан екi-үш жыл өткеннен кейiн ротмистр Леваневский барынша сенiммен былай деп жазды: “Қандай да бiр елеулi қарсылықтың болу мүмкiндiгiн азғана адамдар ғана түсiне алатын болса, онда мұның себебi — өзiнiң айналасына екi-үш жүз қаралы жалаңаш-жалпы тақыр кедейлердi жинай алатын ұйымдастырушының болмауынан, бiрақ күшi түкке тұрғысыз осы топтың өзiне өкiмет қажет кезiнде қарсы тұра алмайды, әсiресе қырғыздардың қысқа мерзiм iшiнде қалың жасаққа айналып және дәл сондай көз iлеспес шапшаңдықпен ұшты-күйлi жоқ болып кететiн қабiлеттiлiгi жағдайында”.

	Байтұрсыновтың iсi бойынша куәлiк еткен Хамитұлы Бекметьевтiң көрсетуi бойынша Байтұрсынов пен Ақбаев қырғыздарға былай дедi: “Қазақтар Каспий теңiзiнен Памирге және Персиядан Алтайға дейiнгi аралықты жайлап жатыр. Егер олар партизан соғысын бастайтын болса, онда оларды тыныштандыру үшiн миллион солдат та жетпейдi. Қытайдың бұрынғы әзiрлiгiне қатысты да мейлiнше алаңдатарлық нышандар пайда болады”.

	Полиция департаментiнде Қытай мәселесiне мән берiлдi. Онда былай делiндi: “Жапонияның Қытайдағы үгiт-насихаттық қызметiн назарға ала отырып, Байтұрсыновтың айтқандарындай қырғыздың Қытайға жиi қоныс аударуы, егер қырғыздар қоныс аударушылардан өз жерлерiн қорғай алмайтын жағдайға жетсе, онда Қытайға көшуi мүмкiн екенiн көрсетедi. Маған соңғы кездерi келiп түскен деректерге қарағанда, қытайлықтардың Дала өлкесiне қаптауына сылтау табылды және олар Зайсан уезiне келiп жеттi де. Осылардың бәрiн бiрге алғанда қытайлықтардың қырғыздармен байланысы барын және оның жайсыз салдары болуы ықтимал екендiгiн көрсетедi”.

	Жандарм ротмистрi Леваневскийдiң бақылауында шындық жоқ та емес-тiн. Оңтүстiк-шығыс аймақтардағы қазақтардың Қытайға қарай белгiлi бiр дәрежеде бет бұруы ондаған жылдар бойы қолдау тауып отырды. Расында, Қытайдың Шыңжаңға ықпалы 1906—1908 жылдардағы реформаларға байланысты күшейе түстi және мұндай жағдайда қазақтардың бiр бөлiгiнiң үдере көшуi шындыққа сай келдi.

	Осындай жағдайда Зайсан уездiк бастығы жоғарыға мынадай құпия хабар жiбердi: “Бiзге келiп түскен мәлiметтерге қарағанда, Саргенба қаласында сауда жасайтын барлық орыс азаматтарына әскери губернатор (Чангай) қаланы тастап шығуды ұсынған және орыс саудагерлерiне де, сондай-ақ қытайлық қырғыздарға да аталған қалаға 20 версттен жақын қашықтықта тұруға тыйым салынған. Күн сайын дерлiк Саргенбаға Қытай солдаттары аса сақтықпен күзеткен керуендер келедi. Керуенге жақын келуге де қаладағы сияқты өлiм қаупiмен қорқытып, тыйым салынған. Қырғыздар арасында Қытай жақын арада Ресейге соғыс ашады және қытай көпестерi өздерi алыс-берiс жасасқан орыс көпестерiне қарыздарын өтеудi талап етуде дегенге ұқсас өсек-аяң, сыбыс таралған”.

	Ротмистр Леваневскийдiң мына айтқандары да негiзсіз емес, ол былай дейдi: “Тергеу қорытындылары арқылы анықталған Байтұрсыновтың үкiметке қарсы қызметiн төмендегiше түрде сипаттауға болады: 1. Әр уақыт кезеңiнде, 1905 жылдан бастап, Қарқаралыдағы өзiнiң үйiнде де, сондай-ақ ауыл мектептерiн аралаған кездерiнде және басқа жағдайларда салық төлеудiң қажетi жоқ, қырғыздар ешқашан да орыс шаруаларының жағдайында болмауы тиiс, өйткенi ол жағдайда олардан жан басына 10 рубльден алатын болады, әскери мiндет атқарады және оларды орыстың сенiмiне өткiзедi, ал егер жердi күшпен тартып алса, онда Қытайға көшу керек, бастықтарға бағынудың қажетi жоқ, орыс патшасы бұл күнде әлсiредi, ол елдi басқара алмайды, қырғыздар ненi қаласа, соны ала алады; 2. Қырғыздар арасында қылмыстық сипаттағы үндеулердi таратты; 3. Болыс басқарушыларын төленбеген салықты жинамауға үгiттеп, бұған дәлел ретiнде Ресейде шаруалардың мойнында өтелмеген миллиондаған салық бар, бiрақ оларға ештеңе жасай алып отырған жоқ дегендi айтады”.

	Байтұрсыновтың сөзiн таратқан Қарқара болысының қазақтары №8-ауылдан Нұржан Қойбасов, Нұғыман Шүдінтаев, Мұқсым Торбантаев, №3-ауылдан Ысқақ Нұрпейiсов және бiрқатар басқа адамдар — Хасен Ақаев, Смақан Бөкейханов, Смайыл Байтенов, Ербiкей Жайсенбаев, Асылбек Сүлетенов, Алтынбек Қосыбаев, Шайла Машақов, Ғали Мәметқұлов, Қойбағар Құсмайылов, Бұдабек Райымбеков, Ыбырай Ақбаев, Нұржан Қайбасов және басқалар. Өкiмет орындары Байтұрсыновтың жақтастары қазақтардың отырықшылық жағдайына өтуiне кедергi жасады деп шағымданды.

	Полицияның бұл мәлiметтерiне сенбеуге негiз жоқ, оның үстiне, Бұдабек Райымбеков — 1905 жылы қазан айында болған Қарқаралы шеруiне қатысушының бауыры. Смақан Бөкейхановтың туысы екенi түсiнiктi.

	Байтұрсыновтың жақтастары арасынан өкiмет орындары оған жақын жүрген адамдарды да былайша атайды: “Ақшатау болысының қырғызы Бұдабай Лаимбесов (Бұдабек Райымбеков. — авт.) Байтұрсыновтың жақтасы болып табылады, даладағы қырғыздар арасында менiң Байтұрсыновқа қатысты айтқанымдағыдай, ол да қырғыздарды басшы адамдар ел аралағанда ат-көлiк бермеуге үгiттедi, қырғыздарға үкiметке қарсы мазмұндағы газеттердi оқып бердi. Смайыл Байтишев те Байтұрсыновтың жоғарыда айтылған сөздерiнiң бәрiн қырғыздар арасында таратушы болып табылады”.

	Кейiнiрек Байтұрсыновтың үгiттерi бойынша жүргiзiлген тергеу жұмыстары барысында бiрқатар адамдар шақырылып, олардан жауап сұралды. Кент болысының басқарушысы Қарабай Матаев та Байтұрсынов туралы куәлiк бердi. Алайда көмескi, түсiнiксiз сөйледi.

	Машырбай Байдәулетов өзiнiң айғақтарында Байтұрсыновтың сөзiн былай деп көрсеттi: “Қазақтар қоныс аударушыларға жер бермеуi тиiс және егiн егiп, жер өңдемесiн. Өйткенi, егер сiздер орыс шаруаларының жағдайына көшетiн болсаңыздар, онда сiздерден жан басына 10 рубльден салық алады, әскери мiндет өтейтiн боласыздар және сiздердi орыс сенiмiне енгiзедi”. Полиция департаментiне Ахмет Байтұрсынов туралы: “Қырғыздар арасында үкiметке қарсы сепаратистiк рухтағы үгiт-насихат жүргiздi”, — деп неғұрлым анық жазылған.

	1905 жылдың жазында Қоянды жәрмеңкесiнде қазақ жұртшылығының көпке белгiлi Қарқаралы петициясы қабылданды. Қарқаралы петициясының кiрiспе бөлiмiнде былай делiндi: “Орыстандыру саясатының салдарынан қырғыздар (қазақтар. — ауд.) соңғы кездерi өздерiнiң дiни-рухани iстерiнде шетке қағылғаны сонша, олар әкiмшiлiктiң рұқсатынсыз аттап баса алмайды. Мешiт салуға, мұсылман мектептерiн ашуға, Меккеге қажылыққа бару және басқаларына рұқсат беру немесе бермеу құқығы заң жүзiнде әкiмшiлiктiң билiгiне берiлген. Бiрақ iс жүзiнде бұл рұқсаттарды алудың қиындатылғаны сонша, мешiт салу, медресе мен мектеп ашу жөнiндегi өтiнiштер көбiнесе жауапсыз қалады. Соңғы уақыттары қырғыздың дiнирухани iстерiнiң көрген қағажуларын санап шығудың өзi қиын. Әкiмшiлiктiң мұндай күштеу әрекеттерiнiң салдары сенiм мен ар-ұждан мәселесiне енжар қарай алмайтын халық бұқарасының дiни ой-санасына өте ауыр тидi. Халық мүддесiмен де, оның тарихи қалыптасқан салт-дәстүрiмен де санаспастан, тек орыстандыру саясатын ғана бағдарға алып, жергiлiктi әкiмшiлiк осы саясаттың жолында кесе-көлденең тұрғанның бәрiн құртып-жоюға ұмтылып келедi”.

	Бұдан петицияны дiни қайраткерлер, мешiт қызметкерлерi, ауыл билерi құрастырған деп қорытынды шығаруға болады. Петицияның мәтiнiн А.Байтұрсынов құрастырғанымен, оның құрылымын ықпалды дiни қайраткерлер тобы айқындаған. Дiни реттегi мәселелер олар үшiн бiрiншi дәрежедегi мәнге ие болған. Алайда петицияда мұсылманның дiни өмiрiндегi маңызды мәселелердiң бiрi — қадімшелер мен жәдитшiлдердiң өзара қарама-қарсылығы көрiнiс таппаған.

	Петицияны құрастырушылардың қандай бағытты қолдайтындығы көрсетiлмеген. Ол жылдары бұл мәселе тек Қазақстанның ғана емес, бүкiлресейлiк мұсылмандардың қоғамдық өмiрiнде маңызды орын алды.

	Петицияның бiрiншi пунктi кiрiспе бөлiмнiң жалғасы болды, онда былай делiндi: “Халыққа өзiнiң экономикалық жағдайын көтеру мүмкiндiгiн беру үшiн Қырғыз өлкесiн қазiргi басқарудың төмендегiдей кемшiлiктерiнен арылту және тұрғындар өмiрiн осы заманғы жағдайға сәйкестендiретiн шаралар қабылдау қажет.

	1. 1891 жылғы 25 наурызда қабылданған Дала ережесi бойынша, қырғыздың рухани мәселесi Iшкi iстер министрлiгiнiң иелiгiне берiлген. Жергiлiктi әкiмшiлiк кейiнгi кездерi бiрқатар репрессиялық шаралар жүргiздi. “Мысалы, 1903 жылы Петропавл, Көкшетау, Павлодар және Семей уездерiндегi белгiлi қырғыздарға тiнту жүргiзiлдi және бұл ретте күнi бүгiнге дейiн иелерiне қайтарылмаған кiтапханалар тұтқынға алынды. Оның iшiнде Көкшетау уезiнiң қырғызы Наурызбай Таласов пен Шаймерден Қосшығұловтар, алғашқысы Енисей губерниясына, соңғысы Якутск облысына дiни сенiмдерi үшiн әкiмшiлiк ретпен жер аударылды”.

	Мұндағының бәрi дұрыс. Ал қалыптасқан жағдай бұл секiлдi бағдарламалық құжатта назар аудару үшiн енгiзiлген. Әрине, аталған адамдар бұл кезде айдауда болды, оларды босату үшiн әрекет ету керек болатын. Петицияның жекелеген пункттерiнiң ұтымды жағы да осында болды.

	2. Одан әрi екiншi пунктте қазақ тұрғындары арасындағы бiлiм беру iсiнiң жай-күйi баяндалған. Алайда қызбалықпен жазылған бұл пунктте қайшылық та бар, онда былай делiнген: “1902 жылдан Дала өлкесiнде қырғыз балалары үшiн ауыл мектептерi деп аталатын оқу орындары ашылды. Бұл мектептерде қырғызша сауат ашуды сұранып едi, бiрақ бұған рұқсат етiлмедi. Бұл мектептерде қырғыз балалары қырғыз сөздерiн қырғыз iлiмiнiң фонетикасына сәйкес келмейтiн орыс әрiптерiмен жазып оқиды”.

	Аталған түрдегi мектептерде қазақ тiлiн оқыту талабы толығымен негiздi, алайда авторлар бұл құбылыстың себептерiн ашпаған. Қазақ балаларын ауыл мектептерiнде оқытудан бас тартты, ауылшаруашылық мектептерiнен пайда болмады. Петиция авторлары мұндай тұжырымдармен сол уақыттың мұқтаждығын түсiнуде жүйелiлiк танытудың орнына, өздерiнiң батыл қадамдарға барғысы келетiнiн көрсеттi. Қазақ мұғалiмдер мектебiн жасау, мұғалiм кадрларын қалыптастыру, қазақ тiлiнде оқу құралдарын шығару жөнiнде әңгiме қозғалмаған. Бұдан петиция авторлары қатарында Ә.Бөкейханов, М.Дулатұлы, А.Байтұрсыновтың болмағаны байқалады. Алайда А.Байтұрсыновтың өзi 1909 жылдың желтоқсанындағы “Оренбургский край” газетiнде қазақтардың “орыс және қазақ тiлiндерiн бiлетiн бiрден-бiр адам ретiнде өз мұқтаждықтарымыз туралы петиция жазу” жөнiндегi өтiнiштерiне үн қатқанын жазды.

	Петициядағы минимум талап — ауыл мектептерiне мұғалiм ретiнде қазақ тiлiн бiлетiн адамды ғана жiберу туралы ереже болуы мүмкiн едi. Бұл мәселенi үкiмет орындары түсiндi, алайда империялық мүддемен мұндай мектептер ұйымдастыру басталғанда-ақ, мұғалiмдер қатарына қазақ тiлiн бiлетiн орыстарды қосты.

	Бұдан кейiнгi Қарқаралы петициясында айқын фактiлердi нақтылау және ресейлiк земстволық ережелерге қатысты өтiнiштер сөз болды.

	Келесi пунктте үкiметтiң кәсiпкерлiк мiндеттердi шешуiне қатысты мәселелер көтерiлген:

	3. “Қырғыз халқының ағымдағы мұқтаждықтарын шешу үшiн қырғыз тiлiнде газет шығару қажет. Бұл үшiн газет шығарудың және баспахана ашудың алдын ала цензуралық ашық тәртiбiн бекiту талап етiлдi”.

	Алдын ала цензураны алып тастау талабы бүкiлресейлiк талап болды. Бұл тұрғыдан петиция авторларының пiкiрi уақыт талабымен үндесiп тұр. Ал баспахана ашу, қазақ тiлiнде газет шығаруға келсек, бұл — жеке кәсiпкерлердiң iсi. Бұл талапты петицияға А.Байтұрсынов пен М.Дулатұлының жазуы немесе қосуы әбден мүмкiн. Оның үстiне А.Байтұрсынов қазақ оқытушыларының тобымен орыс тiлiндегi “Тургайская газетаның” жұмысына қатысып жүрдi. Және Байтұрсынов Қарқаралының тұрғыны болғандықтан, петицияны дайындау барысынан хабардар болды.

	4. Төртiншi пункт ең маңызды мәселеге — қазақ қоғамының экономикалық жай-күйiне және оны жақсарту мәселесiне арналды. “Соңғы 15 жылдан берi Дала өлкесiн отарлау жүрiп жатыр, — делiндi онда. — Жыл өткен сайын қырғыздардың жер көлемi тарылып келедi. Мал шаруашылығы өзiнiң табиғатына орай экстенсивтi бола алмайды, сондықтан кең жайылымдарды керек етедi. Қоныс аударушылардың иелiгiне ең жақсы жерлер мен суы мол алқаптар алынып берiлуде, сондықтан қырғыздар мекендеп отырған жерлердi олардың меншiгi деп тану қажет. Мемлекеттiк мүлiк басқармасы Дала өлкесiнiң қазына иелiгiне тиiстi жердi межелеу жұмыстарын жүргiзе отырып, бұл ретте қырғыздарды олардың атақонысынан ығыстырып шығаруда. Осыған байланысты көптеген аумақты межелеу барысында қырғыздардың өз қонысынан көшiрiлмеуi және аралық шеп аумағы қалдырылуы қажет, ал бұл аралық шептiң енi қырғыздардың қатысуымен анықталуы тиiс”.

	Петиция авторлары қазақтың жайылымдық-көшпендiлiк қоғамы, оның өзгеру сипаттары, жердi пайдалану мен игерудiң мүмкiндiктерi, қазақ шаруашылығының эволюциялық жолы, оның қалай дамуы керектiгi жөнiнде ештеңе жазбаған.

	Алайда петицияда қазақ болыстарындағы сот iсi мәселесi туралы жазылған. Дәл осы мәселеге Мiржақып Дулатұлы скептикалық тұрғыдан қарады. Мәтiнде былай айтылады:

	8. “Соттың өзi қызмет ететiн халықтың тiлiн бiлуi әдiл сот iсiн дұрыс жолға қоюдың қажеттi шарты болып табылады. Соған қарамастан қырғыз даласында сот және тергеушi болып жергiлiктi халықтың тiлiн бiлмейтiн орыстар қызмет етедi, ал қырғыз-заңгерлер неге екенi белгiсiз, қырғыздар қоныстанған уездерде жұмыс iстеуге жiберiлмейдi, бұдан Дала өлкесiндегi әдiл сот iсi зардап шегуде. Сондықтан соттардың қырғыз тiлiн бiлуi және қырғыз даласында ант берген сайланбалы сот тәртiбiн енгiзу қажет”.

	Расында, мұндай жағдайлар болды — әкiмшiлiк мекемелердiң шенеунiктерi қазақ тiлiн бiлмедi және бiлуге тырысқан да жоқ, тiптi тәржiмеші-тiлмаштардың штаттағы орнына қазақ тiлiн бiлмейтiн адамдар тағайындалды. Павлодардағы жағдай мұның нақты мысалы болды. Мұнда “уезд бастығы тәржiмеші-тiлмаш қызметiне қырғызша оқып, жазуды былай қойғанда, тiптi сөйлей де бiлмейтiн адамды ұсынды. Сол бастықтың ұсынуы бойынша, сөзбе-сөз тәржiмелеуші тiлмаштың қызметiнде қырғызшадан орысшаға аудармақ тұрмақ, қырғызша бiр сөздi де түсiне алмайтын шенеунiк есепте тұр. Мiне, сiзге тәртiп”. Кашинский бұл жөнiнде “Сибирский вестник” газетiнде жариялады.

	Қоянды жәрмеңкесiнде Райымжан Марсеков те болды. Ол — туған жерi бойынша көкпектiлiк. Мұнда жәрмеңкеде Мiржақып Дулатұлы, Райымжан Марсековпен де танысқаны анық. Райымжан Мiржақыптан бiрталай үлкен және бұл кезде Петербург университетiн тамамдаған болатын. Семейде адвокат болып iстедi. Ол да Қарқаралы петициясының мазмұнын жақсы бiлдi.

	Мiржақып Қарқаралы жәрмеңкесiнде көп адамды көрдi, кейбiреулерiмен танысты, қайсыбiрiмен достық қарым-қатынаста болды. Мiржақыпқа Қарқаралы петициясының құрылымы, оның негiзгi мәселелерi түсiнiктi жайға айналды. Бұл жерде ол петиция кедейлер мен байлардың талаптарын бiлдiретiнiн, қазақтың ру басшылары мен шенеунiктерiнiң Ресейдiң қазақ жөнiндегi саясатына үрке қарауының мәнiсiн түсiндi. Мiржақып үшiн бұл маңызды мәселе едi. Ал Ахмет Байтұрсынов өзiнiң шәкiртiне болып жатқан жағдайлар туралы егжей-тегжейлi әңгiмелеп бердi. Екеуi де бұдан Торғайдағы жағдаймен ұқсастық тапты.

	Петицияның соңында “1905 жылдың 26 маусымы” деген дата тұр. Бұл дата онша түсiнiктi емес. Бұл оған қол қоюды бастаған күн бе, әлде петицияны Петербургке жөнелткен мерзiм бе, бұл жағы белгiсiз. Бұл петицияның жiберiлген күнi деп ойлаған орынды көрiнедi. 12 000-нан аса адамның қолын жинау бiрнеше күнге созылар едi. Ал жәрмеңке тек бiрiншi шiлдеге дейiн ғана жұмыс iстедi. Демек, қол жинау iсi асығыссыз, жәрмеңкенiң алғашқы күндерiнен басталған деуге болады.

	Қарқаралы петициясына қол қойған адамдардың саны туралы мәселе де онша анық емес. Д.Аманжолова 14,5 мың адам десе, 2004 жылы шыққан “Алаш” жинағында 12 767 адам деп көрсетiлген. Әдебиеттерде басқа да деректер бар. Қарқаралы петициясына қол қоюшылардың саны жөнiндегi мәлiметтердi алғаш рет С. Брайнин және Ш. Шафиро жариялады. Олар да 14,5 мың адам деген цифрды атады. Айқын сәйкессiздiк бар.

	Петицияға қол қойғандардың бәрi оны оқыды деуге болмайды, өйткенi ол Петербургтегi жоғарғы сатыға дайындалды. Ал онда тек орыс тiлiндегi қағаздар ғана қабылданды. Қарқаралы петициясына қатысушылардың бәрi бiрдей орысша сөйлей бiлген жоқ, ал олар дайындалған құжаттардың түп төркiнiн тiптен де түсiне алмас едi. Сондықтан көптеген қол қоюшылар үшiн петиция түсiнiксiз құжат болды. Оның мәтiнi халыққа таратылып берiлген жоқ. Ал оның қолдан көшiрiлген нұсқалары болғанның өзiнде, мұнымен көп адам таныса алмады.

	Мына бiр маңызды жайт сұрақ тудырады: 1905 жылғы Қарқаралы оқиғасы жөнiнде жиналған деректерде нелiктен Мiржақып Дулатұлының есiмi аталмайды? Мұның өз себептерi болды.

	Мәселе мынада: бұл оқиғаға байланысты тексеру-тергеу жұмыстары бiрнеше жылдан кейiн 1909 жылы жүргiзiлдi. Тергеуде көрсетiлген адамдардың, тұрғындар мен қызметшiлердiң бәрi орнында болды, ал ол кезде бұл өлкеде Мiржақып Дулатұлы болған жоқ. Екiншiден, Мiржақып жәрмеңкеден кейiн Қарқаралы мен Семейге барып, одан соң Марқакөл ауданындағы Қара Ертiс болысының жазғы жайылымына, жайлауға шығып кеттi. Сөйтiп, ол жандарм Леваневскийдiң назарына iлiкпей қалды.

	Әрине, петицияға қол қоюшы адамдардың саны халықтың өз ерiк-қалауын бiлдiруiнiң маңызды көрсеткiшi болып табылады. Мұнда қай уезд бен болыстың адамдарының қол қойғаны да маңызды. Бiрақ бұл құжаттың басқа қырын да ескеру керек болады. Мұндай петиция тек орыс тiлiнде ғана жасала алады, өйткенi ол Петербургке жiберу үшiн дайындалған. Ал оған Ахмет Байтұрсынов, Мiржақып Дулатұлы, Жақып Ақбаев, Көлбай Тоғысов және жергiлiктi жердегi көптеген басқа да адамдар — болыс басқарушылар, ауыл старшындарының оқып, қол қойғаны ешқандай күмән тудырмайды. Әйтсе де болыс басқарушылардың және қоғамда өзгерiстер болуын қалайтын көпестердiң ықпалымен петицияға оны оқымай және құжаттың құрылымы мен әрбiр тармағының мазмұнын түсiнбестен қол қойған адамдар да аз болмаса керек. Екiншi жағынан, құжаттың мәтiнi қазақ тiлiнде еш жерде жарияланған жоқ. Көптеген қазақтар бұл құжат туралы бiлмеді де, ендi бiреулер ел арасында таралған сыбысты ғана естiдi. Құжат белгiлi бiр шектеулi ортада ғана таратылды. Басқаша болуы мүмкiн де емес едi.

	Қарқаралы петициясына қол қойған адамдардың кiм екенiн бiлу де қызықты. Бұлар, ең алдымен, Қарқаралы уезiнiң болыс басқарушылары, ауыл старшындары, билерi едi. Олар неғұрлым қоғамның хал-ахуалынан хабардар адамдар болатын. Оның үстiне ұжымдық петиция жолдауға заңмен рұқсат етiлген. Қол қоюшылардың қатарына, ең алдымен, жергiлiктi болыс әкiмшiлiгiнiң адамдары кiрдi. Олардың көпшiлiгi өз қызметтерiне 1904—1905 жылдың қысында сайланып қойылған. Сондықтан олар аңду-қудаланудан тысқары болды. Бұл жағдайда оларды жеке-жеке атап айтуға болады, яғни: болыс басқарушысы Сланбек Жүсiпов және билер: №1-ауылдан Бекқожа Бошымбаев, №2-ауылдан Қалипа Шонаев, №3-ауылдан Қадыр Жүсiпов, №4-ауылдан Сермағанбет Бекетов, №5-ауылдан Баймұрын Төлепбергенов, №6-ауылдан Әмек Қартықов, №7-ауылдан Қосуқ Алшынбаев, №8-ауылдан Нұрғожа Жомартов, №9-ауылдан Төребай Әжiғұлов, №10-ауылдан Әдiл Жаманқұтов, №11-ауылдан Матан Ғұранов және №12-ауылдан Шалабай Жылқыбаев.

	Қарқаралы уезiнiң Бөрлi болысы бойынша — болыс басқарушы Әбiлқасым Тайжанов, Дегелең болысынан — болыс басқарушы Арын Тесукин, Сарытау болысынан — болыс басқарушы Арын Манақов және халық соттары, Кувск болысынан — болыс басқарушы Хасен Ақаев және халық соттары: №1-ауылдан Мақыш Балықбаев, №2-ауылдан Жұматай Жансығынов, №3-ауылдан Қоқай Матақов, №4-ауылдан Әбден Байтемiров,

	№5-ауылдан Муадубай Күшiков, №6-ауылдан Қосынбай Жақыпов, №9-ауылдан Әлiбай Iлкiбаев, №10-ауылдан Сейсекей Алыбаев, №11-ауылдан Мұқамеджан Жұбанышев және №12-ауылдан Жүнiс Дүржанов.

	Қарқаралы уезiнiң Темiршi болысы бойынша — басқарушы Әбеу Ермеков және халық соттары. Кент болысынан — басқарушы Отарбай Жомартов және халық соттары: №1-ауылдан Қазанғап Досанов, №2-ауылдан Базалбек Шүленов, №3-ауылдан Әли Жұмашаев, №5-ауылдан Ысқақ Мершiнбаев, №6-ауылдан Айтбай Салықбаев, №7-ауылдан Тоқтарбай Жандыбаев, №8-ауылдан Сарбас Жомартов, №9-ауылдан Бектiбаев, №11ауылдан Қали Құсайынов, №12-ауылдан Жарасбай Дүйсенбин және №13-ауылдан Ақшабай Найзабеков.

	Қарқаралы уезiнiң Тоқырауын болысы бойынша — басқарушы Шанкен Машақов, халық соттары: №1-ауылдан Баймұрын Анаев, №2-ауылдан Мұхамеджан Шамбаев, №3-ауылдан Тойғанбай Белжанов, №4-ауылдан Қарынбай Молпаев, №5-ауылдан Салық Дармешев, №6-ауылдан Қағыла Қанешев, №7-ауылдан Мұстафа Дүйсенбин және т.б.

	Қарқаралы уезiнде тұрып, петицияға қол қойған адамдардың тiзiмi мұнымен аяқталмайды. Бұл тiзiмге осы уездiң басқа да адамдарын қосуға болады, атап айтқанда:

	Қарқаралы уезiнiң Ақшатау болысы бойынша — басқарушы Смағұл Шолақов, Дегелең болысы бойынша — басқарушы Тошан Жоламанов, Шұбартау болысынан — басқарушы Құсанбай Бейбосынов, халық соттары: №1-ауылдан Балғабай Таукин, №2-ауылдан Күжинал Шөмеков, №3-ауылдан Жаушыбай Тропинев, №4-ауылдан Серғазы Сейдалин, №5-ауылдан Әдiлбай Боданев, №6-ауылдан Асылбай Ораев, №7-ауылдан Мажатай Отыншин, №8-ауылдан Егiнағамбет Сатанов, №9-ауылдан Нұрыс Нартов, №10-ауылдан Ыбыша Көпенбаев, №11-ауылдан Рүстембек Балбалин, №12-ауылдан Ахмет Жұрныбаев, №13-ауылдан Осылхан Майсенов және №14-ауылдан Қасым Тойшыбеков. Әрине, Зайсан уезiнiң Қарқаралы петициясына қол қоюға қатысқан адамдар ерекше назар аударуға тұрады. 1905 жылдың маусымында мұнда жергiлiктi әкiмшiлiктiң сайлауы болып өткен. Болыс басқарушылар, ауыл соттары (билер) — әкiмшiлiк ауылдардың басқарушылары мен оған кандидаттар сайланған болатын.

	Алайда төменде келтiрiлген тiзiмге әртүрлi уездер мен болыстардың ант берiп сайланған молдалары кiрген жоқ. Сөйтiп, қол қойғандар iшiнде Зайсан уезi бойынша мыналар бола алды: Маңырақ болысының басқарушысы Зайнулла Бушабаев, болыс басқарушы Ахметжан Шадерин және халық соттары:

	№1-ауылдан Имаш Карибалин, №2-ауылдан Адам Бокутев, №3-ауылдан Чонкульдек Байқадамов, №4-ауылдан Жұмақан Жекiшев, №5-ауылдан Солтанбай Шотақов, №6-ауылдан Иса Мамақов және №7-ауылдан Айтжан Садырбаев; Терiсайрық болысынан — басқарушы Қадырмолла Қонысов және халық соттары: №1-ауылдан Қойтумайт Дәулетов, №2-ауылдан Әлкенбай Еспаев, №3-ауылдан Үкiш Сатпақар, №4-ауылдан Омар Серкешев, №5-ауылдан Андажан Байрақбаев және №6-ауылдан Әбдiлда Сағындықов; Майтерi болысынан — басқарушы Манке Омаров, халық соттарына: №1-ауылдан Игi Қалғұтдин, №2-ауылдан Доғалбай Шокин, №3-ауылдан Қанжалы Ашувов, №4-ауылдан Қамет Сыдықов, №5-ауылдан Қыбай Жұмықов және №6-ауылдан Итемген Қоспақов; Қалжыр болысынан — басқарушы Бұқат Әбiлпейiзов, халық соттары: №1-ауылдан Оспатай Туқожаев, №2-ауылдан Изет Шүршiтов, №3-ауылдан Байтайлақ Кыкин, №4-ауылдан Қысмет Қондыбаев, №5-ауылдан Малықан Жарекин және №6-ауылдан Жабаш Байшин, Кендерлiк болысынан — басқарушы Ақсай Аменшин және халық соттары: №1-ауылдан Мұса Маматеков, №2-ауылдан Шұлғаубай Үндекiров, №3-ауылдан Шұлғаубай Аманшин, №4-ауылдан Толғақ Кеншiмбаев, №5-ауылдан Салмақбай Қызаев, №6-ауылдан Сақасын Шұлғаубаев, №7-ауылдан Ысқақ Байғазанов, №8-ауылдан Сабырбай Қыстаубаев, № 9-ауылдан Жақаншал Жұмабаев және №10-ауылдан Насыл Бұсырманов; Хабар-Асу болысынан — басқарушы Саман Мусин және халық соттары:

	№1-ауылдан Әбiжан Бұрымбаев, №2-ауылдан Садық Шекшеков, №3-ауылдан Ысқақ Әлiмбаев, №4-ауылдан Ербай Бұлысов, №5-ауылдан Боран Жортақов, №6-ауылдан Құтжан Ақтаев, № 7-ауылдан Мұрнағұл Күсебаев, №8-ауылдан Сортекбай Қонаев және №9-ауылдан Құсабаев; Өкпектi болысынан — басқарушы Назар Кенембаев және халық соттары: №1-ауылдан Шөкел Минин, №2-ауылдан Байсабай Қонаев, №3-ауылдан Әлiмбай Келметаев, №4-ауылдан Исабек Тойтанов, №5-ауылдан Қасымхан Темiрханов, №6-ауылдан Қашынбай Қауленов, №7-ауылдан Омар Көже; Шорға болысынан — басқарушы Нұреке Богушев және халық соттары: №1-ауылдан Құмалақ Байтөрин, №2-ауылдан Байгезен Дөненов, №3-ауылдан Ахмет Шiлетбаев, №4-ауылдан Жақсыбай Қарағұлов, №5-ауылдан Бибатыр Дубаев, №6-ауылдан Жүсiп Сақбаев, №7-ауылдан Көксеген Баржанова және №8-ауылдан Шоған Шiлiкбаев; Нарын болысынан — басқарушы Балаби Балапанов және халық соттары: №1-ауылдан Сазбай Айтақов, №2-ауылдан Бексұлтан Бөлекбаев, №3-ауылдан Мұсабек Байнақов, №4-ауылдан Оралбай Шолақов, №5-ауылдан Әбіш Томақов, №6-ауылдан Мұхамеджан Сақауов, №7-ауылдан Дүйсебай Қайырдинов, №8-ауылдан Құмбосын Нұрсейiтов, №9-ауылдан Айдаболов және №10-ауылдан Омар Қырпин; Шiлiктi болысынан — болыс басқарушы Зайнулла Бұтабаев, Маңырақ болысынан Ахметжан Шiдерин, Кендерлiк болысынан — Маңке Омаров.

	Зайсан уезiнiң басқа болыстарынан да Қарқаралы петициясына қатысуы мүмкiн жергiлiктi өкiмет өкiлдерiн атауға болады. Мәселен: Базаровский болысынан — басқарушы Аққазы Түгелбаев және халық соттары: №1-ауылдан Дуан Жәнiбеков, №2-ауылдан Ыдырыс Мамешеков, №3-ауылдан Нортай Тектиров, №4-ауылдан Сүлеймен Смайылов және №5-ауылдан Келемолда Дуванов; Қарабөген болысынан — басқарушы Мұрсалы Бекшенев және халық соттары: №1-ауылдан Ахмеди Абеев, №2-ауылдан Жүнiс Демесiнов, №3-ауылдан Мұзабай Есiргепов, №4-ауылдан Әдiлхан Жүзбаев, №5-ауылдан Нұрқамыс Баймурзин, №6-ауылдан Тоқтар Қалбанов, №8-ауылдан Ақыш Батырбеков, №9-ауылдан Ахмади Мижин және №10-ауылдан Әбжан Конкин; Құмкөл болысынан — басқарушы Сейiлқан Ташенов және халық соттары: №1-ауылдан Ажабай Жолымбетов, №2-ауылдан Тоқабай Темiрбаев, №3-ауылдан Қайранбай Сарменов, №4-ауылдан Тынбай Мақыбаев, №5-ауылдан Абсалам Семзиев және №6-ауылдан Жаманқа Бөшеев; Лабанский болысынан — басқарушы Жүнiс Итаяқов және халық соттары: №1-ауылдың Қорамбай Жарылқамысов, №2-ауылдан Қожахмет Самрықов, №3-ауылдан Алтымбек Саукебаев, №4-ауылдан Ақани Мұсабаев, №5-ауылдан Есембай Байтасов, №6-ауылдан Мұсағали Жансапбаев, №7-ауылдан Қожабақ Гокуров және №8-ауылдан Ыбырай Божықов.

	Қара Ертiс болысының басқарушысы Жаңабай Ботыбаев болды және халық соттары: №1-ауылдан Кокуш Елекин, №2-ауылдан Иса Көпенов, №3-ауылдан Жұрақбай Таишев, №4-ауылдан Егiнбай Белақпаев, №5-ауылдан Бексейiт Тақырбаев, №6-ауылдан Ахмеди Саржанов, №7-ауылдан Сүлеймен Шоқанов және №8-ауылдан Рави Олашев. Бұлар — Мiржақып Дулатұлымен үш жыл бойы тығыз қарым-қатынаста болған адамдар, олардың iшiнде, әсiресе жақын жүрген — халық соты, би, жергiлiктi ауылдың старшыны Ахмеди Саржанов.

	Петицияны құрастыруға Семей уезiнiң өкiлдерi де белсендiлiкпен қатынасты. Олардың iшiнде Қандығатай болысынан — басқарушы Қаблан Байғозин және халық соттары:

	№1-ауылдан Мұсқазин Кенишев, №2-ауылдан Құтынбат Саманов, №3-ауылдан Сеңгiрбай Жәпеков, №4-ауылдан Қасен Меңдiбаев, №5-ауылдан Қасым Әкежанов және №6-ауылдан Хасен Жанекин; Қызылмола болысынан — ауыл басшылары, халық соттары: №1-ауылдан Балменбаев, №2-ауылдан Сақып Әбенов, №3-ауылдан Шал Өтенов, №4-ауылдан Варил Кансалеев, №5-ауылдан Мұхаметқали Жарасов, №6-ауылдан Садық Бектемiсов және №7-ауылдан Жанқара Мүйiзов және басқалар.

	Петицияға қол қойғандардың iшiнде Семей уезiнiң Бесқарағай болысынан мыналар болды: басқарушы Қожа Сейiтбатталов және халық билерi: №1-ауылдан Асылхан Табылдин, №2-ауылдан Жалбайқан Сейiлханов, №3-ауылдан Нұрғали Құдайбергенов, №4-ауылдан Қалыбек Итаяқов, №5-ауылдан Абай Танбаев, №6-ауылдан Қашағұл Хобаев, №7-ауылдан Нұрке Кензенбаев, №8-ауылдан Нұрсейiт Мусин, №9-ауылдан Бекбау Моташев, №10-ауылдан Шәрiп Олин және №11-ауылдан Сапар Құдайбергенов.

	Семей облысы Аққұм болысы бойынша 1905—1907 үш жыл мерзiмге сайлануға сәйкес халық соттары қызметiне мыналар бекiтiледi: №1-ауылдан Мұхамеди Қуандықов, №2-ауылдан Оразхан Мұхамедиев, №3-ауылдан Мұхаметжан Байжұманов, №5-ауылдан Ибрайым Мұздыбаев, №6-ауылдан Әбiлқас Башинкин, №7-ауылдан Жайсаң Қаражанов, №8-ауылдан Жарас Едiлов және №9-ауылдан Құрманов.

	Қарқаралы петициясына қол қойғандардың iшiнде Өскемен уезiнiң де өкiлдерi болды: Нарым болысынан — басқарушы Оспатай Балағожин және халық соттары: №1-ауылдан Мамырхан Бодықов, №2-ауылдан Алтыбай Құлтаев, №3-ауылдан Қалдыбай Токин, №4-ауылдан Тыштықбай Бұқабаев, №5ауылдан Омарбай Жанысов, №6-ауылдан Әбдiкәрiм Мұхамедшин, №7-ауылдан Зәңгi Марқыбаев, №8-ауылдан Далабай Ақжарқынов, №9-ауылдан Мамырай Мусин және №10-ауылдан Оспан Қоңыров; Үрқора болысынан — басқарушы Ақшабай Ошаев және халық соттары: №1-ауылдан Ботабай Амбашев, №2-ауылдан Н.Жақсылықов, №3-ауылдан Д.Бекбаев, №4ауылдан Нұрмұхамед Сасанов, №5-ауылдан Жақсыбай Нұрманов, №6-ауылдан Сүлеймен Ботин, №7-ауылдан Исабай Қосимков, Күршiм болысынан — басқарушы Мамыр Данияров және халық соттары: №1-ауылдан Райымбек Мақыжанов, №2-ауылдан Байбосын Ботбаев, №3-ауылдан Далабек Қилыбаев, №4-ауылдан Жүке Ережепов, №5-ауылдан Жұмеке Құдайқұлов, №6-ауылдан Оразбай Жұманов, №7-ауылдан Сыдық Қабланов, №8-ауылдан Отарбай Елғондин, №9-ауылдан Қозбай Өтенов, №10-ауылдан Шотелек Тұшпақов; Алтай болысынан — басқарушы Ш.Жиендин және халық соттары:

	№1-ауылдан Ермекбай Мыңжасаров, №3-ауылдан Жаңатас Тынышбаев, №4-ауылдан Әлжаппар Жиендин, №6-ауылдан Сиыршы Қойшин, №7-ауылдан Ахмет Байжинов, №8ауылдан Әмiре Шұқыпаев, №9-ауылдан Солтанай Жанқұнысов және №10-ауылдан Можай Кегембаев.

	1905 жылдың жазына қарай Павлодар уезiнде болыс пен ауыл басқарушыларының сайлауы өттi және сайланғандар бекiтiлдi. Олар Қарқаралы петициясына қатысты деп айтуға толық негiз бар: нақты айтқанда, бұлар Уруковский болысынан — халық соттары: №7-ауылдан Ғабдолла Сәрсенбаев, №8-ауылдан Әлжан Жүсiпов, №9-ауылдан Жүнiс Камакин, №10-ауылдан Жәрке Ақiшiков, №11-ауылдан Әбдiлда Ампанбаев және №12ауылдан Сешикал Фахрытдинов; Терекуль болысынан — халық соттары: №11-ауылдан Бұрынбай Дүйсекин, №12-ауылдан Әсетқазы Исин, №13-ауылдан Смайыл Малғозин, №14-ауылдан Әбдiрахман Бейiмбетов және №15-ауылдан Тiлегенов; Бестау болысынан — басқарушы Жақы Тiлеулин және халық соттары:

	№1-ауылдан Ибрай Беркулов, №2-ауылдан Әубәкiр Мүсiрепов, №3-ауылдан Сыздық Шүкiшов, №4-ауылдан Қосжан Әжiбаев, №5-ауылдан Ысқақ Рысқұлов және №6-ауылдан Сәрсенбi Айхаубаев, сондай-ақ кандидаттыққа сайланғандар: Шәйтек Сүтбергенов, Ахметжан Байбосынов, Ахмет Мүсiрепов, Сенбай Шекiшев, Мұхаметжан Рысқұлов; Ақпетi болысынан — басқарушы А.Боштаев, халық соттары: №1-ауылдан Күйке Баймағамбетов, №3-ауылдан Матай Бекетов, №4-ауылдан Башар Әбiлдин, №5-ауылдан Дұршан Айтакин, №6-ауылдан Ашен Роскурин, №7-ауылдан Исабек Тiлепов, №8-ауылдан Асқар Тайымкешев және №9-ауылдан Жәки Бұқабаев, сондай-ақ оған кандидаттар: Мәлiк Құсайынов, Нұра Баймағамбетов, Әлжан Шiлдебаев, Абықай Қыстаубаев, Рүстем Секербаев, Тай Жүсiпов, Мүсен Досқарин, Мұқажан Серкин, Жанке Абжанов және Шалыбай Бөкебаев; Далбы болысынан — басқарушы Айсабек Жолдасбеков және халық соттары: №1-ауылдан Тайымберген Танкин, №2-ауылдан Мұсабек Сақыпов, №3-ауылдан Әбдiрахман Шоданов, №4-ауылдан Ыдырыс Тезекбаев, №5-ауылдан Салақбай Ақболдақов, №7-ауылдан Әбiкей Нұржанов және Ақын Шөпжанов, сондай-ақ кандидаттар: Мұсылманқұл Исин, Хусеин Мұратқалиев, Әбдiлда Күзеубаев, Сейiт Соданов, Садуақас Шалыбаев, Жолдыбай Тоқсанов, Ақынбай Бекнұров, Наурызбай Бектұров, Чобжа Арғыманов; Атаговинский болысынан — басқарушы Сындықпай Шаңғытықпаев, халық соттары: №1-ауылдан Шаңғыбай Бағаналин, №5-ауылдан Тұрар Жантасов, №6-ауылдан Қозыкен Айпадасов және №7-ауылдан Аданбай Шалқаров, кандидаттар: Рай Құрманов, Есмағамбет Қозангинов, Қаһарман Досжанов, Ойоржан Әбдiрахманов, Бiржан Қирабаев, Дүйсеке Бейсембин мен Ыбырай Шақыбаев тағайындалған қызметтерiне бекiтiлдi.

	Алайда Қарқаралы уезiнде бiр ғана петиция берумен аяқталған жоқ. Бiр айдан кейiн жаңа құжат жасалды. 1905 жылдың 22 шiлдесiнде Булыгин Думасының шақырылуына байланысты, Қарқаралы уезi қазақтарының 42 сенiм берiлген адамынан қазақтарға сайлау құқығын беру туралы өтiнiшi жолданды. Өтiнiш Петербургке жiберiлдi.

	Жаңа петицияға қол қоюшылардың құрамы ерекше назар аудартады. Осы тұрғыдан ең жоғарғы адамға, яғни II Николайға қазақтардың халық өкiлдiгiне қатысуына құқық беру туралы ұжымдық телеграмма арқылы жолданған өтiнiшке Қарқаралы уезiнiң қазақтарынан қол қойған төмендегi адамдарды атауға болады: Ақсары болысынан — Байсейiт Матаев пен Мұхаметәли Толыбаев; Кент болысынан — Қарабай Матаев пен Тоқтарбай Жандыбаев; Кувск болысынан — Мұсатай Тәтiмбетов және Мақат Ақаев; Эдрейскiден — Омар Қандыбаев; Темiршiден — Секербай Қанғожин мен Оспан Жанғабылов; Берқарадан — Ақпай Жандеркин, Сөгетбай Мержанов және Өскенбай Боғымбаев; Нұра болысынан — Арыстанбек Давпеуов; Ақтөбе болысынан — Жүсiп Құлбатыров пен Бектабай Бұғыбаев; Дегелең болысынан — Керiмхан Төлебаев пен Тынышбай Қашанов; Дағадел болысынан — Демесiн Мiржанов пен Жолжан Байкобин; Балқаш болысынан — Нарманбет Орманбетов пен Тұрсынбек Жантокин; Сарыбұлақ болысынан — Арапбай Сұлтанов пен Жүсiп Нахипов; Сарытау болысынан — Жүнiсқали Аяғанов пен Жүнiсбек Жолдыөзеков; Қатынбұлақ болысынан — Құдайбердi Байбарин мен Игiлiк Қанғожин; Қызылтау болысынан — Тоқбай Тоқсанбаев; Мойынты болысынан — Жұмабек Құлпанов пен Тасыбек Бақин; Ақшатау болысынан — Жүсiп Бейсембин мен Жүзбай Тасболатов; Бөрiлi болысынан — Толмұхамет Алтынғарин және Рахия Сәтпаев; Тоқырауын болысынан — Ахмет Бекбенбетов және Тохмет Крючнин; Шұбартау болысынан — Оспанқұл Минаяқов пен Шаншарбай Сатанов; Абыралы болысынан — Мұса Құлбаев пен Сүлеймен Қойсоймасов. Бұлар қырық адам болды.

	Қарқаралы жәрмеңкесi кезiнде және күзде, қыста Ахмет Байтұрсынов, Көлбай Төлеңгiтов (Көлбай Тоғысов) белсендi қызмет еттi. Көлбай Тоғысов Зайсанда тұрды, бүкiл уезге белгiлi адам болды.

	Семей губернаторы А. Тройницкий былай деп жазды: “Жауап алынғандардың көрсетулерi бойынша мыналар анықталды:

	1) әлдебiр заң бар деген уәжбен тұрғындарды салық төлемеуге;

	2) жергiлiктi өкiмет орындарының заңды өкiмдерiн орындамауға шақырады (Базаров, Бәкенев, Исаханов және басқалардың көрсетулерi);

	3) тағы да әлдебiр заңдарды меңзей отырып, қоныс аударушылардың орналасуына қарсы әрекет етедi (Жамбалов, Бейсенов, Илеутов), Қытай қол астына өткенде, әлдебiр жеңiлдiк болады деп дәмелендiредi (Шанин, Лекеров, Куженин және басқалар) және т.б.

	1905 жылы аты шулы “бостандық” күндер Төлеңгiтов жергiлiктi баспасөз бетiнде, өзiнiң сөздерiнiң астарын солшылдардың “прогрессивтi” партиялар деп аталатын айғайшыл даңғазаларымен жаба тоқып, лауазымды адамдар туралы жалған мәлiметтерге толы әшкерелеушi мақалалардың тұтас бiр тобын жариялады; 1907 жылы “Семипалатинский листок” басылымында Төлеңгiтовтiң өлкеде қоныс аударушыларды орналастыруға қарсы және жергiлiктi өкiмет орындары мен үкiмет өкiмдерiне сенiмсiздiк бiлдiруге шақырған сол бұрынғы идеялары жазылған мақаласы жарық көрдi. Оның мұндай көзқарастағы ашық пiкiрлерi қырғыз тұрғындардың арасындағы оның астыртын насихатына негiз болды. Және осы уақытқа дейiн Төлеңгiтов солшыл бағыттағы журналдарымен байланысын жалғастырып келедi; “Сибирские вопросы” журналының 29-нөмiрiнде таяуда жұмыстан босатылған шаруа бастығы Черновин туралы тағы да сол Төлеңгiтов қаламының қолтаңбасына тиiстi, Көкпектiден жазылған хабарлама жарияланды.

	Төлеңгiтов қырғыз халқының арасында бола жүрiп, оларды үнемi азғырып, адастырады және әсiре солшыл партияның өкiлдерiмен ашық байланыс жасап, орыс iсiне, қырғыздардың қарулы көтерiлiсiне дейiн аса зор зиян келтiредi”.

	Осы оқиғалардың бәрi жас Мiржақып Дулатұлының да бойын баурап алды. Әйтсе де бүгiнгi таңға дейiн Мiржақып Дулатұлының бұл оқиғаларға қатыстылығы жөнiнде ешқандай да полиция құжаты әзiрге табылған жоқ. Оны iздеуге күш салынғанына қарамастан осылай болып отыр. Алайда мұны басқаша да түсiндiруге болады. Қарқаралы жәрмеңкесiнде де, Семейде де және Зайсанда да ол өкiмет үшiн патша саясатының қарсыласы ретiнде танылған жоқ. Бұған сылтау етерлiк ештеңе табылмады.





Есею кезеңi




	Маусымның соңында Жидебайда, Абайдың ауылында ұлы ақынның қайтыс болуының бiр жылдығына арнап ас берiлдi. Марқұмның көптеген туған-туыстары, көзi тiрiсiнде сыйласып, құрмет тұтқан адамдар келдi. Мұнда Абай шығармашылығын насихаттаушылар да болды, олардың iшiнде Жаяу Мұса Байжанұлы, Естай Беркiмбайұлы, Шәкәрiм Құдайбердiұлы, Махмұд молда Ғабитханұлы, Мұқа Әдiлханұлы, Шашубай Қошқарбайұлы, Қуандық Сарыбайқызы, туыстарынан Көкбай, Әрiп, Ақылбай, Бейсенбай, Әубәкiр және басқалар болды.

	Қонақтар iшiнде Семей мен Зайсаннан келген татар көпестерi Фатих Мұсаев, Исхақ Ғабдул-Жапаров, Махмұд Дәулеткелдиев болды. Соңғысы Зайсанда тұрып, май тауарларымен сауда жасайтындардың iшiнде көрнектi орын алды. Исхақ ҒабдулЖапаров пен Фатих Мұсаев мұсылман-эсерлермен байланыста болғаны белгiлi. Алайда жандармдар үшiн бұл соңғы кезектегi мәлiметтер болды. Исхақ Ғабдул-Жапаров татар көпесi едi. Ол Семейде туып-өскен. Оның жекеменшiгiнде бiр қабатты екi тас үй болды. Бағалау деректерi бойынша, олар 5530 сом тұрды. 1901 жылдан ол Семей қалалық Думасының мүшесi болды. 1909 жылы мұсылман-эсерлер съезiне шақырылды. Фатих Мұсаев та көпес, ол да 1909 жылы Нижний Новгородта мұсылманэсерлер съезiне шақырылды. Жәрмеңкедегi пiркәзшiктердiң iшiнде Семейден келген Фахретдинов те болды. Бұл орынборлық белгiлi баспагер және ағартушы Риза Фахретдиновтiң ұлы едi.

	Аста Мiржақып Ахмет Байтұрсыновпен бiрге болды. Ақындар айтысы өттi. Таңдаулы ақын-әншiлер мен домбырашылар Абайдың құрметiне өнерлерiн көрсеттi.

	Астан кейiн Дулатұлы Абай ауылынан Семейге жүрiп кеттi. Мұнда келген соң, асықпай, мейiрi қанғанша ұзағырақ жүрдi. Географиялық қоғамның кiтапханасында болды, жергiлiктi мұғалiмдермен танысты. Кiтапханада көптеген кiтаптар мен журналдарды қарап шықты. Мiржақып Косаревтiң үлкен кiтап дүкенiнде, Қадыр Сейфуллиннiң, Ысқақ Нығматуллиннiң, Федот Афониннiң, Алексей Падраменскийдiң, Иван Корякиннiң, Иван Крюковтiң, Ибатулла Муллашевтің кiтап ләпкелерiнде болды. Олардың iшiнде 4-Батыс Сiбiр атқыштар батальонының штабс-капитаны А. А. Шавровтың да кiтап ләпкесi болды. Оның ашылуы туралы құжат сақталған: “Өтiнiш. Сiздiң жоғары мәртебелi құзырыңыздан өтiнiп сұраймын, менiң Семей қаласында кiтаппен, оқу құралдарымен, кеңсе және жазу құралжабдықтарымен, ойыншықтармен, т.б. тауарлармен сауда жасауыма, сондай-ақ кiтапхана-оқу залын және кiтап түптеу шеберханасын менiң сенiмдi адамым — Елена Васильевна Калачеваның жауапкершiлiгiмен ашуыма рұқсат етсеңiз екен. Осы түрдегi мекемелерге қатысты қазiргi бар және алдағы уақытта болуы мүмкiн барлық өнiмдер мен ережелер оның жауапкершiлiгiмен дәлме-дәл орындалатынына сендiремiн. Сол үшiн екi 60 тиындық марка ұсынылды. 1901 жыл, 22 қазан”. А. А. Шавров кейiннен Верныйда қоғам қайраткерi болды.

	Семейде Мiржақып Дулатұлының ықыласын аударған бiрнеше қоғамдық ұйымдар болды. Кедей мұсылмандарға қамқорлық көрсету қоғамы. Мұнда болғандар: Ерзин Юсуф, Ғабдулжаппаров Ибрагим, Ғабдулжаппаров Якуб, Есергепов Бисеке, Ускенбаев Юсуф, Мұқасынов Фамзлы Акрам, Желдiбаев Жалқаубай, Ғабдулжаппаров Сафай, Иштереков, Ғабдулжаппаров Исхак. Эсер Ғабдулжаппаров Исмаил көпес Плещеевпен жұмыс iстедi.

	Басқа да қоғамдық ұйымдар болды: географиялық қоғамның қосымша бөлiмшесi және статистикалық комитет. Семей статистикалық комитетiнiң және орыс географиялық қоғамының Батыс Сiбiр бөлiмшесiнiң мүшесi А. С. Хохлов А. Құнанбаевты бiлдi. Андрей Степанович Хохлов Зайсан қаласының ақсақал тұрғындарының бiрi едi, ол, әдетте, жылына бiр рет Семейге, статистикалық комитеттiң есеп беру отырысына келетiн.

	Статистикалық комитеттiң құрамына Семей ерлер гимназиясының мұғалiмдерi: инспектор К. Н. Рябинин, мұғалiмдер М. Н. Березников, И. К. Окинчиц, А. М. Тимофеев, Н. Я. Дегтяров, Н. М. Давыдов; Семей қыздар прогимназиясынан — инспектор К. Н. Рябинин, мұғалiм А. М. Суворцева, В. А. Головко, А. М. Меркушева, А. М. Нечаева, Н. Н. Нарышкина, Л. М. Степанов, А. Н. Тимофеев және Семейдегi бес сыныптық қалалық училищенiң кейбiр мұғалiмдерi.

	Семейде Мiржақып Дулатұлы география қоғамының кiтапханасында да болды. Аудармашы Жембек Иманқұлов, Райымжан Марсеков, А. С. Хохлов және басқа зайсандықтар да бұл қоғамның мүшесi болатын. Мiржақып мұнда жаңа газет, кiтаптар оқып, адамдармен танысты, қала мешiттерiн, есте қаларлық құрылыстарды көрiп шықты.

	Өскемен арқылы Мiржақып оқушылармен жайлауда жазғы сабақтарды жүргiзу керек болған Алқабек өзенiне келiп жеттi. Революциялық және қоғамдық қозғалыстар Қазақстанның басқа да аймақтарында өрiс ала бастады. Жұртқа мәлiм, сол кезде М.Тынышбаев күзде Оралдағы бес облыстың Құрылтайында нық сенiммен былай деген болатын: “Семей облысындағы қозғалыс Жетiсу өлкесiне дейiн жеттi; мұнда Лепсi уезiнiң қырғыздары (қазақтары. — ауд.) үкiметтiң барлық пасық саясатына қарсы қатаң талаптарға толы 1000 адам қол қойған петиция жолдады және өз ұсыныстарын бiлдiрдi. Олардың iшiнде Орал және Торғай облыстарының қырғыздарын атап өтпеуге болмайды.

	6 тамыздағы заңмен қырғыз депутаттарының санын шектеу мақсатында, Дала өлкесi ерекше санатқа енгiзiлгенiн көрiп, қырғыздар өздерiнiң сайлау-сайлану құқықтарын жергiлiктi тұрғындармен (Ресейдің байырғы тұрғындарымен деген мағынада. — ауд.) теңестiрудi көздеген талаптар түрiнде қарсылық бiлдiрдi.

	Айтылғандардан түсiнiктi болғанындай, далада әзiрге ешқандай да саяси партия жоқ: қырғыздардың ортақ тiлегi мен ұмтылыстары, мен жоғарыда келтiрген талаптар түрiнде сипатталады. Мұнда халықтың көңiлiнен шығатын автономиялық құрылыстың түрi туралы айта алмаймын, өйткенi мен белгiлi бағдарламасы бар уәкiл емес, бар болғаны халықтың кездейсоқ өкiлiмiн”.

	1904—1905 жылдары зиялы қауым болыс басқарушыларды, ауыл билерiн жаңа мерзiмге сайлау барысында, алғашқы екi Мемлекеттiк Думаға сайлау кезiнде белсендiлiк танытты. Көршiлес татар, өзбек, башқұрт халықтарының белсендi қайраткерлерiнiң ұстанған бағыттары талқыланды. Оның үстiне, бұл халықтардың өкiлдерi Қазақстанның барлық қалаларында тұрып жатты.

	1905 жылы қазақ шаруаларының арасындағы толқулар дерлiктей барлық облыстарда болып өттi. Мәселен, Жетiсу облысындағы Ырғайты болысының шаруалары болыс басқарушыны өлтiрдi, онымен бiрге болған күзетшiлер мен билердi соққыға жықты. Семей облысы Павлодар уезiнiң шаруалары феодал Шормановтың ауылын шауып, оның үйiрлi жылқыларын айдап әкеттi. Қарсы бас көтерулер Сырдария облысының Шымкент, Әулиеата уездерiнде, Торғай облысының Ырғыз уезiнде, Ақмола уезiнде, т.б. жерлерде болды. Қазақ шаруалары қауымдық жердi иеленiп алған iрi жер иелерiне қарсы тұрды, Сiбiр казак әскерiнде, Алтай таулы округiнде, т.б. органдарда жердi жалға берудiң тиiмсiз шарттарын қайта қарауды талап еттi. Осы бас көтерулердiң толқынында “петициялық науқан” туды.

	1905 жылдың 11 қарашасындағы “Сын Отечества” газетiнде Семей және Павлодар уездерiндегi қазақ және татар уәкiлдерiнiң үкiметтiң уәделерiне сенiмсiздiк бiлдiруi мен зорлық-зомбылыққа қарсы ашық қарсылық (протест) түрiндегi телеграммасы (граф С.Ю.Виттенiң атына) жарияланды. Әртүрлi қоқанлоқыларға қарамастан, Ақмола облысының қазақтары да олардан кейiн қалған жоқ. Қазақтар арасындағы қоғамдық қозғалыстарда, төрешiлдiктiң дандайсуы бәрiнен де асып түскен жерлердегi, атап айтқанда, әртүрлi петицияларға 25 мыңнан кем емес қазақ тұрғыны қол қойған Дала өлкесiндегi қарсылықтың қарқыны ерекше болды.

	Сонымен бiр уақытта, Ресейде кадет партиясымен бiр қатарда “Иттифак эль Муслиман” (“Мұсылмандар одағы”) құрылды. Оның ұйымдастырушылары мен белсендi қайраткерлерiнiң арасында Петербург мешiтiнiң имамы Р. Ибрагимов, Қырым татарларының өкiлi А.М. Топшыбашев, Қазан татарларының белсендiлерi С. Мақсұдов, Ю. Акчурин, С. Алкин және басқалар болды. 1905 жылдың тамызында олар “Густав Струве” кемесiнде Құрылтай өткiздi. Құрылтайда 150-ге жуық делегат сөз сөйледi. Осыдан кейiн iле-шала 1905 жылы Оралда Ә. Бөкейханов, Б. Қаратаев, Ж. Сейдалин, Б. Сыртанов, М. Тынышбаевтардың ұсынысымен бес облыс өкiлдерiнiң Құрылтайы өттi. Құрылтайдың мақсаты Ресей конституциялық-демократиялық партиясының қазақ бөлiмшесiн құру болды. Оралда татар тiлiнде шығатын газетте қазақ ұйымы бөлiмшесiнiң бағдарламасы жарияланды. Алайда ол Оралда шығатын “Эл ғасыр-ул-жады” деген татар газетiнде басылды. Қазiргi кезде бұл бағдарлама бiрнеше рет қазақ тiлiнде де жарық көрдi.

	Бұл бағдарламаға Орынбор, Омбы, Семей, Астрахан газеттерiнде үн қосқан материалдар туралы дерек бүгiнгi күнге дейiн табылып отырған жоқ. Орал құрылтайы, оның құрамы мен жұмысы жөнiнде бұл мәселенi қозғаған авторлардың ешқайсысы мұрағаттық деректер келтiрмейдi. Мұндай Құрылтайға (Кеңес деуге де болады) Б. Қаратаевтың қатысуы әбден мүмкiн. Алайда көптеген авторлардың көрсетулерiне қарамастан, М. Дулатұлының оған бара қоюы күмәндi. Қатысушылардың тiзiмiнде А. Байтұрсыновтың аталмауы да қисынды. Оған мұндай ұзақ жолға шығуға педагогикалық жұмысы, оқу жылы, тiптi материалдық жағдайы да мүмкiндiк бермедi. М. Дулатұлына келер болсақ, оның да оқу жылы басталған және мұндай сапарға шығуға материалдық мүмкiндiгi де болмады.

	М. Тынышбаевтың 1905 жылдың 19 қарашасындағы автономияшылдардың Құрылтайында жасаған баяндамасында былай делiндi: “Қырғыз (қазақ. — ауд.) даласы мүлде ерекше мәдени, әлеуметтiк-саяси және қоғамдық-экономикалық жағдайда тұр және ерекше заңдық ережелердiң негiзiнде басқарылады. Сондықтан даладағы қазiргi қозғалыстың жалпы сипатын анықтау және одақ мүшелерiн, өздерiмен жұмыс жүргiзетiн өкiлдердi және Ресейде әлi толық танылып болмаған адамдарды халықпен таныстыру үшiн қырғыздар туралы, басқару жүйесi жайында, даладағы жағдайдың ең басты себебi болып отырған саяси, рухани, дiни және экономикалық езгi жөнiнде қысқаша мәлiмет беру керек деп есептеймiн.

	Орыс соты қырғыз өмiрiне бейiмделмеген және өзi әрекет ететiн ортаның тiлiмен, ол халықтың дәстүрлерiмен таныс емес. Ауызша ережелер мен дәстүрлерге ғана негiзделген және жазбаша заңдары жоқ халық соты тұтасымен әкiмшiлiкке бағынады, соның салдарынан Түркiстанда ол Әскери министрлiк ведомствосына, ал басқа жерлерде Iшкi iстер министрлiгiне қарайды. Неке мен отбасы iстерi кейбiр жерлерде халық сотына берiлген болса, ендi бiрiнде тiкелей әкiмшiлiкке, ал үшiншiлерiнде қырғыздың дiн басшыларына бағынышты.

	Үкiмет, бiрiншiден, жабайы және жыртқыштық қуғынсүргiндермен және тiлiн, дәстүрiн, дiнiн және бүкiл ұлттық болмысын тұтастай бақылауға алу арқылы қырғыздарды жеке ұлт ретiнде жоюға және бүкiл өлкенi орыстандыруға; екiншiден, әртүрлi әкiмшiлiк шаралар, өкiмдер және ережелер арқылы қырғыздарды құқықсыз, заңсыз тобырға айналдыруға; үшiншiден, оларды қандары төгiлiп, сүйектерi егiлген өз жерлерiнен айырып, тiршiлiк нышаны жоқ далаға айдап салу жолымен ажалынан бұрын өлiм құштыруға ұмтылып отырғаны айқын. Мiне, ендi қырғыздар бейбiт жолмен, қан төкпей, орыс бодандығын қабылдағаны үшiн өздерiнiң ежелгi тәуелсiздiгi мен бостандығының орнына не алғанын осыдан көруге болады!” Семейде Мiржақып Дулатұлы Семей облысы, Көкпектi уезi, Айыртау болысында туып-өскен Райымжан Мәрсековпен танысты. Ол Зайсандағы орыс-қазақ училищесiн, одан соң Омбы гимназиясын жақсы оқып бiтiрген. Омбыдан кейiн, 1896 жылы Петербургке келiп, университеттiң заң факультетiне қабылданды. Осында ол 1899 жылғы студенттердiң бас көтеруiнiң куәгерi болды. Қарсылық толқыны Ресейдiң барлық жоғары оқу орындарына таралды. Студенттер автономия талап еттi. Алайда өкiмет студенттердi жоғары оқу орындарынан жаппай шығару шарасын жүргiздi. Оқудан шығарылған Р. Марсеков туған жерiне, ата-анасының қолына келдi. Бiрақ бес айдан кейiн университеттегi оқуы қалпына келтiрiлдi де, оны 1902 жылы табыспен аяқтады. 1903 жылдың наурызынан Семей округтiк сотында көмекшi болып жұмыс iстедi. Бұл жерде ол 1907 жылға дейiн болып, одан соң Омбыға ауысты. Осы уақыттар iшiнде Р. Марсеков белсендi де жауапты қызметкер әрi саяси қайраткер ретiнде танылды.

	Қазақстанда революциялық қозғалыстардың өрлеу жағдайында өкiмет органдары кейбiр алдын ала сақтық шараларын қабылдады. Осы орайда Дала генерал-губернаторы 1905 жылдың 17 қыркүйегiнде Дала өлкесi тұрғындарына арнап орындалуы мiндеттi қаулы алды, онда мыналар талап етiлген:

	1) Кез келген басқосулар мен жиналыстарға тыйым салынады.

	2) Полицияның күшпен тарату талабы тоқтатылмайды, ал көше тәртiпсiздiгiн, бұзақылықтарды тоқтату жөнiндегi ескертулер бойынша әрбiр адам қоғамдағы орны мен жағдайына қарамастан, заң талабын сөзге келместен және дереу орындауға мiндеттi.

	3) Өзiнiң пәтерiнде қоғамдық тәртiп пен тыныштыққа қарсы бағытталған кеңестер мен әрекеттерге арналған жиналыстар өткiзуге жол бергенi үшiн осы тектес тiкелей жиналыстармен бiр қатарда жауапкершiлiкке пәтер қожайыны тартылады.

	Бұйрықта он төрт тармақ болды және солардың бәрiне де тыйым салды. Сөйтiп, Дала өлкесi iс жүзiнде әскери жағдайға көшiрiлдi.

	Революциялық қозғалысқа Семейде де, оның iшiнде жергiлiктi гимназия да үн қосты. Ата-аналар кеңесi гимназия оқушылары мен 2 оқытушының арасында болған алауыздықтың себебiн анықтау үшiн өкiлеттi топ құрды. Бұл топ оқушылардың таққан айыптарын негiздi деп санап, есептi округ қамқоршыларынан өздерiн масқаралаған мұғалiмдердi гимназиядан шығаруды өтiндi. Педагогикалық кеңесте қамқоршыға өтiнiш жасап, гимназияны 1903 жылдың 7 қаңтарына дейiн жабуды сұрады. Қамқоршы 1 желтоқсанда ата-аналарға: “Заң мiндеттi, бетiмен кетушiлiкке жол берiлмейдi және iстiң жағдайы қаралмай тұрып, мемлекеттiк қызмет есебiнде тұрған адамдар жұмыстан шығарылмайды”, — деп, өктем түрде үзiлдiкесiлдi жауап бердi. Ата-аналардың Халық ағарту министрiне түсiрген өтiнiштерi ешқандай iлгерiлеушiлiк әкелмедi.

	Жоғары сыныптардың 48 оқушысы гимназиядан шығарылды, олардың 30-ы кейiн қайтадан алынды, ал 18 адам жиренiштi қоғамдық құрылыспен күрестi жалғастырып, мектеп қабырғасынан сырт қалды. Семей қаласындағы Омбы жандарм басқармасы бастығының көмекшiсi ротмистр Леваневскийдiң 1907 жылғы 28 сәуiрде берген хабарламасынан көрiнiп тұрғанындай, гимназиядан шығарылғандар оқушылардың өздерiне iш тартуын пайдаланып митингiлер мен жиналыстарда жұртты дүрлiктiретiн сөздер сөйлеген. Оқушылар жиналысын суреттей келiп, Леваневский былай жазды: “Одан кейiн қуылған гимназист Белослюдов сөйледi, өте қатты сөйледi және оның әрбiр, әсiресе қатты айтқан сөздерiне, араларында оқу басшылары да болған, жиналған көпшiлiк және жиналыс залында толып отырған барлық оқу орындарының оқушылары дүрлiге қол шапалақтап отырды”. Бiр мұғалiмнiң сөзiнен кейiн: “Кет! Кет! Қара жүздiк!” деген ысқырық пен айғай аралас дауыстар естiлдi. Оқушылар қозғалысында семинаристер көрнекi рөл атқарды. Мысалы, Батыс Сiбiр оқу округi қамқоршысының бұйрығымен Семейдегi мұғалiмдер семинариясы таратылды, бұл туралы ол Дала генерал-губернаторының мiндетiн атқарушыға 1906 жылдың 21 қыркүйегiнде: “Сiздiң Жоғары мәртебелi құзырыңыздан өтiнiп сұраймын, семинарияның педагогикалық кеңесiне — барлық тәрбиеленушiлердi дереу оқудан шығарып, оқуын жалғастырғысы келетiндердi оқу орнының жарғысына толығымен бағынатыны жөнiнде берген анты негiзiнде, қайтадан қабылдау жүргiзудi ұсынуыңызды сұраймын. Бұған байланысты менiң тарапымнан кедергi келтiрiлмейдi”, — деп жазды.

	Революциялық толқулар Өскеменде де болды. 1905 жылдың 19 желтоқсанында Омбы жандарм басқармасының бастығы былай деп хабарлады: “Бұрынғы саяси жер аударылушы Орест Костюрин Өскемендегi Халық үйiнде бiрқатар дәрiстер оқыған, оның бiр бөлiгi 17 қазандағы жоғары дәрежелi манифесті түсiндiруге, ендi бiр бөлiгi тыңдаушыларды ағымдағы оқиғалармен таныстыруға және әртүрлi газеттiк деректердi хабарлауға арналған: мысалы, 13 қарашада Костюрин манифестi рұқсатсыз мейлiнше бiржақты бағытта талдайды, ол салық төлеу қажет емес, полицияның жиналғандарды қуып таратуға және тұтқындауға қақысы жоқ дегендi айтқан, одан соң Владивостоктағы тәртiпсiздiктерге қатысты, оның себептерiн, атап айтқанда, запастағыларды қызметтен босатпағандық туралы сөз қозғаған. О.Костюрин Халық үйiнде “Степной край” газетiнен “Саясаттан хабары жоқ адамдардың қаперiне” (“Вниманию темных людей”) деген мақаланы оқып берген.

	Тағы бiрде сол Халық үйiндегi сөйлеген сөздерiнiң бiрiнде О. Костюрин “социалистiк талаптар бағдарламасы, балаларды қазына есебiнен оқыту және жұмысшыларға олардың материалдық жағдайын жақсарту және жұмыс күнiн 8 сағатқа дейiн қысқартуға байланысты ереуiлдерге шығу құқығын беру, Ресейдi Жапониямен болған соғыс секiлдi лас соғыстарға итермелеп отырған жоғарғы және төменгi лауазымды қызметкерлердi және жалпы алғанда, басшылықты тарату” жөнiнде сөйлеген”.

	Осының бәрi қазақ мұғалiмдерiнiң көз алдында болды және оларды “мемлекеттiк қызметке құқықтылық” деген өз бетiнше ештеңенi бiлдiрмейдi екен деп түсiнуге итермеледi. Самодержавиялық құрылыс сақталып тұрған кезде, өзiнiң халқын қорғауға батылдық еткен кез келген мұғалiмдi немесе басқа бiр алдыңғы қатарлы адамды аңдығанын және таптапжаныштағанын қоймайды.

	Көптеген мұғалiмдер дәл осы бiрiншi орыс революциясы жылдары ... патша үкiметi үшiн “сенiмсiз” болып шықты деп түсiндiрдi.

	Патша үкiметiне қарсы белсендi үгiтшiлердiң қатарында мына мұғалiмдердi атауға болады: А.Климов — Новопокровский болысындағы Воскресенский селолық училищесiнiң мұғалiмi, Корсаков — Семей қаласындағы ауылшаруашылық мектебiнiң мұғалiмi, Аяғанов — Қарқаралы қаласындағы орыс-қазақ мектебiнiң мұғалiмi. Соңғысы туралы Iшкi iстер министрi Дурново Халық ағарту министрiне: “Менiң пiкiрiмше, Аяғановтың үкiметке қарсы ниеттегi әрекеттерiн ескерткенде, оны бұдан әрi қызметте қалдырудың қисыны өте аз”, — деп жазды.

	Дала генерал-губернаторы 1905 жылдың 16 желтоқсанында Полиция департаментiне былай деп хабарлады: “Әртүрлi қалалық, қоғамдық және земстволық мекемелердегi қызметтерде ерiктi жалданушылар саны айтарлықтай өстi. Олардың бiрсыпырасы саяси сенiмi жоғары емес немесе мемлекеттiк қылмыс жасағаны үшiн жазасын өтеген немесе саяси тұрғыдан мәмiлеге келген адамдар. Бұл адамдар революциялық ұйымдардың құрамына енген және қалалық, ал онда шаруа және фабрикалық тұрғындарға жақсы қарым-қатынасын пайдаланып, үкiметке қарсы күшейген үгiт-насихатпен шұғылданады... Мұндай әрекеттер империяның әртүрлi жергiлiктi аймақтарында баскөтерулер мен ереуiлдердiң, сондай-ақ жаппай шаруалардың бұзақылық әрекеттерi мен аграрлық тәртiпсiздiктердiң туындауына ерекше ықпал етпей тұра алмас едi”.

	Оралда шығып тұрған татар газетi “Фикирдің” 1905 жылғы 6 желтоқсандағы санында Б.Қаратаевтың мақаласы бар. Бұл туралы Сырдария губернаторы былай деп хабарлады: “Мақала қырғыздар мен татарларға үндеу түрiнде жазылған. Мақалада 17 қазандағы манифест туралы сөз болды, қазақтардың құқықсыздығы айтылып, татарларды үкiметтiң төмен орынға қойып отырғаны көрсетiледi. Орыс мектептерiнiң мәнi әкiмшiлiктiң оны орыстардың құралы еткiсi келетiнi түрiнде ашылады. Мақала соңғы кезге тән революциялық рухта жазылған. Газеттiң нөмiрi Қазалыда өте үлкен ықыласпен оқылып, айрықша әсер тудырды”. Сырдария губернаторы полковник Асфендияровтың немесе генерал-губернатор кеңсесiнiң аудармашы-тiлмашы Диваевтың бұған қарсы сауатты тойтарыс беруi қажеттігін ұсынды. Торғай, Орынбор және Ақмола облыстарындағы үгiтшiлердiң насихаты толқулар туғызады. Ендi революциялық үгiт парақшалары Сырдария облысының солтүстiк бөлiгiндегi татар тұрғындары арасында пайда болуда... “бұл парақшалардағы революциялық идеялар қырғыздарға да жетуi мүмкiн”.

	Газеттерде Дала генерал-губернаторлығында әскери жағдайдың жарияланғаны туралы бұйрық жарық көрдi. Онда былай делiнген:

	“Қоғамдық қауiпсiздiктi қамтамасыз ету үшiн және Дала генерал-губернаторлығы шегiнде тәртiпсiздiктердi тоқтату мақсатында Бiз мыналарды жүзеге асыру қажет деп таптық:

	1. Ақмола және Семей облыстарында әскери жағдай жарияланып, ол әскери жағдай жарияланған жерлерде қолданылатын ережелер күшiне енетiн болсын (23-бапқа қосымша. Заңдар жин. II т., Общ. Учр. Губ., изд. 1892 ж.).

	2. Генерал-губернаторлықтың жергiлiктi орындарына әскери жағдайда тұрған орындардағыдай әскери басшылық құқығы берiлсiн және азаматтық ведомстволардың әкiмшiлiк органдарына мемлекеттiк тәртiп пен қоғамдық тыныштықты сақтау үшiн белгiленген ерекше құқық пен мiндеттер жүктелсiн.

	3. Дала генерал-губернаторына жоғарыдағы ереженiң 19-бабында көрсетiлген өкiлеттiкті сол үшiн арнайы тағайындалған адамға жүктеуге және мемлекеттiк тәртiп пен қоғамдық тыныштықты қорғауға қатысты оның өкiмдерiн жоюға құқық берiлсiн”.

	Осымен халық сергектiгi жөнiндегi Өскемен уездiк қамқорлық комитетi 1906 жылдың қаңтарында жабылды. Оның дәрiстерi үкiметке қарсы насихат деп танылды, ал Костюрин ең қауiптi лектор санатына жатқызылды.

	Адамдардың көңiл күйлерi туралы Көкпектiден жазылған хабарда былай делiндi: “Әскери жағдайдың жариялануы облыста әр алуан пiкiрлер туғызуда. Көптеген адамдар мұны Қытайға соғыс жариялануы және жаңа мобилизация деген мағынада түсiнедi, ал шеттегi болыстардың бiрiнде (қырғыздың айтуы бойынша) болыс хатшысы әскери жағдай тұрғындарды болмашы нәрсеге бола өлiм жазасына тартуға құқық бередi және бұл жағдайды енгiзуге жоғары мәртебелi тақсырдың өткен соғыс кезеңiнде тұрғындардың жапондарға iш тартқанынан туған ыза-ашуы себеп болды деп жариялаған.

	Әскери жағдайдың жариялануына байланысты, Петербургке (кiмге екенiн қырғыздар бiлмейдi) телеграмма жолдау үшiн “Қара шығын” жинауға ұсыныс жасалды және “Қара шығын” белгiлi бiр мөлшерде жиналды да, бiрақ телеграмма жолданды ма, ол жағы белгiсiз. Әрине, қырғыздың айта салған сөзiне сақтықпен қарау қажет, бiрақ бұл жағдайда шындықтың түйiрi бар болатын болса, онда өте өкiнiштi және ерiктi-ерiксiз шаруа бастықтары мырзалардан қырғыздарға жақынырақ болуды, өз аумақтарының орталығында кеңсе ашып, мұндай лақап сөздер мен “қара шығынға” тыйым салуды талап ету керек болады.

	Зайсан уезiндегi күннен-күнге қазақ ауылдарының Қытай жағына өз бетiмен көшуi тоқталмай отыр. Бұл шенеунiктердi қатты алаңдатады. Үкiмет орындары барлық көшi-қонды бақылауда ұстауға тырысуда. Және тек үкiмет қызметiндегiлер ғана емес, дiн қызметшiлерi де. Мәселен, “Семипалатинские областные ведомости” хабарлағандай, Семей уезi, Аршалы болысының басқарушысы Смағұл Қойшыбаев екi айға Томскiге кеткен. Өскемен уезi, Қалба болысының биi Әубәкiр Бекенов Геджасқа қажылық сапарға аттану үшiн төрт айлық демалыс алды. Немесе сол газетте Зайсан уезi Хабар-Асу болысының екiншi ауылының судьясы бiр айға Шәуешекке барады деп те жазылған.

	Қазақтардың Қытайға өте алатын көптеген орындары бар. Қытай мен Ресейдегi шекаралық қарауылдар шекараның ұзына бойында әлсiз. Жазық далалы Май-Қапшағай немесе Бақты маңынан өтуге мүмкiндiк бар. Шiлiктi аңғары арқылы Тарбағатай жағалауына тiкелей өтуге болады. Мұнда Бонадасу, Құдайберген, Баймырза, Керегетас асулары бар”.

	Үкiметтiң қатал жазалау шараларына қарамастан, Қазақстан мұғалiмдерi Ресей халықтарының капиталистiк құлдықтан революциялық жолмен бостандық алуы жолындағы ортақ iске өз үлестерiн қосты.

	Өздерiн өзекке тепкен озбыр күштермен күреске мектеп жастары, әсiресе Семей қаласының оқушылары да араласты. Онда ерлер және әйелдер гимназиясының жоғары сынып оқушылары 1905 жылғы қазан айының соңында ереуiл жариялады.

	Зайсан кiтапханасында Мiржақып Дулатұлы Абай туралы жазылған мақаланы көрдi. Оның авторы Әлихан Бөкейханов екен. Бұл “Семипалатинский листок” газетiнiң екi үлкен бағанын тұтас алып жатқан көлемдi мақала едi. Жергiлiктi тұрғындардың әңгiмелерiнен және газетте жазылғанның сiлемi бойынша, М.Дулатұлы Қарқаралы демонстрациясы оқиғасы, Ж.Ақбаевтың тұтқындалуы және бұл iстiң себептерi туралы түсiнуге тырысты.

	Ал 1906 жылдың наурызында патша билiгiне қарсы оппозициялық көңiл күйдегi адамдар Семей газетi арқылы өз сөздерiн айтты: “Зайсан уезiнiң 16 болысы Зайсан қаласынан Министрлер Кеңесiнiң Төрағасына төмендегi мазмұнда телеграмма жiбердi: “Петербург. Министрлер Кеңесiнiң Төрағасы мырзаға. Бiз, Семей облысы, Зайсан уезiнiң 16 болысының өкiлдерi, 1906 жылы 16 ақпанда Зайсан қаласында жиналып және 17 қазандағы жоғары дәрежелi манифестi тыңдай келiп, өзiмiздiң мәртебелi тақсырымызға деген шексiз сүйiспеншiлiгiмiз бен берiлгендiгiмiздi бiлдiре отырып, Ұлы мәртебелi Император мен бүкiл Патшалық Үйiнiң амандығы мен саулығы үшiн дұға оқып, ұзақ ғұмыр тiлей келе, қаулы еттiк: Министрлер Кеңесiнiң Төрағасы мырзадан, бiздiң Ұлы мәртебелi Императорға шын берiлген шексiз сүйiспеншiлiгiмiздi, оның табанының астына басымызды қойып бiлдiрген және манифест арқылы сыйлаған ұлы мейiрiмi күштi шексiз алғысқа толы сезiмімiздi жеткiзудi сұраймыз. Одан соң халық сенiмiне лайық, Дала өлкесiнiң тұрғындарынан сайланған адамдар туралы заң жобасы тек үкiметте жасалатынын назарға ала отырып, Министрлер Кеңесiнiң Төрағасы мырзадан, Ресей империясы халықтарының мұқтажын қанағаттандыруы мүмкiн болатын Мемлекеттiк Думаны шақыру арқылы өзi сыйлаған мейiрiмiн iске асыруды Ұлы мәртебелi Императордан сұрауды өтiнемiз. Кез келген зорлық-зомбылық, жүгенсiздiк және бiздiң қымбатты отанымыз үшiн зиянды көрiнiстер бiздiң орыс патшамызға адал берiлген қырғыздар үшiн әрқашан да жат. Ұлы мәртебелi императорымыздың құзырына адал берiлген Семей облысы, Зайсан уезiнiң қырғыздары: болыс басқарушы — Нұреке Боғышев, Ә.Тоғысов, Е.Князев, Ю.Хабибуллин, М.Танашев, Д.Ибраев, М.Назаров, К.Қартбаев, С.Шекшеков, Ш.Тұрсынбаев, И.Қыстаубаев, К.Шұлғаубаев, Р.Қошқаров, С.Мусин, К.Итекин, Айтуғанов. Телеграмманы құрастыру үшiн уақытша сайланған хатшы Көлбай мырза Тоғысович Төлеңгiтов”. “Семипалатинские ведомости”, 1906 ж., 5 наурыз”. Бұл өтiнiш авторларының iшiнен Мiржақып Дулатұлы өзiнiң таныстары Көлбай Төлеңгiтовтi, оның бауыры Әдiлбек Тоғысовты, И.Қыстаубаевты және Зайсаннан тағы бiрнеше таныстарын көрдi.

	Мені мына төмендегi жағдай қызықтырды: мүмкiн, петицияға қатысушылардың iшiнде Қара Ертiс болысынан таныс адамдар бар шығар? Бiр жерден Қара Ертiс болысынан тағайындалған молдасын көрген сияқтымын. Бiрақ қайдан? Есiмде жоқ. Соңғы жетi-сегiз күннiң iшiнде көргенiмдi бiлемiн. Демек, сол мұрағат iстерiнiң iшiнде болды. Онда Мемлекеттiк Думаға сайлау бойынша iстер де болған. Ал оны мен басқа папкалармен бiрге таяу күндерi ғана өткiзгенмiн. Иә, ол iстi қайтадан алуға болмайды. Мұрағаттағы тәртiп сондай, iстi тек екi аптадан кейiн ғана қайтадан алуға болады. Ал мен күте алмайтын едiм. Ең бастысы — ауыл мектебiнде кiмнiң сабақ бергенi анықталған жоқ. Өйткенi онда, Жарлы мектебiнде, екi мектеп болды — мұсылман мектебi және ауыл мектебi. Олар қалай оқытты, мұсылман мектебiнде кiм сабақ бердi? Екi оқытушының қарым-қатынасы қалай болды? Бұл туралы бiлу өте қажет едi. Болыс басқарушының Мiржақыпқа қарым-қатынасын бiлу керек болды. Және тек осылар ғана емес, тағайындалған молданың мектептегi бiлiм беруге қалай қарағаны да маңызды. Мемлекеттiк Думаға депутат сайлау жөнiндегi iстi алу үшiн ережеге қарамай-ақ тапсырыс бердiм. Егер бермей жатса, оған да iштей келiскен едiм. Таңертең ертемен оқу залына кiрiп, амандық-саулық сұрасу үшiн меңгерушiге келдiм. Ал ол амандықтан кейiн, ештеңе болмағандай-ақ:

	— Мiне, сiздiң iсiңiз! — дедi.

	Үндемей iстi алып, жұмыс үстелiне отырдым да, iстегi қағаздарды парақтай бастадым. Он, жиырма парақты қарап шықтым, бiрақ iздегенiм әлi табылған жоқ. Жүзiншi парақты ашамын, — әлi жоқ. Барлық iстi жазып болдым, бәрi жүз тоқсан бет, бiрақ қажеттi дерек жоқ. Ендi бiр ғана жол қалды. Соңғы он күн iшiнде қаралған iстердiң бәрiн қайтадан алып, қарау қажет. Бұл жұмыс тiптi күн сайын мұрағатқа келiп отырғанның өзiнде, кемiнде он бес күнге созылмақ. Бұл адамды шаршататыны сөзсiз. Материал көп болса, жазу оңай. Кез келгенiн ала бер, тек аздап жүйеге түсiрсең болғаны. Ал мен мұнда ең басты мәселеге тiптен де жақындай алмай отырмын. Мiржақыптың өз басы туралы материал Зайсанда дерлiктей жоқ, егер кiтаптар мен мұрағаттардан табылған бiрнеше жол сөздi есепке алмайтын болсақ. Тiптi онымен бiрге тұрып, жұмыс iстеген адамдар туралы да еш нәрсе табылар емес. Сөйтiп, мен бұл молданы жоғалтып алдым.

	Ал қолжазбаны теруге беру керек. Жарайды, әзiрге молданың есiмiн жазбай-ақ тұра тұрайын. Әрi қарай белгiлi болады. Сенбi күнi таңертеңгi сағат алтыда тұрып, Зайсан кезеңi туралы қолжазбаның бөлiгiн қарай бастадым. Парақтарды аударыстырып отырмын: бiр нәрселер қолмен жазылған, ендi бiреулерi машинкамен басылып шыққан.

	Мiне, Көкпектiден жазылған газет хабары: “Көкпектi қаласы. Осы жылдың 23 сәуiрiнде Зайсан уезi I телiмiнiң, 8-болысында, Сарыбұлақ пикетiнде Мемлекеттiк Дума мүшелiгiне сайлау үшiн сайлаушылар таңдалды, нәтижесiнде төмендегiлерi сайланды:

	Шорға болысынан; Көлбай мырза Тоғысович Төлеңгiтов және бұрынғы халық судьясы Ыдырыс Қыстаубаев; Терiсайрық болысынан — болыс басқарушы Қыдырмолла Конузов және Тақат қажы Кейқарин; Маңырақ болысынан; басқарушы Ахмеджан Шiдерин және Уанбекқожа Шойтабанов; Шiлiктi болысынан — басқарушы Зайнулла Бұтабаев және басқарушылыққа кандидат Қоңырмәжитов; Қара Ертiс болысынан — басқарушы Жаңабай Ботыбаев және сайланған молла Бекмұхамед Сатыбалдин, Кендерлiк болысынан — басқарушы Ақпай Аманшин және Қазақбай қажы Шұлғаубаев; Қалжыр болысынан — басқарушы Бұхат Сұлтан-Әбiлфеизов, Қисмет Қондыбаев және Майтерек болысынан халық соты Кенжалы Ашуов және молда Тоқабай Буратаев. Сайлау тыныш өттi және ешкiм де ренiш бiлдiрген жоқ”.

	Ендi Бекмұхамед Сатыбалдин Жарлы ауылында сайланған молда болғаны және жергiлiктi мектепте дәл соның өзi сабақ бергенi айқын болды. Және ол мұнда Мiржақып Дулатұлымен қатар жұмыс iстедi. Басқа жағдай да түсiнiктi — Зайсан уезiнiң болыстарынан сайлаушылардың сайлануы үкiмет орындарының қырағылығын арттыра түстi. Олар қоғамдық қозғалыстарды басып-жаншуға дайындалды.

	Өлкедегi жағдайды Мiржақып Артемий Шевелевтiң Зайсан кiтапханасындағы семейлiк газеттер арқылы қадағалады. “Семипалатинская жизнь” газетiнде А. Самойловтың қызықты мақаласы болды. Ол туралы жандарм басқармасында мынадай мәлiмет болды: “Ант берген адвокат Николай Андреевич Самойловтың үстiнен 1905 жылы қылмыстық мазмұны бар сөздер айтқаны үшiн тергеу жүргiзiлiп, бiрақ жиналған дәлелдердiң жеткiлiксiз болуы себептi тергеу тоқтатылған едi. Азаттық қозғалысы кезеңiнде, Семейде шығатын “Семипалатинская жизнь” газетiнiң бас мақалаларын жазған Самойловтың үкiметке жеккөрушiлiкпен қарағаны сонша, мақалалар өзiнiң баяндалу тәсiлi бойынша және онда айтылған ойларға қатысты алғанда да, үкiметтi сынайтын әдеттегi газет мақалаларынан гөрi үгiт-насихат парақшаларына көбiрек ұқсайды”.

	Н.Я.Коншин редакторлық еткен “Семипалатинский листок” газетi де қаражүздiктер мен өкiметке қарсы зiл тастайды. Ал мұнда, 1905 жылғы желтоқсанның соңында “Осы өлкедегi жалғыз газет “Семипалатинский листокты” әлдебiр саяси қылмыскер Коншин мырза редакциялайды, бұл газеттiң алған бағыты патша мен өкiметтiң беделiн түсiредi” деген хабар түскен болатын.

	Келесi 1906 жылдың 7 қаңтарында газеттiң шығуына тыйым салынды. Алайда мамыр айында Н.Я.Коншин газеттi қайтадан ашуға қол жеткiздi. 17-сiнен бастап басылым жаңарды. Газетке екi адам — ант берген жекеменшiк иесi Н.Я.Коншин мен В.Д.Соколов редакторлық еттi, оның жер аударылу мерзiмi Қарқаралыда аяқталған. В.Д.Соколовтың Омбылық “Степной край” газетiнде iстеген кезiнен бұрынғы журналистiк тәжiрибесi бар болатын. Ол Қарқаралыда Ахмет Байтұрсыновпен жақсы таныс болды.

	Омбылық газеттердiң бiр бөлiгi өкiметке адалдығы жағынан бiр-бiрiнен айырғысыз едi. 1906 жылдың 18 қазанында Омбы жандарм басқармасының бастығы омбылық “Степной пионер” және “Иртыш” газеттерi социал-демократиялық бағытты көздейтiнiн былайша атап өттi: “Степной пионер” газетiнiң iс жүзiндегi редакторы, баспагер Корнееваның және оның серiктерiнiңмақсаты көзге ұрып тұр: атап айтқанда, олар қарулы көтерiлiс тудыруды, бүкiлхалықтық құрылтай шақыруды және демократиялық республика жариялауды көздейдi... “Степной пионер” газетiнiң баспаханасы революциялық көңiл күйдегi қызметкерлердiң оның редакциясында қылмысты үндеулердi басып шығаруы үшiн пайдаланылады, олар мұндай үндеулердi өз қалауынша түнгi мезгiлде, газетпен бiрге оның баспаханасында басып шығаруы да әбден мүмкiн, оның үстiне, “Степной пионерде” басылған үндеулердiң қарпі социалдемократиялық жұмысшы партиясының омбылық комитетi шығаратын үндеулердегiмен бiрдей екенi белгiлi болып отыр”. Бұл газеттердiң бiр бөлiгi Зайсанға да жетiп, оның кейбiр материалдары Мiржақып Дулатұлына да белгiлi болатын.

	Жаңа 1907 жылға Мiржақып Дулатұлы екiұшты көңiл күймен қадам басты. Ауылшаруашылық мектебiнде жаңа жылдық шырша болады: ол жерге көптеген ересек адамдар да келедi. Қалалық үш сыныпты училищеде де шырша өтедi. Бiрақ бұл жолы онда үш сыныпты училищенiң мұғалiм-инспекторы болып жаңа адам Псарев жұмыс iстедi. Оған есеп беру жұмысын өткiзу керек едi. Қалаға келiсiмен, көлiк аялдамасынан Мiржақып бiрден училищеге тартты. Қалалық бақтың жанынан өтiп, училищенiң салынып жатқан жаңа ғимаратының құрылысын көрдi. Шатырын күзде-ақ жауып тастаған болатын. Алайда есiгi де, терезесi де жоқ едi. Айналасындағы ағаштар жапырақсыз сорайып тұр. Училищенiң қақпасы алдында толып аққан арық суы сылдырайды.

	Училищенiң жаңа ғимаратынан жоғарыда мектептiң кең ауласы бар едi, онда балалар жүгiрiп ойнап жүр. Ал Садовой көшесiмен қиылыста училищенiң өзi орналасқан. Бұл — көпес Собачкин үйiнiң қарсы бетi. Псарев қаладағы жаңа адам едi, Мiржақыпты салмақты түрмен қарсы алды. Жұмыс туралы, әртүрлi жағдайлар жөнiнде әңгiмелестi. Түстен кейiн Мiржақып кiтаптарды кiтапханаға, Шевелевке апарып өткiздi.

	Зайсанға талай рет барып, онда үш-төрт күндеп жатып, Мiржақыптың тұрмыс жағдайы туралы деректер iздеген кезде, оның өмiрiнiң материалдық жағдайы нақтылап анықтай түсудi қажет етедi. Оқу-ағарту министрлiгi тарапындағы деректерде көрсетiлгендей, Жарлы мектебiне жылына 518 сом 40 тиын жұмсалған. Бұған ғимаратты жылыту, күзет және техникалық қызмет енедi. Осы соманың iшiнде мұғалiмнiң жалақысы жылына 360 сомды құрайды. Ауыл мектептерi туралы ережеде осылай айтылған. Семей облысы оқу орындарының 1905 жылдың 1 қаңтарындағы ведомостарында да осылай көрсетiлген. Айта кету керек, 1897 жылғы ақша реформасынан кейiн Ресей рублiнiң бағамы берiк орнықты қалыпта тұрды. Оның кейбiр ауытқулары Ресейдiң бiрiншi революциядан кейiнгi бес миллиондық сыртқы қарызы әсерiнен ғана туды.

	Дала ережесi бойынша уезд басқармасындағы жазбаша аудармашының кесiмдi жалақысы 800 сом, ал ауызша тiлмаштiкi 400 сом болғаны белгiлi.

	Мiржақыптың айлық жалақысы 30 сом болғанын анықтау қиын емес. Бұл көп пе, аз ба деген сұрақ бiрден туады. Жоғарыда Мiржақыптың Зайсанға келген жағдайындағы мәлiметтер келтiрiлген едi, олар — жатын орын, атты ұстау мен тамаққа жұмсалатын шығындар. Мiне, тұрмыс жағдайы туралы тағы бiр маңызды мәлiмет назар аудартады. Зайсан қаласында үшсыныпты қалалық училищенiң екi айға пәтерақы төлеуі үшiн 17 сом бөлiнетiн болған, демек, отбасылы адам үшiн пәтер жалдау сегiз сом мөлшерiнде болған. Егер Жарлы ауылы турасында айтар болсақ, онда балшықтан соғылған жартылай жер үйден жалданған пәтердiң айлық ақысы 4-5 сом ғана тұрады. Оның үстiне ауыл мектептерiнiң мұғалiмдерiне пәтер тегiн берiлдi деп ойлаймыз.

	Бұған Мiржақып Дулатұлының материалдық жағдайында өте маңызды орын алған тағы бiр жағдайды қосу керек. Жарлы ауылдық мектебiнде 1905 жылдың 1 қаңтарында 30 оқушы оқыды. Оқушылардың құрамын анықтауға мүмкiндiк жоқ. Әрине, көпшiлiгi ұлдар болды. Бiрақ оқушылар iшiнде қыздар да бар, тек олардың бәрi де Жарлыдан едi. Ал ұлдар арасында Сарыжар, Қоғадай, Қаратал, Боқансу, Жарсу, Ақаралдан, Кендерлiктегi қыстаулардан келгендерi де болды. Және бұлар — бәрi емес, өйткенi Ақсуат болысы, ал бұл Үлкен Ертiстiң түу басына дейiнгi Қара Ертiстiң төменгi саласының оң жағалауы, Қара Ертiс болысы секiлдi, негiзiнен, төртуылдардың мекендеген жерi. Демек, әкiмшiлiк ауылдардың ақсақалдары, билерi мен болыс басқарушылар және олардың орынбасарлары да өз балаларын Жарма мектебiне беруге тырысты.

	Жарма мектебiнде интернаттың болуы да мүмкiн, бiрақ оқу-ағарту министрлiгi тарапынан емес, болыс әкiмшiлiгiнiң есебiнен немесе ата-аналардың келiсiмi бойынша. Оқу-ағарту министрлiгiнiң iсқағаздарында мұндай интернат туралы мәлiметтердiң болмау себебiн де осы жағдаймен түсiндiруге болады. Ресей өкiмет орындары көп күш шығарғанына қарамастан, мектептер туралы азды-көптi статистикалық мәлiметтер жинай алмағаны белгiлi. Ал мұндай интернаттар туралы сөз де жоқ, өйткенi үлкен ауыл — Жарлы қыстауындағы тұрғындардың туған-туысқандары Қара Ертiс және Ақсуат болыстарының барлық ауылдарына шашырай орналасқан.

	Жарлы ауылдық мектебiндегi материалдық жағдайдың жайкүйiн анықтап түсiну үшiн Ақмола және Семей облыстарындағы ауыл мектептерiнiң ашылуы жөнiндегi материалдарға назар аудару керек. Бұл училищелер инспекторларының хабарламаларында былай делiнген: “1902 жылы тағы да мынадай ауыл мектептерi ашылды: 20 тамызда Павлодар уезi, Маралды болысында 20 оқушысы бар Маралды мектебi, 15 қыркүйекте Зайсан уезi, Нарын болысындағы Ақсуат қонысында 15 оқушылық Нарын, 1 қазанда Зайсан уезiнде 11 оқушылық Жарлы, 2 қазанда Өскемен уезiнде 14 оқушылық Нарын, 4 қазанда Өскемен уезiнде 19 оқушылық Себинская, 5 қазанда Семей уезiнде 17 оқушылық Бегеневская, 1 қарашада Павлодар уезiнде 8 оқушы-қырғыз, одан соң тағы да 12 оқушы қосылған Қараоба, 8 қарашада Қарқаралы уезiнде 9 оқушылық және тағы да 6 оқушы-қырғыз қосылған Қаракемер, 18 қарашада 13 оқушылық Қалба, 1 желтоқсанда 9 оқушылық, одан соң тағы 24 оқушы-қырғыз түскен Қандығатай мектебi”.

	Осы деректердiң негiзiнде Жарлы ауылдық мектебiнiң ашылған күнi мен ондағы бiрiншi оқу жылында болған оқушылардың дәл саны белгiлi болады. Оқу жылы 1 қазанда басталған.

	Келесi 1903 жылы ауыл мектептерiн ашу iсi одан әрi жалғасты: 1903 жылдың 13 сәуiрiнде Көкшетау уезi, Жыланды болысында 11 оқушылық Тасөткел, 2 маусымда Қарқаралы уезiнде 24 оқушылық Шұбартау, 18 маусымда сол Қарқаралы уезiнiң Кувск болысында 10 оқушылық Егiндiбұлақ, 23 тамызда 10 оқушылық Шанқан, 5 қазанда Ақмола облысы, Петропавл уезiнде 11 оқушылық Нiлдi, 11 қазанда Ақмола уезiнде 11 оқушылық Қыналы, 3 қазанда Зайсан уезiнде 14 оқушылық Ертiс-Қалжыр, 28 қазанда Өскемен уезi, Шыңғыстау болысында 24 оқушылық Бекбайлы, 1904 жылғы 28 қарашада Павлодар уезiнде 22 оқушымен Ақкелiн, 29 қарашада 32 оқушылық Баянауыл және 13 желтоқсанда Павлодар уезiнде 11 оқушымен Тереңкөл мектебi.

	А. Алекторов ауыл мектептерi қызметiнiң басталуына былайша баға бередi: “Бұл үлкен жетiстiк болды. Қырғыздардың тұрмысымен таныс емес адамдарға ауыл мектептерi тым шағын көлемдi болып көрiнуi мүмкiн. Алайда ауыл мектептерiнде ешқашан да көпсанды оқушылар оқи алмайды. Қырғыздар өте шашыраңқы тұрады. Ауыл мектебiн орталық деп көзге елестетер болсақ, оның айналасында екi-үштен бастап он верстке дейiн бiрнеше жалғыз-жалғыз орналасқан қыстаулар болады; кейде олар екiден, үштен топталып, сирек жағдайда бес-алтыға дейiн жетедi, не одан көбiрек болады, ал одан әрi кең дала төсiнде бiрде-бiр адам тұратын үй жоқ. Мектепке тартылған қырғыз отбасыларының тобынан оқушылардың белгiлi бiр контингентi құралады. Қырғыз-оқушылардың мектепке жақын тұратындарынан басқалары екi-үш, төрт верст қашықтықтан күн сайын аттылы-жаяулы қатынап оқиды, ал он-он бес верст қашықта тұратындары мектепке жақын қырғыздардың үйлерiнде тұрып оқып, жатын орын үшiн айына бiр рубль, екi, тiптi үш рубль төлейдi, ал азық-түлiктi оларға ауылдағы ата-аналары мезгiл-мезгiл жеткiзiп берiп тұрады. Мұндай жағдайда, әрине, ауыл мектептерiнiң оқушылар саны көп болуы мүмкiн емес. Сондықтан 15 оқушысы бар мектептi үлкен мектеп деп санауға әбден болады”.

	А.Е.Алекторовтың бұл хабарламасына сүйенiп, Жарлы мектебiндегi жағдайды бiрнеше маңызды детальдары бойынша көз алдыға елестетуге болады: “Өскемен уезi, Қалба болысындағы қырғыз қоғамы, өздерiнiң сайланған өкiлдерiнiң өкiмiмен, 1903 жылдың 30 маусымында арнайы жаңа мектеп ғимараты салынғанға дейiн, жалға алынған Қалба мектебiн жөндеуге және оны кеңейтуге 300 рубль бөлуге қаулы еттi. Осы уездiң Күршiм болысының қырғыздары 1903 жылдың 6 шiлдесiндегi өкiммен олардың болысында мектеп ашуға және ғимарат құрылысына 500 рубль бөлуге шешiм қабылдады. Нарын болысынан сайланған өкiлдер 1903 жылдың 30 маусымындағы өкiмiмен Нарын ауылдық мектебiнiң ғимаратын салуға 500 рубль бөлдi. Зайсан уезi Қара Ертiс болысының сайланған өкiлдерi Жарлы ауылдық мектебi орналасқан қырғыз Сатыбалдиннiң қыстауын оның өз есебiнен жөндеуiне, сондай-ақ мектептiң жылуы мен жарығын 1903 жылдың 1 мамырына дейiн қамтамасыз етуiне қаулы алды, оның үстiне 8 старшиналықтың әрқайсысы оқу кезiнде кедей отбасынан шыққан 2 оқушыны азық-түлiкпен қамтамасыз етуге мiндеттендi. Ертiс-Қалжыр ауыл мектебiн ашу барысында, жергiлiктi жұртшылық, мектептiң кейбiр оқушылары үйлерi көшкен кезде одан алыс жерде болатындықтан, мектепке 8 сиыр берiп, оның сүтiн оқушылардың тамағына пайдалануға келiстi. 1903 жылы Бегеневский болысының басқарушысы Өзеханов пен қырғыз Норокопев ауыл мектебiне құны 800 және 300 рубль тұратын өз үйлерiн тегiн бердi”.

	Мектеп ашу iсiне молда Бекмұхамед Сатыбалдин белсене атсалысқаны, өзiнiң үй-жайын берiп, жөндеу жүргiзгенi ендi түсiнiктi. Сөйтiп, мектеп ендi школа болып құрылды. Бұл мектеп мешiтке жақын орналасты.

	Кейбiр тағам түрлерiнiң бағасын анықтауға болады. Сол жылдар оқиғаларының куәгерлерiн тыңдап көрейiк. Зайсан уезiнiң Тарбағатай және Қалба тауларының өңірінде, белгiлi тiлшi Отыншы Әлжановтың жазуы бойынша, қой 1 сомнан төрт сомға дейiн, бордақыланған сиыр он үш сом, өгiз 14-тен 16 сомға дейiн, жылқы 13—17 сом тұрған. Зайсан және Өскемен уездерi билер жиналысының сол 1899 жылғы ережесiнде айтылғанына қарағанда, түйе 30 сом, сиыр 12 сом, қой 2 сом, құнан жылқы 2 сом, құнажын сиыр 4 сом, желiстi және жорға ат 70-тен 100 сомға дейiн болған. Бұған Қоянды жәрмеңкесiнде 1905 жылы әдеттегi қазақы жылқының орташа бағасы 15 сом болғанын қосуға болады.

	Тағы бiр қызықты мәлiмет: уезд басқармасының ресми аудармашысының жылдық жалақысы төрт жүз сом болды, ал Мiржақыптiкi 300 сом. Ауыл мектептерi мұғалiмдерiнiң жалақысына қатысты Мiржақып Дулатұлының өзiнiң де қызықты пiкiрi бар. Егер мектепте 20 оқушы оқитын болса, бұл — айына бiр жарым сом, ал егер 15 оқушы болса — екi сомнан. Мұғалiмдердiң жалақысы айына 30 сом құрады.

	Алайда оқушы саны әртүрлi болғанда, мұғалiмдерге теңгермелi жалақы төлеу әдiлетсiздiк болар едi және бұл, әрине, Мiржақып Дулатұлының қарсылығын тудырады. Мұндай жағдай келiспеушiлiкке себеп болады.

	Мұндай дау-таластар болыс басқарушылар мен Зайсан мектептерiндегi мұғалiм-инспекторлар арасында туындауы мүмкiн.

	Алайда Мiржақып Дулатұлы мұнда өзiнiң туған жерiнен, туысқандарынан алыстағы ауылда үш жыл жұмыс iстедi. Он тоғыздан жиырмаға дейiнгi балаң жастық шағы Жарлы мен Зайсанда өттi. Осы жерде оның өмiрге көзқарасы, халық туралы ой-пiкiрлерi қалыптасты. Демек, өмiрдi тануға деген талпынысы мен құштарлығы зор болды. Демек, ауыл мектебi мұғалімі Дулатұлының әлеуметтiк орны бiр қарағандағыдан әлдеқайда жоғары болды.

	Тағдыр да оған оң қабақпен қарады. Оның қорғаушысы, сүйенері төртуыл руындағы қызметтiк мiндеттерiне үлкен жауапкершiлiкпен қараған Жаңабай Ботыбаев едi. Тұтас бiр үлкен рудың қауымы түгелдей оны өздерiнiң басшысы санап, құрмет тұтты. Жаңабай Ботыбаев болыс басқарушысы қызметiн бiрнеше сайлау мерзiмi бойы атқарды деп топшылауға болады. Ал ХIХ ғасырдың орта тұсында оның аталары төртуыл ауылдарындағы сыйлы орынды иелендi.

	1906 жылдың көктемiнде және жазында Мемлекеттiк Думаға сайлау өттi. Социалистер өз таңдауларын ұсынды. “Семипалатинские ведомости” газетi Өскеменнен былай деп хабарлады: “Бiздер, аңғал-аңқау өскемендiктер, “Свободаның” түкке алғысыз болса да, ескi достары екенiмiздi мойындай отырып, партияның қолбасшысы ретiндегi болашағына қатты алаңдаймыз. Семейлiк демократтар өздерiнiң семейлiк “органы” беттерiнде жауыздықпен жасаған шабуылдарымен анық көрсеткенiндей, “Думаға” сайлана отырып, онда “Халық бостандығының” тактикалары мен негiздерiн, сондай-ақ оның қайғы-мұңын түсiнбеген болар едi. Ендi, Құдайға шүкiр, қауiп-қатер өттi, түптiң түбiнде парасаттың мерейi үстем болатыны күмәнсiз. Сiздер сайлауалды жиналыстарыңызда жеңiске жеткендерiңiзбен, сiздердiң кандидаттарыңызды бiздiң сайлаушылардың бағалап, түсiне қоюы неғайбіл. Олар қай жағынан да басқа тұрғыдағы адамдар. Олар бағдарламасында немесе тактикасында өте ауыр сындар айтпағанымен, көбiнше жергiлiктi өмiрдiң деңгейiн көтерiп, жетiлдiрудi ойлайды. Олар балға, қайла, соқа, ұсақ сауданың адамдары, өнеркәсiпшiнiң, саудагердiң, жұмысшының, шаруаның жан күйзелiсi мен ой-ниетiн жақсы бiледi, сондықтан сайлауда бiздiң өмiрлiк саясатымыздың кандидатына дауыс бере ме, әлде сiздердiң “үлкен” адамдарыңыздың депутат болуын қалай ма, мiне, мәселе осында болса керек”.

	Көп ұзамай Зайсан қаласы бойынша сайлануға қатысу құқына ие болғандардың тiзiмi, Мемлекеттiк Думаны сайлау туралы және оған қосымшалар жөнiнде 1906 жылдың ақпанында бекiтiлген заң мен ережелер жария етiлдi. Тiзiмде болғандар: Абылханов Абдрасул, Абдул Жапаров ташкенттiк сарт, саудагер; Абылханов Сағидулла, бұл да көпес; Абылханов Юсуп, бұл да көпес; Ахтанов Сафа Латифов, мещан бұл да; Ахтямов Ахмет-Заки, мещан, үй қожайыны; Ахтанов Абдулла Латифов, мещан; Әубәкiров Ғалымжан, мещан бұл да; Ахтямов Ғұмар мещан, саудагер; Әбдiрашитов Сетык Әбдiрахманов, мещан; Бикчентаев Токфатулла, көпес; Бобкин Фидо-Ахмет, мещан; Бекметов Мұхаммед Рахым Ғалиев; Волков Василий Владимирович, дәрiгер, қызметi үшiн мемлекеттен жалақы алады; Вахрушев Степан Матвеевич, кеңсе қызметшiсi; Ғайфутдинов Хайбулла (Шамсутдинов); Ғазатуллин Ғазиев, шаруа; Голевецкий Владимир Николаевич, кеден телiмiн басқарушы, қызметi үшiн мемлекеттен жалақы алады; Григорьев Иван Павлович, капельмейстер, жалақы алады; Долонков Алексей Сидорович, мещан; Жанболатов Хабибулла Хусамнев, мещан; Заяц Иван Игнатьевич, үй қожасы; Зайнуллин Сейфулла Мұхаметов, мещан бұл да; Латифов Абдулла Хусаинов, мещан бұл да; Левицкий Иван Семенович, кеден телiмiнiң инспекторы, қызметi бойынша мемлекеттен жалақы алады; Мичулин Василий Михайлович, мещан; Мусин Газитулла, мещан, үй қожасы; Мемлеев Камалатдин, шаруа, сауда мемлекет пiркәзшiгi; Мухаметшин Қанафим Мухаметжанов, мещан, үй қожасы; Осипов Николай Николаевич, Ресей қазыналығының қазынашысы, қызметi бойынша мемлекеттен жалақы алады; Пальшин Дмитрий Петрович, шаруа бастықтары съезiнiң хатшысы, қызметi бойынша мемлекеттен жалақы алады; Петркевич Иосиф Маврикеевич, шаруа бастығы; Плотников Михаил Павлович, азық-түлiк дүкенiнiң қараушысы; Пономарев Николай Михайлович, судья, қызметi бойынша мемлекеттен жалақы алады; Рожков Фадий Иванович, мещан, үй қожасы; Рожков Михаил Иванович, мещан; Собачкин Константин Никитич, мещан; Салтыков Сетдық, мещан; Сейфуллин Юсуп Калиевич, көпес; Сейфуллин Якуп Юсупович, мещан, сауда мекемесiнiң пiркәзшiгi; Сидоров Павел Алексеевич, пошта-телеграф шенеунiгi, қызметi бойынша мемлекеттен жалақы алады; Соколов Андрей Александрович, қазыналықтың ант берген есептеушiсi; Сәбитов Аюб Искиков, шаруа, сауда мекемесiнiң пiрказшiгi; Тоғысбаев Шәкiр, мещан, үй қожасы; Тычинский Михаил Александрович, пошта-телеграф кеңсесiнiң бастығы, қызметi бойынша мемлекеттен жалақы алады; Теплов Виктор Николаевич, қазыналықтың есепшiсi; Урманов Исматулла Халитович, мещан, үй қожасы; Устюжанин Вячеслав Алексеевич, кеден шенеунiгi, қызметi бойынша мемлекеттен жалақы алады; Хохлов Андрей Степанович, отставкадағы шенеунiк, үй қожасы; Хайбуллин Зейнулла, мещан; Хуснутдинов Әбдiрахман Бариев, шаруа, сауда мекемесiнiң пiрказшiгi; Хуснутдинов Салих; Чичкин Михаил Аранов, үшiншi таңдаулы қазақ полкiнiң ветеринар-дәрiгерi, қызметi бойынша мемлекеттен жалақы алады; Шәрiпов Мұса, мещан, үй қожасы; Шәрiпов Мұхаммед Мұхамедович; Шарифутдинов Абдулгений, мещан, үй қожасы; Ягуфаров Сүлеймен Якупов, мещан.

	1907 жылы қаңтарда Зайсанға кезектi бiр сапарында Дулатұлы кiтапханада Зайсан қалалық приход училищесiнiң (мұны үш сыныпты қалалық училищемен шатастырмау қажет) жаңа меңгерушiсiн кездестiрдi. Приход училищесiнiң өз ғимараты жоқ болғандықтан, үш үйдi жалға алып жұмыс iстедi. Онда 130-ға тарта бала оқыды. Жаңа меңгерушi Николай Корнилович Васильев Мiржақыпқа ұнады. Оның сырт пiшiнi тартымды, мұғалiмдiк формамен киiнген екен.

	Н.К.Васильев 1889 жылы туған, семейлiк. 1906 жылы Семейдегi мұғалiмдер семинариясын бiтiрген. Бiрнеше ай Семейдiң үш сыныпты училищесiнде мұғалiм болып iстейдi. 1906 жылдың 12 желтоқсанында Зайсан қалалық приход училищесiнiң меңгерушiсi болып бекiтiлдi. Мұнда үлкен ықыласпен келдi — жалақысы жоғары және материалдық жағынан өмiр сүру де жеңiл едi.

	Сөйтiп, мұғалiм-инспектор Григорий Псаревте және кiтапханада Александр Шевелевте екi мұғалiм Васильев пен Дулатұлы кездесiп, оқу ғимаратының құрылысы қалай жүрiп жатқанын, Семейдегi жаңалықтарды, “Семипалатинский листок” материалдарын талқылап, әңгiмелестi. Псарев мырза Куминовтың орнына 1906 жылдың соңында келген. Дулатұлы Псаревтiң пәтерiнде, нақты айтқанда, Псаревтiң 3-дәрежелi Қасиеттi Анна орденiн алған кезiнде болған.

	Николай Васильев Зайсанда толық үш жыл жұмыс iстейдi. Мұғалiмдiк қызметтен басқа, 1908 жылдан Зайсан кiтапханасының кiтапханашысы болды. Васильев Семейдегi гимназиялық және мұғалiмдiк жұмысқа қатысты оқиғаларды егжей-тегжейлi әңгiмелеп бердi. 1906—1907 жылдың қысында Мiржақып Дулатұлы Базекент Өскембаевпен де танысты.

	Өз өмiрiнiң және мұғалiмдiк жұмысының үш жылын көп кейiн Мiржақып былайша бағалады: “Төменгi (бастауыш) бiлiм, жетiлмегендiк, осындай Торғай мен Қостанай секiлдi түкпiрдегi бұрыштарда өткiзген оқушылық жылдар, одан соң ауылда бес жыл болуым маған жалпы саяси мәселелермен танысуға және шұғылдануға мүмкiндiк бермедi, сондықтан мен осы уақыттар iшiнде саяси жақтан мүлде сауатсыз болдым, тек Байтұрсыновтан ғана саяси партиялардың патша өкiметiмен күресi туралы алғаш рет естiдiм. 1905 жылғы революциялық оқиғалардың жаңғырығы мен тұрған Зайсан уезiне жеткен кезде, аз да болса менiң патшалық құрылысқа деген жек көрушiлiгiм оянды, өйткенi өкiмет орындарының қазақ халқына қатысты әдiлетсiздiгi мен өрескел шектен шығушылығын күнделiктi өмiрден байқамау мүмкiн емес болатын”. Мұнда әңгiме тек саяси ояну жөнiнде ғана болған. Ал педагогикалық және әдеби жұмыстар өз алдына бiр төбе едi. Мiржақып Дулатұлы өзiнiң бойындағы күш-жiгерiн жұмсайтын орынды iздедi. Ол оқиғаға көрегендiкпен қарай бiлетiн, ал жан дүниесi iс-әрекетке көшудi тiледi. Сөйтiп, қазақ халқының қайғысы оның өмiрiндегi басты мәселеге айналды.

	Жарлыдан Тополев мыс елдi мекенiне дейiн елу верст. Жолға кешеден дайындалған. Бiр қап — киiм мен ыдыс-аяқ, азық-түлiкке толы едi. Екiншiсiнде қағаздар, кiтаптар, өзiнiң өлеңдерi мен прозалық шығармалары болды. Бұлар үлкен терi қаптар болатын. Тополев мыс мекенiнiң өзiне дейiн оны бiрнеше шәкiртi шығарып салды. Одан әрi Семейге дейiн “Жоғары Ертiс кеме және сауда серiктестiгiнiң” кемелерi жүредi. Бұлар шағын кемелер болатын. Осылайша, Семейден кемеге қайта отырып, Мiржақып Дулатұлы Омбыға жеттi.





Транссібір магистралінің бойында




	1907 жылы бір жағдаймен М.Дулатұлы Омбыдан шамамен жетпіс шақырым қашықтықта тұратын ауыл мектебіне жұмысқа ауысты. Бұл мәселе оңай шешілді — Омбыдан Ақмола және Семей облыстарының мектеп инспекторы болып істейтін А.Е.Алекторовқа жеделхатпен өтініш берген болатын. Жауап тез келді. Өзін Алекторовтың Қостанайдан бері әлі ұмытпағанын Міржақып түсінді. Міржақыптың Омбы мен Петропавлға, Еуропа мен Азияны жалғастырып жатқан Транссібір магистралінің бойында орналасқан үлкен қалаларға жақын болғысы келді. Дулатұлының онда адамдар қалай тұратынын, үлкен қаланың қоғамдық өмірінің қандай екенін де білгісі келді. Бұл туралы М.Дулатұлы былай деп жазды: “1907 жылы Омбы уезіне ауыл мектебінің мұғалімі болып ауыстым. 1908 жылы жазда халық мұғалімдері үшін Омбыда ұйымдастырылған бір жарым айлық ауылшаруашылық курсына іліктім.

	Осы курста жүргенде ойламаған жерден пошта-телеграф шенеунігі Кухтеринмен таныстым, ол мені социал-демократиялық партияның үйірмесіне тартты; өкінішке қарай, мен бұл үйірмеге көп қатыса алмадым, тек қала сыртындағы тоғайда өткен құпия жиналысқа екі рет қана қатыстым және партияның бағдарламасымен танысып та үлгерместен, ауылға кетуге мәжбүр болдым, сөйтіп аталған үйірмемен байланысымды үзуге тура келді”.

	Қорған болысына қарасты Кеңащыдағы тұрмыстық мәселелерді шешкеннен кейін, Міржақып Дулатұлы земстволық күре жол мен Көкшетау, Атбасар арқылы Қызбелдегі ағасына барды. Пойызбен Петропавлға жетіп, атпен Көкшетауға, одан әрі Атбасарға (уездің шекарасына дейін) барды. Көкшетаудан кейін: Приреченский бекеті (Забировское селосы) — 24 шақырым, Зеренді станицасы — 20 шақырым, Викторовское селосы, Айдабол кенті — 18 шақырым, Сандықтау станицасы — 23 шақырым, Балкашинское, Петровское, Максимовское селолары — 16 шақырым, Владимировское селосы — 19 шақырым (Новгородское селосы), Михайловское селосы (Сарымсақты) — 19 шақырым (Атбасар уезі).

	Туған жерінде ағасы Асқармен кездесу нағыз мереке болды. Міржақыптың жетіліп өскені көрер көзге байқалып тұр, Асқардың да отбасы табыссыз емес еді, шаруашылығы да өскен.

	Міржақып үшін қазақ қоғамының нелерді іске асыруы керек екенін пайымдап, ой түюдің маңызы зор болды. Ресейдегі революциялық қозғалыстар бұл кезде тоқтап қалған, бірақ жағдай күрделі де қауіпті қалпында болатын. Мұны билік басындағылар да, қарапайым халық та білді. Бұл қысымның салмағын жеңілдету үкіметтің қолынан келмеді. Орталық Ресейдегі столыпиндік аграрлық реформа және Қазақстанға қоныс аударған шаруалар қоғамдағы тұрақсыздықтың артуына қолдау білдірді. Және бұл жағдайда да қоныс аударушылардың шаруа дағдыларының жоғары болуы, олардың Қазақстанды ауылшаруашылық өндірісі саласында да, білім беру саласы бойынша да жаңартуға ықпал етуі маңызды болған жоқ. Осының бәрін қазақ қауымы ешбір ықылассыз, күштеп жаңартудың салдары ретінде қабылдады.

	М.Дулатұлы Омбы уезінде жұмыс істей бастады. Мұндағы белгілі адамдар бай жер иесі қазақтар Молдахан Байкин, Қасым Исабеков, Қадыр Тілеулиндер болды. Олар жерді жалға берді.

	Уездік басқармада әр жылдары қазақ қайраткерлері жұмыс істеді. Олардың ішінде Міржақып Дулатұлы көп жылдар байланыста болған Тұранов та болды.

	Дүйсембай Тұранұлы Тұранов 1875 жылы туған, 1892 жылы Омбы уездік училищесін бітіріп, бірден Омбы уездік басқармасына кеңес тыңдаушысы болып кірді. 1898 жылдың 20 желтоқсанында Омбы уездік басқармасына сөзбе-сөз аудармашы болып, ал 1902 жылы осы жерге жазбаша аудармашылық қызметке ауыстырылды. Қаңтардан желтоқсанға дейін Омбы уездік мекемесінде әскери борыштылық бойынша ісқағаздарын жүргізу бөлімінің меңгерушісі болды. 1904 жылдың 18 желтоқсанында Петропавл уездік басқармасының жазбаша аудармашысы болды. Әскери қызметі табысты болды. 1905 және 1906 жылы да сыйақы ретінде оған 25 сом берілді. 1905 жылы губерниялық хатшы болып орналасты. 1907 жылдың 18 ақпанында азаматтық ведомствоның бұйрығымен түрік сұлтанынан алған никель медалін тағып жүруге рұқсат етілді. 1907 жылдың 19 маусымында орыс-жапон соғысы туралы қола естелік медалімен марапатталды. 1908 жылдың 4 сәуірінде Петропавл уездік басқармасының хат жүргізушісі қызметіне, сол жылы коллегия хатшылығына, ал 1912 жылы титулдық кеңесшілікке және сонымен бірге Омбы уездік басқармасының жазбаша аудармашылығына ауыстырылды.

	Омбы уезінде сауат ашу мектептері (ауыл мектептері) 1895 жылы ашылды. Омбы болысындағы алғашқы сауат ашу мектебі 1895 жылы №1-ауылдық Ағаш үй — Бұхар қонысындағы болыс басқарушы Хасен Көкеновтің қыстауында ашылды. Мұғалім Ташмахамет Құрмысов ауылшаруашылық мектебін бітірген.

	Қазақ ауылдық мектептері уездің басқа болыстарында да ашылды. Покровск болысының №3-ауылындағы Сатыбай қыстауында, Қорған болысының №5-ауылы Кеңащы қонысындағы Наурызбаевтар қыстауында, Николаевск болысының №4-ауылы Қараағаш қонысындағы Тіналин қыстауында, Черлаковск болысының №6-ауылы Алабота қонысы, Шұқыркөл көлінің жанындағы Ноғай Исин қыстауында; мұғалімдері: Омбы болысында — Ташмахамет Құрмысов, Покровскіде — Жаке Сағатаев, Қорғанда — Ишмұхамед Наурызбаев, Николаевскіде — Мұхамеджан Елеубаев, Черлаковскіде — Қанафи Әлімбаев болды. Әкімшілік ауыл билерінің еңбекақысы жылына 1000 сомды құрады.

	Ендігі маңызды нәрсе — Қорған болыстық мектебі орналасқан Кеңащы қонысының қай жерде болғанын анықтау. Орыс тұрғындары орналасқан кенттерде болуы мүмкін емес. Демек, ол болыстықтың оңтүстік бөлігінде орналасуы тиіс. Бірақ карта бойынша, болыстықтың оңтүстік бөлігінің аумағында бірде-бір елді мекен жоқ.

	“Ақмола облысының шолуы” жарияланымының бірінде Ақмола облысы болыстарының картасы масштабы көрсетілмей берілген. Онда Омбы қаласына иек арта, Петропавл бағытындағы теміржолдың солтүстігіне қарай тар жолақ болып созыла сұғылған Қорған қазақ болысының орны көрсетілген. Болыстықтың басқармасы Орловск кентінде болды. Одан Омбыға қарай Курганский, Мельничный, Степной, Захламенская станицасы деп аталатын орыс кенттері созыла жалғасып жатты. Орловский кентінен батысқа қарай, Қорған болысының шегінде Покровский және Волчий кенттері орналасты, одан әрі Николаевский болысы басталады. Әйтсе де Қорған болысының қазақ ауылдарының негізгі бөлігі теміржолдан танап болып оңтүстікке қарай Николаевский қазақ болысымен шекара бойында орналасты. Танаптың шығыс жағында Омбы болысы, Қорған болысының оңтүстік мүйісінде Үлкен Қараой көлі жатты.

	Мәселе мынада: мұрағаттық деректер Міржақып Дулатұлының Омбы түбінде 1907—1908 жылдары істеген жұмыс орнының дәл мекенжайын Омбы уезі, Қорған болысы, №5-ауыл Кеңащы қонысы деп нақты көрсетеді. Қорған болысында алты ақсақалдық, әкімшілік ауыл болды. Олар туысқандық қатынастар бойынша бірігіп орналасты: №1 — 6-ауыл, №2 — 16-ауыл, №3 — 20-ауыл, №4 — 7-ауыл, №5 — 33-ауыл, №6 — 24-ауыл, тұрғындар саны — 1377 адам, киіз үй — 270, кірпіш үй — 241. Болыстағы осы ауылдардың аумағында Селеті, Мұқыр, Игілік, Құлжанбасы, Ащылысай, Жарлы, Ащылыкөл, Шилі өзендері, Сұлтанкөл, Күндікөл, Баянкөл, Бүкірбассу, Кіші Мұқыр және Үлкен Қараой, Теке, Қызылқақ көлдері, ең үлкен көл Селеті теңіз, Тулақ, Қожагелді, Дүкен, Екіқатын,

	Қарақұдық, Шүкірқұдық, Шүкіращы, Аққұдық құдықтары болды.

	Барлық көлдердің жан-жағында 20—30 шақырымға дейін сайлар созылып жатты. Солтүстікте — қаратопырақта, тікенді және жақсы шалғын өскен алқаптар, оңтүстікке қарай далалық сазды жазық жерлермен жалғасады. Мұнда шөпті көп шаппайды, өйткені оңтүстікте шөп аласа өсетін.

	Қазақтар бұл жерлерді ежелден мекендейді, бірақ олардың жерлерінің бір бөлігі Михайловск кентіне кесіліп берілгеннен кейін мұндағы жер тарлық етті де, олар Тулақ қонысына көшуге ұйғарды, өйткені орыс шаруаларымен арада жайылым үшін жиі дау-жанжалдар болып тұрды; оның үстіне қазақтардың казактардан жалға алуына тура келетін жазғы жайылымның ақысы қатты өсіп кетті, ал 1901 жылы қазақтарға олар (казактар) тіпті жазғы қоныстарды сатпай қойды, сондықтан жергілікті қазақтар Омбы болысы қазақтарының Жалтыр жайлауына баруға мәжбүр болды. Қазақтар бұл жерге әр кезде және әр жерлерден келді. Біреулерінің мұнда тұрғанына 50—70 жыл, енді біреулерге 2—3 жыл болды.

	Ауылдар арасында шекара болған жоқ, тек қазықтармен межеленген шабындық жерлерді ғана күзетуге тырысты. Қазақ жайылымдары құдықтарға жақын орналасты.

	Судың тапшылығынан төрт түлік мал қатты зардап шекті: жылқы мен қойларды үш күнде бір, ал сиырды күніне бір рет суаруға тура келді. Соның салдарынан мал жөнді ет алмады. Михайловск кентінің иелігіне өтіп кеткен Жақсылық қонысындағы өзеннен су ішуге үйренген мал солай қарай жиі өріп барып, жолдағы егістікті құртты.

	Мұнда қазақ руларының біреуінің жетінші ұрпағы тұрып жатты; оларға тиісті жердің көршілермен шекарасы болды, мұны екі жақтың ортақ келісімімен ғана бұзуға болатын еді; мысалы, қыстауы Николаевский болысының шекарасына жақын орналасқан ауыл өзінің малын шекарадан екі шақырымдай ішкері айдап, бұл үшін ақы төлемей, тек жыл сайын рұқсат сұрап отырды. Ру ішіндегі әулеттер иеліктерінің айқын шекарасы болған жоқ, бірақ ауылдың өзінің қыстауы маңында шағын жер аумағы болды. Әр ауылдың жеке шабындық жері және бірнеше ауылдың ортақ жері де болды. Ол жерлердің арасы қазықтармен, томарлармен межеленді.

	Қыстау маңындағы жерлер әулеттердің ортақ пайдалануында болды, бірақ әр ауылдың қойларына арналған күзетілетін жер аумағы болды, дегенмен бұл жерлер ештеңемен белгіленген жоқ.

	Шабындықты былайша пайдаланды: жыл сайын шөп жинар алдында шабындық жерді үй иелерінің саны бойынша бірдей мөлшерде 18 телімге бөліп, оларды нөмірмен белгіледі; одан соң әрбір қожайын жеребе бойынша ауыл маңынан өзіне тиісті шабындық жерді алды. Құмдыкөл — бәріне ортақ жайлау болды; онда әр ауылдың өз қонысы болатын.

	№16-шаруашылық тобы (Ф.Щербин экспедициясының зерттеулері бойынша барлығы 24 шаруашылық тобы болған) Кенесары Қасымұлы көтерілісі тұсында атыс-шабыстан аулақ неғұрлым тыныш жер іздеу мақсатымен Ақмола уезінен келген-ді. Топ көршілерден оқшауланған аумақты ортақ иеленіп, пайдаланды; дерліктей әр ауылдың өзінің күзгі қоныстары болды. Шабындықты әрқалай пайдаланды: не шөпті шаруашылық басына бір шалғышыдан бірлесіп шапқаннан кейін бөлісіп алды, не шабындық жерді көз мөлшермен бөліп, әр қожайын өз жерінің шөбін өзі шауып жинады. Қазбек — бәріне ортақ жайлау болды, тек екі шаруашылық тобы ғана Игілікті қоныс етті. Жайлауда әрқайсысының өзінің шегенді (қималы) құдығы болды. Жер жыртып, егін салуға тырысқанымен, өнім болмағандықтан, оны қараусыз қалдырды. Кеңащыға құлайтын сайда бөгесін (тоспа) жасап, малға жетерлік мөлшерде жаңбыр мен қар суын жинады.

	Ауылдардың біреуінің мұнда үшінші ұрпағы тұрды. Олардың көршілерден шартты шекарамен бөлінген ортақ қыстау маңындағы жайылымдары болды. Өз араларында жайылым шекарасы болған жоқ. Әр ауылдың шабындығын қыстаудан 15 шақырымға дейінгі қашықтықта қазықпен межелейді. Шөпті бүкіл ауыл болып бірігіп шауып, бөлісіп алды. Бұрын шөптің қажеттілігі аз болған кезде шабылған шөп бұл ауылдардың ортақ пайдалануында болды, бірақ кейіннен келіспеушіліктер туып, отағасылар арқылы шөпті бөліп алуға шешім қабылдады. Бетегелі даланы шалғымен шапты. Жазғы қоныс Төрекөлде және онда әр ауылдың өз құдығы болды.

	18-19-топтарда бұл жерге Ақмола уезінен ХІХ ғасырдың 30—40-жылдары келді. Әр ауылдың қазықпен межеленген және көл жағасындағы шабындық жері жеке-жеке болды; оларды бірігіп шауып пайдаланды.

	Георгиевка кенті ірге көтергеннен кейін, жерсіз қалған 20-топ жаңа жерге қоныс аударды. Олардың жайылымдары ортақ, ал күзгі қоныстары жеке болды. Шабындықтары да жеке — өзен бойында, қазықпен межеленді; шөпті бірігіп шауып, бөлісіп алды. 90-жылдары жайлау Наурызбай қонысында болды, ал кейіннен оны Игілікке ауыстырды. Екі жыл қатарынан күзде суатты Георгиевка кентінен жалға алды: бірінші жылы — 15 сомға, екінші жылы — 16 сом және 2 шелек араққа. Жылқыларды жазғы қоныста қалдырып, басқа малмен қыстауға тура жазғы қоныстан көшіп келді.

	Кенесары Қасымұлы көтерілісінен кейін ауылдардың бір тобы жақсы жер іздеген Ақмола уезінің адамдарынан құралды. Жайылым да ортақ пайдаланылды; ойлы-қырлы жерлердегі, тоғай маңындағы шабындық жерлерді бірігіп шауып, шөпті бөлісті. Игілік — ортақ жазғы қоныс болды. Басқа қыстауда жайылым және Кеңащыға құлайтын сайдың жотасына орнатылған бөгет болды. Бұл бөгеттің жанына керуендер мен барлық жолаушы-жүргіншілер, сондай-ақ Қоянды-Тайынша күре жолымен өтетін мал үйірлері мен табындары тоқтап, жайылымдар мен шабындықтарды таптап, қыстауларды қирату арқылы бұл ауылдарға үлкен зиян келтірді.

	Осы ауылдар, қыстаулар мен жазғы қоныстар, шабындықтар, көлдер, қыстау маңындағы құдықтардың бәрі туралы Міржақып Дулатұлы мұрағат материалдарынан да, кітаптағы жарияланымдардан да оқып білген жоқ, оларды өз көзімен көрді. Қазақ ауылдарының негізгі бөлігі Георгиевканың айналасында болды. Міржақыпты әсіресе қазақтардың казак қоныстарынан жерді жалға алуын заңдастырған шарт қатты ренжітті. Мұндай жалгерлік пен оның төлемақысы туралы егжей-тегжейлі мәліметтер сақталған.

	Қазақ қыстауларының жайғасқан орындарының сипаттамасы берілген. Бірінші шаруашылық ауылы, 1-қоныс офицер Алексеевтің жер телімі станицалық басқармада жасалып, жыл сайын жаңарып отыратын шарт бойынша жалға алады: 1901 жылы 200 сом төлеген. 11 жыл бойы жалға алып келеді; бірінші жылы 80 сомнан төледі. Шарт бойынша, бұл ақшаға телімде тек 20 қожайын ғана тұра алады; 20-дан асса, тек телім иесінің рұқсатымен, оның белгілеген ерекше төлемақысын төлеп қана тұра алады.

	Екінші шаруашылық ауылы, 1-қоныс. Жеке адамнан бір жылға жасалған ауызша келісімшарт бойынша жалға алған, жер телімі бұрын казак офицерінің иелігінде болған. Телімді жайылым ретінде пайдаланғаны үшін, сондай-ақ қыстауға шым мен отын алғаны үшін шөп шауып, шабылған шөптің 1 бөлігін қожайынға беруге (шөпті айтылған жерге жеткізіп беруге) міндетті болған. Жазда №14-әскери телімді № 1-дегідей шартпен жалға алып, ол үшін 12 сом төлеген. Телімде бұрын 40 жыл тұрған.

	Үшінші шаруашылық ауылы офицер Алексеевке тиісті телімді 40 жылдан бері жалға алған. Бұрын жылына 15 сомнан төлеген; үш жыл бұрын ақы 100 сомға дейін көтерілді, ал 1901 жылы 165 сом төлей бастады. Келісімшарт бір жылдық станицалық басқармада куәландырылады. 19 шаруашылықтан асқаны қожайынның рұқсатымен жіберіледі. Жер қыртысы қыстау және шөпшек үшін ақы төлемейді. Жазғы қоныс — әскери телімде.

	Төртінші шаруашылық ауыл, 1-қоныс. Алексеев мұрагерлерінің телімі. Мұнда 30 жыл тұрады; бұрын Тобыл губерниясының шаруа (крестьян) кентінде тұрды. Онда тарлық еткен соң осында көшіп келді. Телімде — 1033 десятина; алғашқы жылдары 12 сом төледі, енді — 90 сом.

	Он төртінші шаруашылық ауыл, 3-қоныс. Қыстаулар 5 жылдан бері офицер Бабиковтың телімінде. Қыстау салу құқығы үшін, құрылысқа арналған шым топырақ пен ағаш, шөп-шөпшек және жайылым мен шабындықты пайдаланғаны үшін 5 сажын қайың ағашты кесіп, Омбыға (65 шақырымға) жеткізіп беруге міндетті болған. Жазғы қоныс — әскери бөлім жерінде, ақысы —17 сом 50 тиын.

	Он бесінші шаруашылық ауыл, 1900 жылы алым үшін жылына 150 сом төлеп, Тобыл губерниясының қазыналық-оброк (алым) төленетін телімінде тұрды. 1901 жылы телімді немістер тартып алып, 175 сомға дейін көтерді. Осы телімдерде жыл бойы тұрды. 1901 жылы офицерлік телімді қайтадан жалға берушілерден жазғы жайылым үшін жалға алды. 77 сом төледі және сонымен бірге казактардан суатты әр қожайын үшін 1 сом 25 тиыннан жалға алды.

	Он сегізінші шаруашылық ауыл, қыстаулар шаруа Федотовқа жалға берілген офицерлік телімде (Кононовтың) болды. Федотовқа шөпшек теру құқығымен, әр қыстау үшін 10 сомнан төлейді; 10 жыл бұрын 3 сомнан төлеген, ал 3 жыл бұрын қыстау басына 6 сомнан төледі.

	Он тоғызыншы шаруашылық ауыл соңғы 2 жылда шаруа Черданцевтің телімін жалға алды; ол одан бұрын 30 жыл бойы жылына 60 сомнан төлеп және Омбыға 50 сажын ағаш жеткізу шартымен офицерлік телімді жалға алды, соңғы жылдары баға 200 сомға дейін көтерілді, шаруаға шөпшек теру құқығымен 120 сом төледі. Шабындық үшін шаруадан қазыналық-алым төленетін “Романовский” телімін 90 сомға жалға алды, ал бұрын бұл телім үшін 46—50 сом төледі. Жайлауды қазақ Коршубаевтан алды, ол бұларды 46 сом үшін жалға берілген қазыналық телімге жіберді. Онда қыстыгүні жылқыларды жайды.

	Жиырмасыншы шаруашылық ауыл төрт жыл бұрын Тюкалинский округінің шаруасының заимкесінде 30—40 киіз үйге бәрі үшін 200 сом төлеп тұрды; енді жерді шаруадан шабындығымен қоса 150 сомға (10 киіз үй) жалдайды. Жаздық жайылым үшін шаруашылық басына 5-тен 10 сомға дейін, суатқа 1 сом 25 тиыннан төлейді.

	Басқа аталас қауымдастық көршілес аумаққа орналасты. Бірінші шаруашылық ауыл Тюкалинский округі Кисляково деревнясы шаруасының жерінде тұрды, бұл теміржолда еді. Қыстау үшін (20 арба шөпшек теріп алу құқымен) 4 сомнан төлейді. Пішенді кім қаншаға шамасы жетсе, сонша 15—30 сомға алады. Жазғы қоныс үшін шаруашылық басына мал санына қарай 4-тен 10 сомға дейін төледі.

	Екінші шаруашылық ауыл офицер Добчинскийдің телімінде тұрды. Жазғы қоныс үшін 3-тен 5 сомға дейін, пішенге 20 сом және жайылымға әрбір сиыр үшін 20-дан 30 тиынға дейін, әрбір тайынша-торпаққа 3-тен 10 тиынға дейін төлейді.

	Бесінші шаруашылық ауыл, 4-қоныс. “Бұхар” телімінде тұрды, жылына 150 сомнан төледі; 15 шаруашылықтың сол жерде шабындығы болды.

	Жетінші шаруашылық ауыл, 4-қоныс. Соңғы қыста (1900—1901 жж.) шаруа Шараповтан жалға алынған “Қояндар” (“Зайцы”) қазыналық телімінде тұрды, ал одан бұрын киіз үйде тұрған болатын. “Арыстанбай” теліміне өтуді ойлаған. “Қояндар” теліміне орналасу әр шаңыраққа (шаруашылыққа) 5 сомнан түсті.

	Қазақтар шаруашылығы осындай жағдайда нарыққа бейімделді. Бұл Транссібір магистралімен, сол кездегі Омбы секілді үлкен қалалармен көршілестікке байланысты болды. Мұнда бүкіл Дала өлкесінің экономикалық өмірінің ғана емес, сонымен бірге оның мәдени өмірінің де орталығы болды. Бұл туралы тарихшы С.Ф. Мәжитов былай деп жазды: “Отаршылдықтың әсер-ықпалымен шығыстық социум, ең алдымен, Орталық Азия формасы тарихи-мәдени және діни-өркениеттілік факторлармен байланысты болған елеулі сілкіністер мен өзгерістерге ұшырады. Сонымен қатар орталық-азиялық дәстүрлі қоғам өздеріне үйреншікті өмір сүру қалпын сақтауға мүмкіндігінше тырысып бақты және өзгерген жағдайға да икемделуге тырысты”.

	Қазақтардың жаңа өмірі Дулатұлының елестетуінде өткенге қарама-қарсы болып көрінді. Ол былай деп жазды: “Қазақтардың көшпенді өмір сүрген кездегі тұрмысы қандай еді! Жас бозбалалар мен бойжеткен қыздар уайым мен қайғыны білместен, бірімен-бірі сән-салтанат жарастырар еді. Көш басшылары алдыға оза жүріп отыратын, ал жал-құйрығы үкі қауырсынымен әшекейленген жүйрік аттарға мінген жастар өзара жарысып келіп, жайлауға жетіп тоқтағанда еті қызған айғырларды су ішуден қорғап, қайтарып қоятын. Көл жағалай тізілген киіз үйлер көзді арбайды. Адамдар секілді жануарлар да жер бетінде жұмақ орнағандай рақаттанады. Көкіректеріне жел біткен жастар жұптаса ырғатылып, көк желектей жайқалады. Қыздар, мырзалардың қалыңдықтары мен келіншектері жеміс-жидек теру үшін топ-топ болып толықсып олар шықпақ. Ол кезде адамдар қарапайым әрі кедейлерден көмегін аямайтын. Қашанда үйде ұл туғанда, келін түскенде немесе қыз ұзатқанда бәйге жарыс өткізер еді. Бір ғажабы, егер қайтыс болған адам белгілі немесе құрметті болса, оған арнап ұлан-асыр ас береді. Қымыз ішіп отырып марқа қозыға немесе құлынға бата жасағанда жағалай отырған жұрт қауқылдасып-ақ қалар еді. Шынын айтқанда, қазір осы айтылғандардың ең болмаса біреуі бар ма?” (“Қазақ халқының бұрынғы есте қаларлық тұрмысы”)4.

	Қорған болыстық ауыл мектебінде істеген кезінде Міржақып көп нәрсені көріп, білді, ең бастысы — Қазақстанның басқа да мұсылман халықтары татар, башқұрт, өзбек, әзірбайжанның саяси өмірінің ішкі мәніне бойлауды үйренді.

	Алайда Жарлы, Кеңащы ауылдарындағы жағдайға қарап Міржақып Дулатұлы тек қазақ қоғамындағы ғана емес, Ресейдің бүкіл қоғамдық-саяси өмірін көз алдына елестеткендей болды.

	Ресейдің орталығындағы реакция жағдайында Поволжье, Орта Азияда және Қазақстанда мұсылмандық қозғалыстың өрлеуі байқалды. 1905—1906 жылдары түркі халықтары радикалды өкілдерінің құрылтайлары өтті. 1906 жылдың қаңтарында Петербургте өткен ІІ құрылтайда “Иттифак эль муслими” партиясының жарғысы мен бағдарламасы және тактикасы талқыланды. Құрылтай І Мемлекеттік Думаның сайлауы кезінде өтті. Тұтастай алғанда “Иттифак эль муслими” партиясының міндеттері конституциялық-демократиялық партияның міндеттерімен бірдей еді. Мұсылмандық партияның Қазанда, Мәскеуде, Петербургте өз бөлімшелері болды. Жекелеген топтар Оралда, Петропавлда, Орынборда, Ташкентте, Омбыда, Семейде, Верныйда болды.

	Міржақып құрылтай қаулысымен танысты. Онда мынадай сөздер жазылған: “Келтірілген негіздер бойынша құрылтай қазіргі, бейбіт азаматтардың өмірін дағдылы қалыбынан шығарып жіберген шектен тыс үрейлі де ауыр жағдайдан шығудың бірден-бір жолы, тез арада Мемлекеттік Думаны шақыру және 1905 жылдың 17 қазанындағы Манифест берген бостандықты іс жүзіне асыру болып табылады”. Бұл құрылтайдың негізгі талабы болды. Құрылтай делегаттарының құрамы оның өкілеттілігі туралы куәлік етті. Төралқа құрамына құрылтайдың және төралқаның төрағасы Али-Мардан бек Топшыбашев, төрағаның орынбасарлары: Исмаил бек Гаспринский, Рашид Ибрагимов, Ғалымжан Галиев, Шахайдар Сыртланов, Абдулла Апанаев, Сеит Гирей Алкин, Шахмардан Қосшығұлов, Эминджан Ильгамжанов, Али Искандер Ашуров; құрылтай хатшылары: Юсуф бей Акчурин, Салим Гирей Жантөрин, Мұса Бигиев, Мұстафа Измаилов Ширванский, Абдулла Исметов енді. Бұлар алуан түркі халықтарының, оның ішінде қазақ халқының да өкілдері еді.

	“Мұсылмандық халықтық партияның бағдарламасын” қарау үшін комиссия құрылды. Комиссия құрамына Шахимардан Топчибаев, Мұстафа Давидович, Хади Максютов, Садреддин Максютов, Шахмардан Қосшығұлов, Жәңгір Байбөрин, Мұса Бигиев, Жолбарыс Биікбеев, Али-Искендер Ашуров, Шахайдар Сыртланов, Лутфулла Искаков, Жамалетдин Хурамшин, Абдулла Апанаев, Абдулла Нигметуллин және Ғалымжан Галиев енді.

	Білім беру жөніндегі комиссия да құрылып, оған Абдулла Апанаев (төраға), Аллаяр Ахундов, Мұхамедғали Салихов, Мустафа Давидович, Насреддин Жапаров, Фатих Садыков, Ғазизулла Альбеков, Абдрахман Сағитов, Гади Максудов, Абдулла Нигметуллин, Ахметжан Мұстафин, Карим Ханафиев, Ғариф Хайруллин, Искак Казаков, Ниязмухалит Сүлейменов кірді.

	Білім жөніндегі комиссия бағдарламаның екінші пунктіндегі мәселелерді: бастауыш мұсылман мектептері мен медреселерді толығымен қайта құру қажеттілігін және оларды мұсылман дінбасыларынан қоғамға беруді шешуі тиіс болды. Құрылтайда мұсылмандық мекемелерді басқару бойынша, барлық істерді қайта ұйымдастыру, мұсылман партиясын құру мәселелері қаралды.

	Міржақыптың саяси оқиғалар мен қоғамдық қозғалыстарға деген қызығушылығы әдеби жұмысымен ұштасты. Оның өзі жазған өлеңдері мен прозалық шығармаларының қолжазбалары қалыңдай түсті. Петербургтен келген бір адамнан ол “Серке” газетінде жарияланған өзінің “Біздің міндеттеріміз” (“Наши задачи”) деген мақаласын алды. Бұл оның жарық көрген екінші мақаласы еді. “Серке” газетінің жалғыз саны 1907 жылы Петербургтегі татар газеті “Ульфаттың” жанынан шыққан болатын. Оның негізін салған әрі редакторы ХХ ғасырдың басындағы Ресейдегі түркі халықтары қоғамдық қозғалысының идеологтерінің және қайраткерлерінің бірі Әбдірашит Ибрагимов болатын. Бұхарада оқыған, 80—90-жылдары Түмен мен Орынбордағы медреселерде сабақ берді. Одан кейін Түркияда тұрды, түрік өкіметі тарапынан аңдуға түсті. 1904 жылы Ресейге қайта оралып, Қазан, Уфа, Троицк, Петропавлда жұмыс істеді. 1904 жылы Ресейдегі түркі халықтарының автономия алуы туралы үндеу (лозунг) көтерген “Автономия” кітабын шығарды.

	Міржақып өлеңдер мен прозалық шығармалар жазуды жалғастырды, өлеңдерінің әлеуметтік мәні өткір, ал прозасы эпикалық жанрда болды. Қазақ қызы туралы өзінің әңгімесін қайтадан жазды, бірнеше бөлігін қайта өңдеді, толықтырды. Әңгіме хикаятқа айналды. Міржақыптың табынушылары “Зар заман” әдеби ағымының өкілдері болып қала берді. Олардың шығармаларында өткір әлеуметтік мәселелер көтеріліп, өз халқының болашағына деген алаңдаушылық көрініс тапты. М.Дулатұлы ғылым мен техника жетістіктері туралы былай деп сүйсіне жазды: “Атпен 6 айда ала алмайтын қашықтықты теміржолмен қысқа уақыт ішінде жүріп өтуге болады. Телеграфпен Жердің екінші шетінен көзді ашып-жұмғанша хабар ала аласыз. Автомобиль атсыз-ақ, өзі жүйтки жөнеледі, ал аударылып кетпес үшін оны қолмен басқарасыз. Ғылым адамға жәрдемдесіп, су мен отты берді және алыс қашықтықтан телефонмен сөйлесуге болады. Мұхитты жер секілді пайдаланды, және бұрынғы қолайсыздықтар келмеске кетті, мұхитта балық секілді жүзеді және қайда барғысы келсе де өзі біледі. Ауамен ұшатын және егер қажет болса, қайтадан жерге түсетін құрал табылды, оны “ауа шары” деп атайды. Әлде мұндайды бұрын адам баласы көріп пе еді?

	Сену қиын, бірақ шындық. Бір сағатта алыстан хабар алдыратын сымсыз телеграф ойлап табылды, Жер астымен машина жүретін болды, бұл да ғажайып өнертабыс; ғажайып өзіненөзі болмайды, оны ғылымның көмегімен адамдар жасайды. Бердеңке, бомба, мина, зеңбірек, тапанша, револьвер, браунинг, бір сөзбен айтқанда, қауіп-қатерге қарсы қойылатынның бәрі де ойлап табылды. Майсыз жарық беретін электр машиналар бар, түнгі жарық күндізгімен бірдей, әрине, осының бәрі керемет! Граммофон дыбысты қайтадан шығарады, сөйлейді, ән айтады, Құраннан өлең үзінділерін келтіреді. Мұны көзімен көрмеген адамдар оған сенбес еді, бірақ менің ойымша көп адамдар көріп те үлгерді. Аспан денелерін, өте алыстағы жарық көздерін көрсететін телескоп бар. Түймедейді түйедей етіп көрсете алады — бұл да ғылымның ісі. Ресейде фабрикалар мен зауыттар көп, олар затты арзандатып, кедейлерге қолжетерлік ете алатынымен пайдалы. Шөп шабатын машиналар шықты, олармен аз уақыт ішінде көп шөп шабуға болады; көп пайда келтіретін соқалар, дән сепкіштер (сеялка) бар. Кітаптар, газеттер мен журналдар басып шығарып, халықты білімге жеткізетін баспахана машиналары пайда болды.

	Осының бәрін адам баласы ғылымның арқасында жасады; тек жалғыз біздің қазақтар ғана алаңсыз жатыр және өзінің надандығынан жоғарыда аталғандардың біреуін де жасай алмай отыр. Егер біз бостандық алып, білімге қол жеткізер болсақ, алдыңғы қатардан орын алмас па едік, өзімізден озып кеткендерді қуып жетпес пе едік?” (“Ғылымның қолынан не келеді?”)

	“Біздің міндеттеріміз” деген мақаласында Дулатұлы Ресейде қазақ халқы құқықсыз деп жазды. Ол былай деді: “Жиналған салықтар халық мүддесі үшін жұмсалмайды. Министрлер, стражниктер мен урядниктер қазақ халқының үстінен жоғарыдан менсінбей қарайды. Осы шенеуніктердің, урядниктердің барлығы кедей қазақтарды қорлап, жәбірлейді, оларды тонайды, ойларына келгендерін істейді. Біздің дінімізді мазақ етеді, кітаптарымызды кәмпескелеп, оған тыйым салады. Бұл шенеуніктер мұжықтардың қазақ жеріне қоныс аударуын ойлап шығарды, су көздері мен құнарлы жерлерді “кесіп” алды. Олар құқықсыз қазақтардан бәрін де тартып алуға дайын. Ал шаруалардың қоныс аударуы не үшін ойлап табылды? Құнарлы жерлер аз емес, бірақ оның бәрі байлардың: дворяндар мен помещиктердің қолында. Ал кедейлердің бұл жерлерді сатып алуға шамасы жоқ. Жерсіз мұжықтардан құтылу үшін бәрі қолдарында тұрған министрлер, шіренген шенеуніктер, генералдар оларды қазақ даласына қоныс аудартуда. Енді бұл жерлер де бай қазақтар мен қоныс аударушылардың қолына көшуде. I Мемлекеттік Думаның шешімі осы үшін қабылданды. Ол жерсіздік пен кедейшіліктің келгенін жария етті, сондықтан оны таратты”.

	Осы мақалада басқалармен бірге, мұсылман кітаптарының қудалауға түскені туралы айтылады. Бұл фактілер қайдан алынған? Қарқаралы петициясынан. Онда арест салынған Ғабдолла Исабековтің кітабы туралы айтылған. Демек, бұл оқиғаның егжей-тегжейін Міржақып Дулатұлы Қарқаралыда болған кезінде-ақ білген. Ал бұл — оның 1905 жылдың жазында Қарқаралы жәрмеңкесінде болғанының тағы да бір жанама дәлелі.

	1908 жылы Дулатұлы Есіл болысынан Омбы облысының Арқалық (Қосшығұл) ауылдық мектебіне (№4-ауыл) жұмысқа ауысты. Мектеп бұрынғы ауыл старшинасы Молдахмет Өтегеновтің Тарпақ қыстауында орналасты. Жазда мектеп Қараұшық қонысында жұмыс істеді. Енді Міржақыптың Омбыда, қоғамдық орындарда жиі болып, таныстарын көбейтуіне болады. 1905 жылдағы секілді, Омбы мен Петропавлда тырысқақ жұқпалы ауруының қаупі төнді. 1892 және 1897 жылдары тырысқақ, сүзек көптеген адамдардың өмірін алып кетті.

	Мұның кесепаты жұттан кем болмады. Осындай жағдайдан қазақтар даланың адам аз қоныстанған терең түкпірлеріне жансауғалап бару арқылы құтылып жүрді. 1908 жылдың көктемінен бастап Омбыда, Петропавлда және болыстықтарда тырысқақ жұқпалы ауруына қарсы сақтық шараларын қадағалау туралы қаулы қабылданды.

	Сонымен бірге 1907—1908 жылдары Ақмола облысының әрбір уезі мен болыстығында жергілікті әкімшіліктің алдағы үш жылға сайлауы жүрді. Мұнда, Омбы уезінде де, Зайсан уезіндегідей, Міржақып Дулатұлы болыс басқарушының, билердің, ауыл старшиналарының сайлауына куә болды. Осыған байланысты Міржақып былай деп жазды: “Басқарушылар сайлауы басталғаннан бері 40 жыл өтті. Бұл сайлаулар, егер айтар болсақ, бізді әбден тойдырды. Мырза деп аталатын байлар партия құрып, басқарушының лауазымына қол жеткізу үшін ақша шашады. Екіншісі би болуға кандидатурасын ұсынады, ал үшіншісі “Менің олардан қай жерім кем?” деп ойлап, өздері кандидатурасын ұсынбаса да, басқаларды желіктіріп, шабына от қояды. Сайлау өткізетін бастықтарға мыңдап ақша береді, ал оның жанында тағы да басқа орыс жоқ дейсің бе? Стражниктер мен писарьлар сүйінші алады, әрине, тілмашқа да бермеуге болмайды. Басқарушының лауазымына көп шығынмен жетеді, сайлау да осымен бітеді. Лауазымына бекіп алған соң шығынды халықтан өндіріп алу басталады, мұндай алымдар жыл сайын болып тұрады.

	Өздеріне жақтастар іздеп таласады, мал шашады, кімнің дауысы көп, кімдікі аз деп санайды, ал көп күш жұмсап басқарушының лауазымына қолы жеткен соң халқын татулыққа шақырады.

	Басқарушының мыс белгісі үшін көп ақша жұмсайды, құмарлық ешқашан басылмайды; қалайша біздің халқымыз бейне бір маскүнемге ұқсап, барлық уақытын осылай өткізбек? Қазақтар, бұл әдетті тастаңыздар да, түзу жолға түсіңіздер, қалайша басқарушының, соттың және ауыл старшинасының орны патшалық секілді ұлы құрмет болмақ?

	Көптеген адамдар марапатқа мастанады: шен алса болды, құрметке ендік деп ойлайды, ал халқын сатып отырып, тек өзінің қара басын ғана ойлайды, қазақ халқының құны түкке де тұрған жоқ. Қазақтың басын қара тұман торлады: арты — ор да, алды — жар; міне, пәле қайда: адасқан туыстарына жол көрсететін ешкім жоқ, көрсететін жол да жоқ”. (“Сайлауға қатысты”).

	Міржақып бұл ойларын одан әрі былай дамытады: “Сайлауға құр далбасамен қатысқан жарлы-кедей бұдан ешқандай пайда көрмей-ақ астындағы жалғыз атынан айырылады, ал үйіне келген кезде, әйелінің алдында кімдермен бірге тамақ ішкенін айтып мақтанады. Осыған бола ғана малы мен арынан айырылады, күшті әлсірейді, ал кедей біржола тұралайды. Көптеген адамдар өтірікті басқа түрде дәлелдеп, жалған ант береді, сөйтіп, антшыл қылмыскерге айналады. Бір-біріне бостан-босқа пәле жауып, мал ұрлайды, өнімсіз дау-таласқа түсіп, бірін-бірі қиындыққа итермелейді, ал бұл істерді тексеретін шенеунік тұмсығын көкке көтереді, тілмаш та басын биік ұстайды, қазақ болса бұдан қаншама зиян шеккеніне қарамастан өзін тоқтатқысы келмейді.

	Бұрынғы құл енді бейне бір хан секілді құрметке енді, халық жаман істерді жатқа біліп алды, ал егер адал емес, арсыз адамдар лауазымды тұлға атанатын болса, онда қалайша барлық ұрылар мен алаяқтар атқа мінбейді? О, құдайым, күн сайын зұлымдықтың асқанынан басқа, мұндай істен қандай пайда келмек?” (“Сайлауға қатысты”.)

	Міржақып, ақырында мынадай қорытындыға келеді: “Біздер, қазақ зиялылары, бәріміз жиналып халық туралы ойлануға тиіспіз, неліктен нақты өмірде “мәдениет” сөзі іске аспайды? Өркениетті халықтар озып кетті, сондықтан бізге енді қалың ұйқының құшағында жата беруге болмайды. Біздің бәрімізді ұйқы жеңді, кәнеки, қазақты, жабылып оятайық”. (“Сайлауға қатысты”).

	1908 жылы Торғайда, қазақтар мен орыстар арасындағы қақтығыс кезінде, қазақ болыстық мектебінде жұмыс істейтін орыс мұғалімі өлді. Әрине, тек қазақтар ғана тұратын болыстықтың мектебінде қазақ тілін өте нашар түсінетін орыс мұғалім сабақ берген мұндай жағдай реніш қана емес, жергілікті халықтың қарсылығын да тудырды. Торғай ісі бойынша тергеуді Троицк округтік сотының мүшесі Ахмет Бірімжанов жүргізді. Бұл оқиғалар туралы Міржақып Дулатұлы да білді. Ауылдағы өмір, тұрмыстағы қолайсыздықтар Міржақып Дулатұлын қажыта бастады. Бұл туралы ол былай деп жазды: “Барлық уақытта ауылда тұрып, мәдениеттен алыс жүруім себепті, кітапхана болмағандықтан, өз білімімді көтеруге мүмкіндік таппағандықтан, мен дерліктей өзім білген орысшамды да айта алмай қалдым, ал менің қала мектебіне ауысқым келген талаптарымнан нәтиже шықпады. Сондықтан мен 1909 жылы ауылдағы мұғалімдікті тастап, Петропавл қаласына бардым да, бітімгер сотқа іс жүргізуші және сонымен бір уақытта, қазақ балалары оқитын Хасан Пономаревтің жекеменшік мектебіне оқытушы болып орналастым”.

	Петропавлда М.Дулатұлы екінші телімнің бітімгер сотының хат жүргізушісі болып істеді.

	Петропавлдың қоғамдық және мәдени өмірінің бай тарихы болды. ХХ ғасырдың басында бастауыш және орта оқу орындарының тұтас торабы, қалалық кітапхана, ауылшаруашылық өнімдерін өңдеу бойынша көптеген кәсіпорындар жұмыс істеді, қала тез қанат жайды.

	Петропавл арқылы маңызды сауда жолдары өтті. Қыр жолымен қалаға мал табындары айдалды, арбаға және түйеге жүк тиеп әр алуан тауарлар әкелінді. ХІХ ғасырдың 70-жылдарында оңтүстік аймақта қазақтармен және Орта Азияның көпестерімен сауда жасау үшін айырбас сауда сарайы салынды. Шикізатпен және мал шаруашылығы өнімдерімен сауда жасауға қызмет ететін айырбас сауда сарайы бүкіл Дала өлкесі үшін қойма пункті ретіндегі мәнге ие болды. Ол бір шатырдың астына бірігіп, ұзындығы 245 және ені 50 сажын (сәйкесінше 522,8 м және 106,5 м) тік төртбұрыш түрінде орналасқан 137 тас ләпкеден тұрды. Транссібір теміржолы магистралінің құрылысы (1894 ж.) жүруімен бірге сауда бұрынғыдан да қыза түсті. Бұлай қарай орыс және шетелдік капитал бет бұрды. Петропавлда астаналық және шетелдік сауда-өнеркәсіп фирмалары, банктердің өкілдері мен бөлімшелері орнықты. Жергілікті көпестер тауар қорларын жәрмеңкелерден ғана емес, сонымен қатар тікелей зауыт пен фабрикалардан толықтыруға мүмкіндік алды.

	Екі ірі ресейлік “Ағайынды Овсянниковтар” және “А.Ганшин ұлдарымен” мануфактуралық фирмалары өздерінің капиталдарын біріктірді. Кәсіпкерлер Овсянниковтар мен Ганшиндердің фамилиялары Ресейде айтарлықтай белгілі еді. Василий Степанович Овсянниковтың бес баласы болды, Мәскеуде үйі, мұрагерлік атпен имениесі (бұрынғы князь Черкасскийдің), жері, тағы басқалары бар болатын. Овсянниковтердің 1908 жылғы жалпы бақуаттылығы 1 005 000 сом болды. Мұндай капиталдың болуы оған Орталық Ресейде және Батыс Сібірде үлкен сауда жасауына мүмкіндік берді.

	Қалада теріні бастапқы өңдеуден өткізумен шұғылданды, жүн жуатын кәсіпорын, жел, бу және бір су диірмені жұмыс істеді. Олардың қожайындары көпестер И.В.Поляков, С.С.Мұратов, ағайынды Блюменталь, ағайынды Колмаковтар, К.Королев, Л.Ветров, Д.И.Смолин, ағайынды Сизовтар, С.П.Фризен, М.С.Бирюшев және басқалар болды. Осы жерден Орталық Ресейге ұн, бидай, жарма жөнелтті.

	Сонымен бір уақытта мәдени өмір де дамыды. 1872 жылы қалада жеті мектеп, оның ішінде төрт ерлер, үш әйелдер, екі еврей ерлер мектебі болды. Бұл мектептердің біразы приход комитеттерінің басқаруында, бір бөлігі Тюменев, Мұратов, Дәулеткелдиевтер секілді, т.б. қаланың бай тұрғындарының иелігінде болды.

	Медреседе, негізінен, ұл балалар оқып, араб тілі мен әдебиетін, логика, философия, грамматика, арифметика, геометрияны және басқаларын үйренді. Басты пәндері мұсылман құқығының тарихы, мұсылман заң ережелері, Құран болды. ХХ ғасырдың басында қалада белгілі Мұхамеджан Дәулеткелдиевтің қаржысымен қыздарға арналған медресе ашылды.

	1876 жылы қалада қазақ балалары үшін, ал екі жылдан кейін қыздарға арналған интернат ашылды. Интернаттар кедей тұрғындардың балаларын оқытуды мақсат еттi. Интернат жанындағы шеберханаларда балалар етiкшiлiк, ұсталық, зергерлiк кәсiптi үйрендi, сондай-ақ тәрбиеленушілер көктемнен бастап тәжірибеден өтетін ауылшаруашылық фермалар болды. Оқыту бес жылға созылды. Реалды училищелер 1903 жылдың шілдесінде ашылды, директоры Санкт-Петербург университетінің тарих-филология факультетін бітірген П.Н. Бережков болды. Училище базарға жақын жердегі бір қабатты алма ағаш үйде орналасты. 1912 жылға қарай Петропавлда 30 оқу орны болды, оның екеуі орта деңгейлі — әйелдер гимназиясы мен реалды училище, қалғаны — төмен деңгейлілер.

	1886 жылы Петропавлда орыс драма театры ашылды. 1906 жылы Театральная және Крупская (кейіннен Потанин) көшелерінің қиылысында қызыл кірпіштен театр ғимараты салынды. Көру залы биік, екі деңгейде жарықтандырылған. Кең екі металл қоршаулы баспалдақ мәнерлі өрнекпен әшекейленген. Көру залында балкон болды. Театр Міржақып Дулатұлының сүйікті орны болды.

	Солтүстік Қазақстан қалаларында мұсылман тұрғындары: татарлар, қазақтар, башқұрттар, өзбектер біршама көп мөлшерде тұрды. ХХ ғасырдың басында Петропавлда 10 000-ға жуық татарлар мен қазақтар тұрды. ХІХ ғасырдың 60-жылдарынан бастап-ақ Н.Бектеміров, Г.Бектеміров, И. Баязитов, М. Шагиахметов, Р.Тюменев, С.Мұратов, Х.Сутюшев, Я. Бекташев, Х. Тойматов, С.Акчурин, С.Хасаметдинов, М.Усманов, Р.Ялымов, Х. Файзуллин, Н.Уранкин, т.б. петропавлдық көпестер белгілі болды.

	Петропавл бойынша “Сауда фирмалары және сауда-өнеркәсіптік кәсіпорындар” тізіміне көпестер Ш.Исаев, М.Шарифбаев, А.Баязитов, Ф. Бичурин, А.Юсупбаевтардың есімдері енгенін айта кетуге болады, олар мал өнеркәсіпшілері болып саналды және азиялық тауарлармен шұғылданды. Тері илеу және өңдеу зауыттарының қожайыны Хафиз Акчурин, сонымен қатар бақалшы және жергілікті тауар сатумен де шұғылданды. Ағайынды Дәулеткелдиевтер — Мұхамеджан мен Мирктің сабын қайнататын зауыты болды, автоматты тазалау диірмені, керосин қоймасы болды. Шамсутдиновтар — Соборлық алаңдағы галантереялық дүкеннің қожайыны. Янгуразовтар — Валит пен Халит Ресейге тері шикізатын жеткізді, Ташкентпен, Қытаймен сауда жүргізді. Петропавлдың тізімінде көпестер А.Ваганова, И.Файзуллин, Ю. Усманов, Х.Яруллин, М.Мұхамедьяров, Г.Каримов, Х. Сефутдинов, К.Нигматуллин, И.Мұхаметов, т.б. секілді орыстармен, қазақтармен, еврейлермен, немістермен бірге қаланың саудасы мен көркін жақсартуға үлес қосқандар болды.

	Петропавлда Міржақып С. Күсемісов, Қошмұхамбет Кемеңгерұлы, Сабыр Шариповтармен тез тіл табысып кетті, Жұмағали Тілеулинмен кездесті, бұлардың бәрі — болашақ “Алаш” партиясының қайраткерлері. Қалада Міржақып Дулатұлы араласып, достасып, көрші болып тұрған мұғалімдер, саудагерлер, қолөнершілер, дәрігерлер, құрылысшылар, кәсіпкерлер болды. Олардың арасында мыналарды атауға болады: Н. А. Арнаутова, М. М. Альбетков, Х. А. Акчурин, З. С. Асанов, А. А. Андреев, П. В. Александров, А. П. Андреев, А. Ф. Андреева, М. П. Анциферова, Хусни Джемаль Акчурина, Абдул Вали Абдрахманов, Ахмедияр Абдул-Залитов, Гүлсім Акчурина, Каюмбай Анабаев, Ахметжан Абдулсаттарович Абдул-Ваганов, В. Э. Аппельберг, Мухаметжан Абдуллович Акчурин, Агляметдин Абдульманов, Д. Л. Арнаутов, Е.С.Алексеенко, Д. Т. Авдеев, Баби-Зубейди Шариповна Бабишева, Ахметжан Хасанович Бикбов, Мухаммед-Али Селихович Бирюшев, Хусин Хасанович Бикбов, Ахмет-Гариф ИбрагимовичБикчентаев,В.А.Белоусов, Изатулла Абдрахимович Бобров, Тохватулла Бикулов, Габидулла Баязитов, Бибі-Айша Бектемирова, Фаткулла Бичурин, Рамазан Бакташев, Сәбит Бичурин, Иван Андреевич Буторин, Абдул-Азиз Бегишев, А.Ф. Буторина, В.Я. Бачанцев, Г. Н. Бабин, Ахметжан Назмутдинович Бегишев, Мухаметжан Баймухаметов, Мубаракша Бадретдинов, Мухаммед-Валий Назмутдинович Бегишев, Амин Муратович Бурнашев, М.Н. Бардыгин, К. Ф. Глазкова, М.И.Голубинцева, П. Ф. Грязнов, Сибгатулла Губидуллин, Файза Измаиловна Губайдуллина, Н.В. Гребнев, К. И. Геркулесов, И. А. Грушилин, Д. А. Герасимов, М.Н. Греховодин, П. М. Гашков, Шакирзан Галиев, М. Ф. Глазков, М. И. Горин, В. Д. Дмитриев, Сейфулла Рахматулич Дивеев, А. В. Дитятев, Бибі-Айша Максутовна Дәулеткелдиева, Хасан Малитович Досметов, Алиакбар Дәулеткелдиев, Мухаметжан Файзуллич Дәулеткелдиев, Бибі Рахиль Дәулеткелдиева, Бибі Қожа мен Бибігүл-Жамал Дәулеткелдиевтер, Ораз Жалтыров, Жамал Желдібаев, И. А. Дегтев, А. В. Додонов, Г. В. Дроздов, Иван Христианович Дитрих, Мұстафа Мұхаметжанович Дәулеткелдиев, С. Е. Елгаштин, З. А. Егоров, А. А. Елкин, И.Т.Жуков, В. С. Жилин, Зайлитдин Заллитдинов, Н.И.Зейков, В. П. Зенков, В. К. Захарин, И. И. Земченко, П. С. Зольников, Бибі-Қайша Шараповна Заитова, Н. И. Зуев, Бибі-Айша Усмановна Заитова, Нұрмұхамед Ахмедуллович Забиров, Мухаметжан Рафикович Забиров, Шарип Рафикович Забиров, Гизатулла Ишимбаев, Тохватулла Исеев, Галиакбар Исеев, Закир Искакович Искаков, Мухемет-Галий Исенгулов, Ильяс Исмаилов, Иноят Иногамходжаев, Л. П. Калисевич, Негматулла Қонысбаев, Хайрула Қонысбаев, К. Г. Королев, И. М. Кругликов, Измаил Усербаевич Қуанышев, БибигульДжемиль Алиева, Хадиша және Мухамеджан Қуанышевтар, Хусаин Акчурин, Хасан Курманхожин, Бибі Кадырова, Г. И. Кузнецов, В. Е. Крохин, Л. Ф. Коваленко, И. П. Колпаков, Халима Меирмановна Қуанышева, К. Ф. Кондратьев, Яков Спиридонович Кошкин, Т. М. Королев, ағайынды Кондратовтар, Ахметжан Курмашев, Ахметжан Курбангалиев, Биби Гайша Қадырова, А.М. Кожевников, С. Логиновский, Н. И. Лапин, А. Н. Латынцева, ағайынды Лопахиндер, И. Е. Лазарев, А. К. Летунова, Е. Ф. Медведев, З. А. Матвеева, Биби-Гайша Текарбул Максютова, Сара Дженаль Маматова, Сагитулла Мухамедиев, Биби-Гайша Максютова, Хасан Максютов, Л. С. Муравцев, Г.В. Малахов, Август Иванович Мейер, П. Ф. Мокеев, Мухамет Мустаев, Алексей Николаевич Мухан, Гариф Максютов, Мага Латыпович Мухамедьяров, Мух-Сеит Муратов, Файза Бекчен Муслимова, Магитам Мустаева, Биби-Гайни Максютова, Искак Юнусович Мухаметов, Сафиулла Мансуров, У. Майсова, Газиза Халитовна Муитова, Мухаметдин Мухамет-Каримов, Галим Мухаметов, Химитша Мухамедьяров, Бигенбай Мусин, Биби-Айша Фахретдиновна Малушева, Зылиха Малушева, М. В. Малевский, Фахретдин Гасанович Мендибаев, Садык Летипович Маняпов, Н. В. Малахов, Т. С. Микрюков, Александр Семенович Малышев, Гордей Александрович Моисеев, Салех Хамзич Максютов, Ахметша Мустафин, Мухаммед-Юлдаш Мухаммед-Шарипов, Гарафутдин Мукминов, Петр Нельпин, В. А. Назаров, Гайпан Насыров, Багаман Насыров, В. О. Осипов, И. И. Отрадных, Д. К. Отрадных, Андрей Оболенский, А. А. Пахомова, Викентий Козель, С. А. Поклевский, В. А. Пантелеев, К. Д. Побелянский, В. В. Повышев, Н. И. Перфильев, И. В. Поляков, Г. И. Пирогов, Г. А. Андреевич Плинекер, Д. Потанин, Егор Иванович Полаумер, А. Ф. Пакутин, Н. А. Пырьева, Е. А. Протасов, М. Я. Побелевский, А. М. Перевыгин, Н. М. Попов, Бибі Фатима Сетлыкова, М. Г. Ситников, Шарифетдин Сабитов, И. А. Серев, В. Н. Савельев, И. И. Сизов, Д. К. Сайников, А. В. Сухарев, Усан Мухаметжанович Сутюшев, М. И. Тарасова, А. Н. Трусов, Хусаин Рахматуллович Тюменев, МухаммедРахим Ибрагимович Тюменев, Химаз Ибрагимович Тюменев, Галим Рахматуллович Тюменев, Хамза Фабдуллович Тюменев, Хамза Абдуллович Тюменев, Мухаммед Тойматов, Порфирий Урович Танаевцев, Мухаммед Али Табеев, Мухаммед Касым Химевич Тойматов, Шакир Хамич Тойматов, Мухаммед Галим Темирбулатов, Давлетниса Тастемирова, Мирос Борисович Триванов, Н. Б. Трифонов, Миирман Тастемиров, Н. А. Трусов, Д. Я.Турлапов, В. Д. Тепигин, М. Н. Тимофеев, Хасан Талев, Михаил және Василий Трифоновы, А. А. Устюгов, И. П. Удодов, Т. И. Усова, Юсуп Искакович Усманов, Мухаметжан Искакович Усманов, Сарби-Джемаль Муратовна Урманова, Павел Уваров, Баймухамед Уразбаев, Шегимардин Усманов, Лога Фризен, Измиль Файзуллин, Н. Фураев, Глафира Максимовна Фыгина, А. М. Федоров, Л. Д. Шкребтиенко, И.А. Шулепов, А. Я. Шмарин, Шакирман Назмутлин Шафеев, Мух-Камаль Шамсутдинович Шамсутдинов, Шамсутдин Шафеев, Уммугульсум Шафеева, М. Б. Шафеев, Георгий Гаисович Штринбах, Н. П. Шабаев, Л. М. Шецелин, Шаахан және Шамахут Шаисаевтар, Сафа Шафеева, Хамид Алтынай Шакулов, Фатима Бичурина және Биби-Гайша Бичурина, Н. С. Щипанкова, Е. А. Щетинина, А. П. Эберт, Г. А. Юзефович, И. И. Юрганов, Мухзамжан Юсупов, Ачильда Юсупбаев, Т. Н. Юдипев, Абдул Вагап Бариевич Яушев, Осип Осипович Яроцкий, Уммугульсум Сулейменовна Ялымова, Хикматулла Яруллин, М. Г. Якушев, Хасан Салехович Янтурмов, Бибі-Залиха Бичурина, Бибі-Гайша Дәулекелдиева, Усинджамаль Салех Мухаметова, Бибі-Зура және Биби Мархуба Янгузаровтар.

	Петропавл қалалық Думасының гласныйына және оған кандидаттыққа 1909—1913 жылдары мыналар сайланды: шаруа П. В. Бажинов, мещан Я. И. Волков, мещан В. А. Кожевников, мұрагерлік бойынша құрметті азамат Г. И. Казанцев, мұрагерлік бойынша құрметті азамат В. П. Зенков, көрікші А.Н.Трусов, дәрігер К. Т. Каморзин, мещан В. Д. Телегин, мұрагерлік бойынша құрметті азамат К. И. Геркулесов, көрікші И. М. Коровин, мещан И. В. Неризов, мещан А. А. Андреев, шенеунік А. А. Шпрингбах, оның ұлы жеке құрметті азамат Порфирий Тапашеев, урядник Д. А. Герасимов, шаруа И.В.Паллеев, көпес В. И. Черемисов, мещан Г. А. Юсупов, мещан В. А. Белоусов, шенеунік И. И. Высоцкий, көпес И. И. Ютанов, мещан И. А. Шульнов, мещан О. О. Яроцкий, көпес А. И. Мейер, шенеунік Л. А. Кузнецов, шенеунік А. И. Мухин, шенеунік Д. В. Кудревецкий, мещан К. Г. Королев, мещан Т. Н. Юдинцев, мещан И. И. Рылов; көпес Хасан Абдулович Акчурин, көпес Саит Сейфутдинович Муратов, мұрагерлік бойынша құрметті азамат Мирхайдар Файзуллин Дәулеткелдиев, көпес Гариф Хамзин Тойматов, көпес Мухаммед-Али Салехович Бирюшев, көпес Хамза Абдуллович Тюменев, мещан Саит Хамзич Сутюшев.

	Қалалық Думаның гласныйының кандидаттығына: казак Михаил Иванович Горин, мещан Василий Александрович Назаров, шенеунік Владимир Никандрович Савельев, мещан Дмитрий Яковлевич Турлапов, мещан Василий Дормидонтович Дмитриев, мещан Валий Назмутдинович Бегишев, мұрагерлік бойынша дворян Мұстафа Мұхаметжанович Дәулеткелдиев.

	Петропавлдың қазақ зиялылары арасында барынша белгілілері С. Күсемісов, В. Ахметов, Р.Марсеков, Дәулет Қуанышев, мұғалім Ахмет Баржақсин еді.

	А. Баржақсин Омбының мұғалімдер семинариясын бітіріп, Омбыда 1935 жылға, яғни қайтыс болғанына дейін жұмыс істеді деген дерек бар.

	Т.Арыстанбековтіңестелігібойынша, мүшелеріпетропавлдық қазақтар болған Омбыдағы “Бірлік” қазақ мәдени-ағарту қоғамы 1907 жылдан кейін құрылған. Оның белгілі ұйымдастырушылары студенттер Нығмет Нұрмақов, Сәкен Сейфуллин, Ахмет Баржақсин, Мағжан Жұмабаев, Мұхтар Саматов, ал қоғам төрағасы Шаймерден Әлжанов болған. Бұл “Бірлік” жастар бірлестігі де радикалдық (түбегейлі өзгерістерді жақтаған) бағыт ұстанды. Петропавлда Міржақып Дулатұлының болашақ татар қоғам қайраткерлері Г.Ялымовпен, А.Идрисимен кездесуі әбден мүмкін. Әрине, растайтын фактілер керек. Бірақ мұнда басқа да бір ескеретін маңызды жағдай бар — бұл кітаптың барлық кейіпкерлерінің тағдыры бір-бірімен тікелей немесе жанама түрде Қазан төңкерісі мен Азамат соғысының алапат толқынында тоғысты.

	1909 жылы Дала генерал-губернаторы “Дала өлкесінің кейбір үкіметтік және қоғамдық ұйымдарындағы ерікті жалданған қызметкерлер қатарында ойдан шығарылған есімдермен қызмет еткен және тіпті өтірік құжаттармен тұрған немесе мүлде құжатсыз жүрген, әртүрлі үкіметке қарсы ұйымдарға қатысы бар адамдар табылды”, — деп мәлімдеді.

	Петропавлда радикалдық көңіл күйдегі басқа да қазақ қайраткерлері болды. Омбы Жандарм басқармасының бастығы 1910 жылдың 1 мамырында өлкенің бас бастығына былай деп хабарлады: “Петропавлда тұратын ағайынды Бибасовтардың, Күсемісовтің және Тұрановтың үкіметке қарсы әрекеттері туралы домалақ (анонимдік) арыз бойынша, агентуралық жолмен төмендегілер анықталды: жоғарыда аталған қырғыздар Петропавл қаласындағы әдебиетке және саяси оқиғаларға қызығушылық танытатын мәдениетті де зиялы адамдардың үйірмесінде тұрады, бұл үйірмеге Полуденский болысының №2-ауылында тұратын Уфа губерниясының татары, қырғыз балаларын сауат ашуға үйрететін және Полуденский болысының қырғыздары арасында үлкен сенімге ие молда Изъятдин Хуснутдинович Ақанов та кіреді.

	Бұл Ақанов Петропавлдағы зиялылар үйірмесінен кітаптар мен газеттер алып, олардың мазмұнымен қырғыздарды таныстырады, оның үстіне, Францияны мысалға ала отырып, шетелдердегі өмірдің артықшылықтарын көрсетеді. Бұл әңгімелер үкіметке риза еместік көңіл күйде өтіп, онда үкімет қырғыздардың жерін тартып алып, оларды қоныс аударушыларға берді, ал олар үшін Ресей помещиктерінде жер жеткілікті, орыс шаруаларын Сібірге қоныс аудармай, осы жерлерді оларға беру керек еді дегенді айтады. Ақанов өз қолында І және ІІ Мемлекеттік Думаның мұсылман мүшелерінің суреттері бар кітапты сақтайды және олардың қызметін бостандық пен теңқұқықтылық күрескерлері ретінде мадақтайды, сондай-ақ олардың бірсыпырасы айдау мен бекіністерде жүр деп өкініш білдірді, ІІІ Мемлекеттік Думаны оның пайдасыздығы және жанжалдар шығарғаны үшін 10 сомнан тәулікақы алады деп сөгеді. Сол болыстың №9-ауылында жоғарыда келтірілгендерден басқа, жерге қоныс аударушылар орналасып алғандықтан, қырғыздардың бір жерден екіншісіне көшіп отыруына тура келетіндігіне, ал бұл жағдайдың олардың тұрмыстық халахуалына кері әсер ететіндігіне және көшкені үшін жәрдемпұл, ақша төленбейтіндігіне байланысты орыс үкіметіне наразылық орын алған. Таншы (Тангинский) болысының №5-ауылында, онда да қырғыз балаларын сауаттылыққа үйрететін, қырғыздардың сеніміне ие молда Ысқақ Шолақов та қоныс аударушылар ісінің басқарушысы фон-Штейн мырзаның келуімен, 1909 жылдың күзінде істелінгеніндей 150 отбасы үшін 34 десятинадан жер бөлу туралы өтініш беруге үгіттеген. Бұл жағдай Ақанов пен оның жақтастарының наразылығын тудырып, олар бар күштерін салып Шолақовты сүріндіруге тырысуда және қырғыздардың отырықшылық өмір салтына қарсы әрекет етуде”.

	Билік бұған тез қызығушылық білдірді. Ақмола губернаторы Омбы және Петропавл полицмейстерлеріне, Омбы мен Көкшетау уездік бастықтарына, Омбы және Петропавл теміржол бөлімшелерінің жандарм басқармаларына: “Аталған уездердің күшейтілген күзет жағдайында болу уақыты кезінде Петропавл уезі, Полуденский болысы, №2-ауылында тұратын Уфа уезінің татары молда Изъятдин Хуснутдинович Ақановтың үкіметке қарсы әрекеттері үшін бұл уездерде тұруына тыйым салынады” деген нұсқау берді.

	Жандармдардың назарына петропавлдық радикалдармен тығыз байланыста болған Исмагомет Байбасов та ілікті. М. Дулатұлының онымен таныс болуы мүмкін-ді. 1911 жылы Полиция департаментінде былай деп жазылды: “Петропавл қаласының тұрғыны татар Исмагомет Байбасовқа Семей қаласынан 80 жастағы қарт адам, әлдебір Жоял Мұса келді. Өзін Байбасовтың туысымын дейді, іс жүзінде олай емес. Мұсаға барлық мұсылмандар үлкен көңіл бөледі. Оның келуінің себебі белгісіз, бірақ оның келуіне панисламизмге байланысты саяси мән береді. Агентураға Мұсаның келу мақсатын және оның қызметінің түрін анықтау тапсырылды. Мұсаның жекебасы туралы Семей облысындағы көмекшіге сұрау жасалды”.

	Рас, жергілікті әкімшілікте қазақ қоғамындағы оқиғалар туралы бірауызды пікір болған жоқ. Мәселен, 1900 жылдың 31 желтоқсанында Петропавлдың уездік бастығы Ақмола облысының әскери губернаторына былай деп мәлімдеді: “Сонымен бірге Сіздің жоғары мәртебелі құзырыңызға мынаны мәлімдегім келеді: көшпенді жұрттың арасына білімнің таралуымен бірге жаңа үрдістер сөзсіз Далаға енеді, мәселен, орта және жоғары оқу орындарында білім алған көптеген қырғыздар өздерінің туған халқы арасындағы білімнің жалпы деңгейін көтеруге және оны барынша жетілген іскерлік жолмен алып жүруі үшін күшін салады... Білім беретін пәндерді татар тілінде оқыту — барлық қырғыз халықтардың арманы. Қырғыздар өміріндегі әрбір жаңа бағыт орыс татарлары да, сондай-ақ Персия мен Түркияға бағынышты болғандары да қуана келетін, ірі мұсылман орталығы болып табылатын Петропавл қаласы арқылы ғана енеді. Далалық қырғыздар, әсіресе жас адамдар Петропавлға татар мектептерінде және өзінің оқымыстылығымен белгілі жекеленген адамдардан білім алу үшін ұмтылады. Осыған байланысты қалалық мұсылмандарды қадағалау ерекше мәнге ие болады және осындай қадағалауды іске асырғаннан кейін ғана мұсылмандар арасындағы жаңа бағытты дер кезінде іске асыру мүмкін болады”.

	Міржақып Дулатұлы Петропавлдағы осындай ортада тұрып, жұмыс істеді. Омбының да, Петропавлдың да іргесіндегі мектебтер (мектеп емес. — ауд.) Міржақыптың ойынан шықпады. Ол былай деп жазды: “Қырғыздарда дұрыс жұмыс істейтін медреселер жоқ, олар тек балалардың басын қатырады; тізерлеп отырған молда шәкірттерге қаһарын төгіп, оларды күн ұясына батқанша ұстайды. Егер шәкірттердің біреуі күліп қалса, онда қытайға ұқсап, оны дүре соғумен жазалайды; үш-төрт жыл бойы оқыған бала жаза білмейді. Жаңа әдіс арқылы оқытумен шаруасы болмайды, әліпби мен абжадты ғана жаттап алады; егер бәрін шариғатқа қарсы істейтін болса, бұдан халыққа қандай пайда бар? Жөні түзу оқытушысы болмаса, халық қалай білімді болмақ? Жоғарыда айтылғанның бәрі молдаға қатысты, ал қожайындарға келер болсақ, олар мынадай: молданы жалдаушылар оларға төлейтін жалақыны есепке алып, молдадан балаларды күндіз де, түнде де оқытуды талап етеді, ал егер молданың жұмыссыз отырғанын байқап қалатын болса, онда оған тапсырма беріп, бір жаққа жұмсайды. Әрине, жоғарыда айтылғандар надандықтың салдары. Сабақ өтетін жер таза емес және ол көбінше лақ-қозы, бұзау қамайтын қораның жанында орналасады. Егер бір жақсы нәрсеге өзіміз ұмтылмайтын болсақ, ол бізге өздігінен келмейді, міне, сондықтан да өркениетті халықтардан үлгі алып, нашар әдеттерден арылуымыз қажет”.

	Қазақ зиялы қауымы баспа өнімдеріне ерекше қызығушылық танытты және тек қазақ тіліндегілер ғана емес. Петропавлдағы кітап саудасы қызу жүрді. Қалада А.Д.Воробьев, Г. Бабажановалардың орыс, татар және қазақ басылымдарын сататын өз ләпкелері болды. 1894 жылы қалада Я.С. Малышевтің кітап дүкені ашылды, ол орыс тіліндегі кітаптарды сатты, әртүрлі баспалар мен кітаптардың каталогтері болды. 1899 жылы қалада оқулық және мектеп құрал-жабдықтарымен сауда жасайтын кітап қоймасы пайда болды. Уақыт өте келе бұл жеткіліксіз болып, кітап саудасы айналымы кейде үлкен көлем алды. Мәселен, 1911 жылы Г.Бабажанова Петропавл мен Ақмолада сату үшін мың сомның кітабын әкелді. Бұл кітаптардың ішінде Қазаннан, Орынбордан, Уфадан әкелінген түркі әдебиеттері басылымдарының айтарлықтай мөлшері болды, соның арқасында Петропавлдағы мұсылман әдебиеттері кітапханасы едәуір толықты. Осы әдебиеттердің ішінде М.Дулатұлының “Оян, қазақ! ” кітабының болуы әбден мүмкін. Петропавлдың кітап дүкендерінің бірінен Міржақып Тимофей Седельниковтің “Қырғыз даласындағы жер үшін күрес” (“Борьба за землю в Киргизской степи”) деп аталатын кітабын сатып алды, мұнда автор қазақ жерінің шекарасын қоныс аударушылардың пайдасына межелеп жатқаны туралы тікесінен айтады. Қазақтар өздерінің ежелден тұрып жатқан жерлерінен көшіп, жартылай шөл аймақтарға ығысуға мәжбүр болуда. Кітаптың көлемі шағын болғандықтан, Міржақып оны бір деммен оқып шықты. Ол көршілес халықтардың прогресі жағдайында қазақ қоғамының құқықсыздығы мен шарасыздығы туралы кітаптың қазаққа қажет екендігін түсінді. Мұндай кітаптың көлемі шағын, сыйымды, қазақ тілінде болуы тиіс. Және ол қазақ оқырмандарының жанына жақын, өлеңмен жазылса, тіптен жақсы.

	Кітап дүкендері мен ләпкелерде петербургтік және омбылық газеттер сатылды. Бірінші дүниежүзілік соғыстың қарсаңында және соғыс жылдары Петропавлда кітап саудасын Л.И.Блюментальдың дүкені, “Новая заря” фирмасы жүргізді. И.Н.Зайцевтің кітап дүкені Вознесенский даңғылында болды. Кітап саудасына татарлар, қазақтар қосылды. Жалпыға бірдей бірінші халық санағы бойынша, 1897 жылы Петропавлда 19 788 адам тұрды, оның ішінде татарлар 6129 адам болды.

	Петропавлдағы №4-мешіттің молдасы Ходжа Абдрашитов 1908 жылдың 25 қазанында Ақмола губернаторына: “Петропавл қаласының бірінші бөлігіндегі өзімнің жекеменшік ләпкемде мұсылман кітаптары мен газеттерінің саудасын жүргізуді қалай отырып, маған осы туралы рұқсат куәлік берілуін Сіздің жоғары мәртебелі құзырыңыздан басымды иіп өтінемін. Осы өтінішпен бірге №1204-куәлік және 1 сом 50 тиынның маркасын қоса жолдап отырмын. Бірінші бөлікте тұрамын, үйім жекеменшік” деген өтініш берді. Петропавл қаласының бірнеше баспаханасы: Ефим Никанорович Лишавцевтің “Геркулесов и Лишавцев” баспаханасы, “А. Меньщиков и Иваськов” серіктестігінің (қожайыны А.А.Меньщиков) жаңа баспаханасы, К.Ф. Яворовский мен Ильиннің баспаханасы, каучук мөрлер мен штемпельдер баспаханасы мен фабрикасы кітаптар, газеттер және басқа өнімдер шығарды.

	Қалада штемпель, бланкалар шығаратын Суслов пен А. С.Иваськовтің баспаханасы және Штринбахтың үйінде орналасқан “Прогресс” баспаханасы жұмыс істеді. Оның қожайындары К.Ф. Скорик пен Л.И. Рыдник болды. Мұнда “Приишимье” (“Есіл жағалауы”) газеті басылды, мөрлер дайындалды, бланкалық өнімдер шығарылды.

	Тұрғындардың рухани және діни қажеттіліктерін өтеу үшін алты мешіт қызмет етті. Сол кездің авторы: “Жергілікті татарлар (әсіресе қасымдықтар) кішіпейіл, ізетшіл, қонақжай, ізгі жанды. Отбасылық тәртібі өте қатаң әрі таза. Дерліктей әрбір татар сауатты”, — деп жазды.

	Әрбір мешіттің жанында мектебелер болды және әдеттегідей, мектебелерде молдалар исламды насихаттауға тырысты, оның үстіне, көптеген адамдар исламды дәстүрлі өмір қалпының мүдделерін қорғаушы деп білді. Шынында да, кез келген қоғам үшін пайдалы дәстүрлерді тиімді қорғау мен парасатты консерватизмнің маңызы зор. Алайда тек діни мұсылмандық білім беруді ғана қорғау Міржақып Дулатұлын қанағаттандырмады. Ақмола уезінің бастығы Михайлов 1901 жылы былай деп жазды: “Таяу уақыттарға дейін қырғыздар мұсылмандықты сырттай, әдет-ғұрыптық тұрғыдан ғана қабылдаған дейтін пікір болды. Алайда бұл мүлде қате пікір: қырғыз халқын жақыннан білген әрбір адам ол (қырғыз) мұсылмандыққа жан дүниесімен берілгендігін анық көреді. Бұл олардың мұсылман дінін соқыр сеніммен және құлдық сезіммен ұстануынан емес, негізінен, халықтың дүниетаным ерекшеліктерінен — олардың түсініктері мен көзқарастарынан, ішкі қалаулары мен идеалдарынан айқын аңғарылады”.

	Өз тобының тұтынушылық мүдделерін қорғаған жәдитшілдік идеологияның өкілі Гаспринский “тозығы жеткен”, “күні өткен” мұсылман “фанатизмі” мұсылман ұлдарының орыс мектептерінде оқуына бөгет жасайды деп санады. Ол өзімен діндестерді орыс халқының өнерін, өмірдің әр алуан саласындағы оның жетістіктерін меңгеруге шақырды. Оның мұндай тұжырымдарының мәні ғылым мен техниканы пайдалану арқылы аса зор табыс табатын орыс және батыс еуропалық капиталистердің өмір салты Ресейдің шет аймақтарындағы ұлттық буржуазия үшін идеал болуы керек деген пікірге саяды. Сондықтан ол (ұлттық буржуазия. — ауд.) өзінің байлыққа ұмтылысында бір таптағы аға-бауырлары — орыс буржуазиясының соңынан еруге тырысты.

	Консерваторлық байшылдық идеологтері тарихи дамудың объективті беталысымен санаспай тұра алмады.

	Татар газеті “Таджриманның” бірқатар мақалаларында мектеп ісінің мәдени-ағартушылық жоспарлары, ұйымдық мәселелері баяндалды. Алайда ұлтшылдар көтерген мектептегі оқыту ұстанымдары қазақ ағартушыларының көзқарастарына қайшы келді. Егер Уәлиханов, Алтынсарин және Абай діннің мектеп ісіне араласуын теріске шығарып, ағартушылық ұғымын түгелімен зайырлы білім беру деп түсінген болса, ал қадімшілдер, олардың оқыту бағдарламаларынан көрініп тұрғанындай, зайырлы және діни білім беруді біріктіруді жақтады. Олар адам “өзінің денесінің қажеттіліктерін” ғана ойлаумен шектелмей, сонымен бірге “Алла алдындағы, өз ұлтының алдындағы, болашақ ұрпақ алдындағы” парыздарын да ұмытпай, есте сақтауы тиіс деп білді. Дін олардың осы міндеттердің бәрін түсінуіне көмектеседі. Демек, балаларға олар “Құдай мен сенімді танып-білуі үшін діни ғылымдарды үйрету” керек. Зайырлы ғылымдарды оқып-үйрену балалардың “Құдай жасаған нәрселерді танып-білуіне” және “шынайы мұсылман”, “ілтипатты адам”, “ұлтының шынайы ұлы” болып шығуына көмектесуі тиіс.

	Айта кету керек, егер патша өкіметі Қазақстанда байырғы халықтың мәдени сұраныстары мен мүдделеріне сақтықпен қарап, ұлы державалық шовинизм саясатын жүргізген болса, ал қадімшілдер жергілікті ұлтшылдық тұрғысынан әрекет етіп, ұлттық оқшаулық саясатын жүргізді. Осы екі бағыттың да кейбір реалистік кезеңдері болғанына қарамастан, шын мәнінде, екеуі де реакциялық идеяларды ұсынды.

	Бұл саладағы патшалық шаралар, оның саясатының реакциялық сипатына қарамастан, ақыр соңында қазақ халқының орыс мәдениетіне кіруіне жағдай жасады. Ұлтшылдар ана тілін патшашылдықтың жұтып қоюынан қорғай отырып, оның орыстандыру саясатына қарсылық көрсетті. Бірақ олар панисламистермен бірге әрекет етті және солардың ыңғайымен араб жазуының қолданысын қолдады, қазақ ауылдарында діни фанатизм өсиеттерін дәріптеді.

	Петропавл тарихында татар қайраткерлері айтарлықтай рөл атқарды: Амантай Мұстаев Бірінші май көшесінің бойында мешіт, мектеп, тұрғын үйлер, қоймалар салдырды (1870 — 1880 жж.). Мектептегі жұмысқа Татариядан мұғалімдер: Шариф Мирсалимовты, Нағима Айдағұлованы, Ибрагим Ситдыковты, Хабибурахман Хасановты шақырды.

	Ерлер мектебінде Арслан Нұрғалиев, Исхак Мустаев жұмыс істеді. Ахун Яушев тау етегіндегі мешітті және мешіт маңына үйлер салдырды, зауытшылар Зенковтар мен Микрюковтердің (тері зауыты) сауда істеріне қатысты, оның ұлы Абдулвали молда болып қызмет етті, әйелі мұғалима болып жұмыс істеді.

	Валит Янгуразов ұлы Халитпен бірге тері-терсек жинап, оны өңдеу үшін Ресейге жөнелтті, ал ол жақтан былғары тондар, қалпақтар, түкті көйлектер, аяқкиімдер, мануфактура (қолөнері) өнімдерін алды. Мешіт, мектеп-медресе салдырды (1882 ж.). Май айыру зауыты болды. Янгуразовтар мектебінде Рамазан Тюменов, Абдрахман Саитбеков, Асма Валеева мұғалім болып істеді. Жергілікті көпестер Қуанышевтар, Жолтыревтар, Мұратовтар Вознесенский даңғылында үлкен мешіт, мешіт ауласында екі мектеп, диірмен салды.

	Мұхамеджан қажы Дәулеткелдиев, ұлдары: Мирхайдар, (ол да қажы), Кутлумухаммат, Мұстафа, Галим, Гумарлармен бірге мешіт (Киров зауытының аумағында) және екі мектеп салды. Олар Қазаннан, Троицкіден, Уфадан мұғалімдер Зухра Рахимованы, Заки Максютовты, Бахруш Дәулеткелдиевті, тағы басқаларды шақырды. Саудамен (мал шаруашылығы тауарлары) айналысты, Қытай, Өзбекстан, Ресеймен және басқа мемлекеттермен байланыс жасады. Майайырғыш, сабынқайнатқыш зауыттары болды.

	Қазаннан келген Камал Шамсутдинов ірі сауда кәсіпкері болды. Оның дүкендері қаланың әртүрлі аудандарында орналасты. Ол мануфактуралық, бакалеялық (ұсақ-түйек), галантереялық тауарлармен, машина бөлшектерімен, дәрі-дәрмектермен сауда жасады.

	Көпес Дінмұхаммет Бичурин мешіт, медресе және татар клубының ғимаратын салдырды. Оның ұлдары Сабир, Фазыл, қала мұғалімдері Харис Курбангалиев, Фатима Тюменова, Надыр Абсалямов әр алуан ағартушылық бастамалардың — қоғамдық кештердің, спектакльдердің, мерекелік кездесулердің белсенділері болды.

	ХХ ғасырдың басында қаланың мәдени өмірінің дамуы сан алуан салада көрініс тапты: қазақ ақындарының айтыстары өтті, кітапханалар жұмыс істеді, сырттан келген артистер өнер көрсетті, әдеби кештер өткізілді, литография мен баспаханалар ашылды, газеттер шықты.

	Музыкалы-драмалық қоғамның мүшелер саны 80 адамға жетті. Оның жарғысында “Қоғам дирекция құрып, әр рет сайын рұқсат алу арқылы орындалатын бағдарламалар бойынша өзінің мүшелері үшін сый ретінде тегін және көпшілікке арналған ақылы көрсетілімдер: спектакльдер, концерттер, әдеби-музыкалық кештер және опералық қойылымдар ұйымдастырып, өткізуге құқылы” деп жазылған. Қоғам драмалық үйірмеден өсіп шықты.

	Әнші-ақын Ақан сері Қорамсаұлының өмірі мен шығармашылығы Есіл жағалауы өмірімен тығыз байланысты. Молдадан оқып, хат танығаннан кейін ол 13 жасында саудагерлерге ілесіп, Петропавлға келеді де, мұнда 2—3 жыл бойы Уәли-Ахун медресесінде оқып білім алады. Бала кезінен бастап ол ән айтумен және домбыра тартумен әуестенеді. Ақынның өмірі қайғылы жағдайда аяқталды. Алайда оның әндері, өлеңдері, қысқа айтыстары қыр елінде кеңінен танымал болды. Олардың ішінде “Сырымбет”, “Мақпал”, “Құлагер”, “Үш тоты”, “Қараторғай” және басқалары болды. Көптеген әнші-ақындар секілді Ақан да тек лирик-сазгер ғана емес, сонымен бірге өз шығармаларын шебер орындаушы да болды. Шоқан Уәлиханов пен Абай Құнанбаевтың замандасы Ақан сері өз шығармаларында дала табиғатын, тұрмыстық мәселелер көріністерін суреттеудің шебері болды. Оның жастарға арнаған өсиет сөздері шығармашылық мұрасының айтарлықтай бөлігін құрайды. Ақын патшаның Дала өлкесіндегі тонаушылық саясатына өз қарсылығын бейнелеген қоғамдық мәселелерді де көтерді. “Құлагер” әні әлеуметтік тақырыптағы ең мәнді шығарма болып қалды. Жылқы төресі Құлагердің дұшпандардың қолынан өлуі ақын үшін терең, ішкі күйзелістің желісіне айналды.

	Сұлтанмахмұт Торайғыровтың да өмірі мен шығармашылығы Солтүстік Қазақстан аумағымен, Есіл жағалауымен байланысты болды.

	С.Торайғыров ХХ ғасырдың басындағы қазақ әдебиетінің демократиялық қанатының жарқын өкілдерінің бірі болды. Ақынның қазақ әдебиетіне қосқан үлесі айтарлықтай маңызға ие. Бұл оның шағын да, көлемді әдеби шығармаларынан айқын аңғарылады.

	Жазушы С.Көбеевтің қызметі де Петропавлмен байланысты болды. Мұнда ол ХХ ғасырдың басында Нілді болыстық мектебінде және екі сыныпты орыс-қазақ мектебінде мұғалім болып істеді. С.Көбеев И.А. Крылов мысалдарының аудармашысы және “Қалыңмал” романының авторы ретінде белгілі. Бұл кітаптар 1910, 1913 жылдары Қазанда басылып шықты. Жазылу уақыты жағынан алғанда, “Қалыңмал” романы қазақ тіліндегі үлкен прозаның ең алғашқы шығармаларының бірі болды. Бұл шығарма қазақ әдебиетіндегі кезеңдік белгілердің бірінен саналады.

	Осы адамдардың барлығы да Міржақып Дулатұлының таныстары, пікірлестері, туыстары мен достары болды. Осы адамдардың бәрі де “Оян, қазақ!” жинағының болашақ авторының көзқарастары қалыптасқан атмосфераны жасады.





Қазақ кітап басу ісі және мерзімді баспасөзі




	Міржақып Дулатұлының “Оян, қазақ!” және “Бақытсыз Жамал” кітаптарының жарыққа шығу жағдайын анықтау үшін сол кезеңнің полиграфиялық базасының мүмкіндіктерін, қазақ кітаптарының проблематикасын, авторлар ортасын, кітап таратылымын жалпы тұрғыда көз алдыға елестету керек. Онсыз М. Дулатұлы шығармаларының жаңашылдық сипатын түсіну мүмкін емес.

	ХХ ғасырдың басындағы қазақ кітап баспасы Қазан, Петербург, Уфа, Орынбор, Астрахан, Семей, Оралдағы әртүрлі баспаханалармен байланысты. Осы қалалардың бәрінде араб қаріпті баспаханалар болды. Ал бұл кітап басудағы маңызды фактор еді. Петербургте, Қазанда, Уфада, Орынборда, Оралда, Троицкі мен Ташкентте қазақ тілінде кітап басу ісі жолға қойылды.

	Жаңа қазақ авторлары мен кітап баспагерлері шықты. Солардың бірі — ішінде екі аударма кітабы бар тоғыз кітап шығарған Мақыш Қалтаев еді. Қалтаев, оның мақалаларына қарағанда, өз халқының ілгері дамуын армандаған ағартушы болған, әйелдердің теңқұқықтылығын қорғаған. Өз дәуірінің өткір мәселелерін қозғаған, шығармалар жазған авторлардың ішінде М.С. Кашимов, Ш.Шеленов, М.Қалтаев, А.Галимов, тағы басқалар болды.

	Мұхамед Салим Кашимов діни отбасында өсті, әкесімен бірге Меккеге барды, осыдан кейін Бадал қажы деген атқа ие болды. Ол ең белсенді авторлардың және баспагерлердің бірі болды, 10-ға тарта кітап шығарды. “Угит” (“Үгіт”), “Насихат казахи” (“Қазаққа насихат”), “Адеб” (“Әдеп”) кітаптарында М.С. Кашимов өзінің педагогикалық көзқарастарын, балаларды мектепте оқытуға дайындау әдістемесін баяндады, оқытудың схоластикалық әдістеріне, ортодоксалды мұсылман дінбасыларының надандығына қарсы шықты. Ы.Алтынсарин және А.Құнанбаевтардың iзiмен Бадал қажы мектептерде орыс тiлiн оқып-үйренуге шақырды.

	Баспагерлер арасында қазақтың қоғам қайраткерлері, зиялы қауым өкілдері Шерияздан Шеленов, Қайырбай Мұратов, Тамырза Қозыбаев, Ғайнутдин Пірәлиев, Жұма Арысланов, Рахат Телешов, Мұхамеджан Сералин болды. Әйелдер де: Сания Қасым, Хадеми Ертісбаева, Мадина Османқызы Абулғазизова және басқалар болды.

	Оқу әдебиеттері — Ы. Алтынсариннің, Е.А. Алекторовтың оқулықтары, В. Катаринскийдің 1893, 1894, 1898, 1904, 1906 жылдары басылған орыс тілінің қазақтарға арналған бастапқы оқулықтары неғұрлым көп таралыммен басылды. Христиандық бойынша діни әдебиеттер “Иова туралы”, “Авраам туралы”, “Иосиф туралы”, “Толық қасиетті тарих” қазақ тілінде басылды. Тіпті Қазанда христиандық әдебиеттерді қазақ тілінде басып шығару бойынша арнайы аударма комиссиясы жұмыс істеді. Қазақ кітаптары жеке адамдардың қайырымдылығы есебінен, мемлекеттік және миссионерлік қаржы есебінен басылды. 1892, 1895 жылдары шыққан “Қисса-и Осербай”; 1900 жылы шыққан “Қисса-и Ондербай хаж-ул-харамаен”; “Ибрагим бин Адхам Қиссасы”; “Қисса-и Шагаббас улы Ирангаиб” деген атпен 1907 жылы шыққан “Шахнама” аудармасының бөлімдері; 1877, 1879, 1881, 1883, 1888 жылдары шыққан “Қисса-и-Зарқұм”; 1878, 1879, 1883, 1888, 1907, 1908 жылдары “Қисса-и СеидБаттал” тәрізді әр алуан қиссалардың жарық көруіне дәл осы жекеменшік қаржыландырулар көмектесті.

	Қазақ тілінде кітап басу ісінде, сонымен қатар көркем әдебиет және тарихи тақырыптағы әдебиеттер, мысалы, “Алпамыс” және “Ер Тарғын” секілді хикаялар маңызды орын алды. 1907 жылы Қазанда қазақ тілінде 19 атаулы кітап, соның ішінде “Қисса-и Шагаббас улы Ирангаиб” басылды. Алғашында бұл кітаптың 2400 данасы шықты, одан соң оның кең танылғандығына орай, сол жылдың өзінде тағы да 6000 данасы қайта басылды. 6 мың дана мөлшерінде шыққан “Қисса-и Хазрет-и Ғали...” баспагер Хұсаиновтың “Сал-сал кітабы” (10 мың дана); “Қисса-и Серғазы” (4800 дана); “Қисса-и Алпамыс (6 мың дана) кітаптарына оқырмандар қызығушылығы аз болған жоқ. Сәл ертерек, 1906 жылы, М.Бекимовтің редакциясымен “Орал облысы қырғыздарының отау құру әдет-ғұрыптары” кітабы (50 дана) жарық көрді.

	Сауатты қазақтар Қазан университетінің баспасынан шыққан (баспагер-граф Н.К. Румянцев) Абылғазының “Шежіре-и түркия” (Түркілер шежіресі”), белгілі қазақ тарихшысы Қадырғали Жалаиридың қазақтардың моңғол шапқыншылығына дейінгі және одан кейінгі тарихы мен этнографиясына қатысты мәліметтерден тұратын еңбегі “Жамиғат-таварих” (“Жылнамалар жинағы”) кітаптарын неғұрлым бағалы деп санады. 1880—1896 жылдар аралығында Қазан университеті баспасынан араб, татар және шағатай тілдеріндегі 600-ден астам атаулы кітап жарық көрді. Бұлар — Қазақстан, оның халқы мен мәдениеті, тарихы, т.б. туралы Қазан университетінде басылған кітаптардың біразы ғана. Кейбір кітаптардың атаулары түпнұсқасында араб, парсы, татар тілдерінде берілген, жекелеген авторлардың аты-жөні әдеби бүркеншік есіммен жасырылған, мәтіннің өзі аралас тілде жазылған. Кітап тілінде араб және парсы сөздері болды және ресми кітап стилі болып саналды. Мұндай кітаптарды оқу үшін қазақ, араб және татар тілдерін білу керек еді.

	Зерттеушілер: “Өткен ғасырда қазақ тілі, Орта Азияның басқа да түркітілдес халықтарындағы сияқты, жазбаша әдеби тіл болған жоқ, аралас тіл болды”, — деп көрсетті. Қазан университетінің баспагерлік қызметі үлкен мәнге ие болды. Көне мәдениет ескерткіштері өмірге қайтадан енді, қазақтар тілі, әдебиеті, тарихы мен мәдениетінің мәселелерін ғылыми тұрғыдан жүйелеу Қазақстанның әлеуметтік-экономикалық және қоғамдық-саяси дамуының толғағы жеткен талаптарына тікелей жауап берді, ағартушылық, надандыққа, рухани езгіге және әлеуметтік құқықсыздыққа қарсылық жолындағы кеңінен қанат жайған күрестің құрамдас бөлігі болды.

	ХІХ ғасырдың екінші жартысында Қазанда университеттіктен басқа, шығыс тілдеріндегі кітаптарды басатын 13-ке жуық жеке баспахана жұмыс істеді. Бұлар — Л.Шевицаның, Ш. Хұсаиновтың, ағайынды Каримовтардың, Б. Л. Домбровскийдің, Ермолаевтың, Г.М. Вячеславтың, К.М. Чижеваның, И.Н. Харитоновтың, ағайынды Шарафтардың баспаханалары, “Мағариф”, “Өрмек”, т.б. баспаханалар. Міне, Ермолаевтың баспаханасында басылған әдебиеттер тізімінен мысалдар: “Қырғыз тіліндегі дінге еріктілік бастамалары” — 1907 ж., 2200 дана, “Қырғыз тарихы” — 1907 ж., 3 мың дана. Шараф баспаханасы: “Жас гумирим” (“Жас ғұмырым”) кітапшасы —1907 ж., 4800 дана. Бірқатар кітаптар Домбровскийдің баспаханасынан шықты. Алайда араб және түркі тілдерінде басылған кітаптардың саны, баспа өнімдерінің таралу кеңдігі жағынан ағайынды Каримовтер мен Шамсиддин Хұсаиновтың баспаханасы жетекші орынды иеленді. Дәл осы екі баспахананың жұмысы арқасында көптеген қазақ авторларының кітаптары біздің кезімізге дейін жетті.

	Шамсиддин Хұсаинов өз өмірінде жүзден аса атаулы кітапты дайындап, басып шығарды. Ол Қазан уезінде дүниеге келген, бірақ ұзақ уақыт бойы қазақ ауылында тұрды, сондықтан қазақтардың тұрмысы мен тілін жақсы білді. Хұсаинов өз қаржысына Қазан университетінің баспаханасында кітап басуды ұйымдастырды. Ағайынды Каримовтармен бірге ол шығыс тілдерінде Уфада, Орынборда кітап басуды жүзеге асырды. Олар дайындаған дастандар, эпикалық шығармалар және әндер халық арасында танымал болды. Хұсаинов оларды басып шығару үшін кез келген мүмкіндіктерді пайдаланды, сондықтан көптеген шығармалар оның баспасынан басқа жерлерде басылды. Ш.Хұсаинов өз баспаханасынан 1890 жылы “Қисса-Қозы-Көрпеш”, 1901 жылы “Қисса-Алпамыс” (ол 1905, 1907, 1910, 1913, 1914, 1916 жылдары қайта басылды); 1904 жылы “Бар оқиға” (Мақыш Қалтаевтың өлеңдер жинағы); 1909 жылы “Қазақ ахуалынан, молда М. Қалтаевтың “Насихат казахия” кітаптарын шығарды.

	Қазақ кітап өнімдерін басып шығаруда ағайынды Каримовтардың еңбегі ерекше атауға тұрарлық. Олардың ынтаықылас танытуының арқасында көптеген қолжазбалар басылып шығып, халық ішіне таралды. Ағайындылардың Орынборда, Қазан мен Уфада өз кітап ләпкелері болды. Баспахананы негізінен ағайындылардың үлкені Мұхаметжан басқарды, оның екіжақты — мұсылманша және орысша білімі болды. Ол сондайақ іс жүргізді және сауда амалдарын жасады. Оның өзінен кейінгі інісі Шарипжан негізінен баспахананың күнделікті ағымдық жұмыстарымен айналысты.

	ХХ ғасырдың басында татар кітаптарын басып шығару ісінде таратылым жағынан дәл осы ағайынды Каримовтер баспаханасы бірінші орында болды. Мұхаметжан Каримовтың есебінен басылып шыққан бізге белгілі ең алғашқы кітап 1885 жылға тиісті. Бұл — Шигабутдин Марджанидің “Вольга бұлғарлары мен Қазан хандығының тарихы” (Китаби муста-фадэль ахбар фи ахвал “Казан вэ Булгар”). Екі ағайындының атынан шыққан басқа басылым 1892 жылға жатады. Шарипжанның есімі 1890 жылы басылған “Игъланнамэ” (“Хабарландыру”) каталогінде алғаш рет аталады. Каримовтерден каталогте көрсетілген кітаптардың бәрі бірдей шыққан жоқ; олар бұл кезде негізінен кітап басып шығарушылар емес, кітап сатушылар ретінде әрекет етті. Каримовтардың Қазандағы Усманов корпусында, Шөп базары алаңында кітаппен сауда жасайтын екі орны бар және “...Макарьевский, Мензелинский, Симбирский жәрмеңкелерінде татар кітаптарын сатумен айналысады” деп көрсетілген каталогтегі сілтеме 90-жылдардың бас кезінде олардың (Каримовтердің. — ауд.) кітап саудасымен шындап айналысқанына дәлел болады. Ағайынды Каримовтер өз қызметінің соңына дейін Үндістаннан, Түркиядан, араб елдерінен әкелінген жекелеген басылымдарды таратумен де жүйелі түрде айналысты.

	Ұзақ жылдық кітап саудасы және баспагерлік қызметтерінен кейін Каримовтер Қазанда өздерінің жеке баспаханасын ашудың жолдарын таңдап, іздестіре бастады. 1898 жылдың 16 наурызында, баспахананың ашылуынан бір жыл бұрын олар таратушысы болып Каримовтердің үлкені, 2-гильдиялы Қазан көпесі, Мұхаметжан Каримов танылған “Ағайынды Каримовтер фирмасына бекітілген серіктестік түріндегі сауда үйін” құруға рұқсат алды. Серіктестікке әрқайсысы 7000 сомнан пай қосқан ағайынды Мұхаметжан, Шарипжан және Хасан Каримовтер енді. Серіктестік бірінші кезекте әртүрлі кітаптармен сауда жасау үшін ұйымдастырылды. Осындай ресми фирмаға қол жеткізген ағайындылар енді баспахана ашу үшін рұқсат сұрауға шешім қабылдады. Олар 1899 жылдың 8 қаңтарында өтініш берді, ал 27 қаңтарда оларға баспахана ашу үшін рұқсат берілді. Ағайынды Каримовтердің баспаханасы мен қаріп құю цехы 1900 жылдың 1 наурызында жұмысын бастады. Бірінші жылы, нақтысында 10 ай ішінде Каримовтер баспаханасының баспа станоктарынан жалпы таралымы 433 100 дана болатын 36 татар кітабы басылып шықты. Баспахана басылым саны және таралымы бойынша Қазан университеті баспаханасын қуып жетіп, Қазандағы барлық басқа баспалардан әлдеқайда озып кетті. Келесі жылы ол Қазан университеті баспаханасын да басып озды. Сөйтіп, бұл кәсіпорын дерліктей ашылған уақытынан бастап, қуатты да әрекетшіл баспаға айналды. Онда тек кітап басып қана қойған жоқ, сонымен бірге қаріп құюды да жүзеге асырды, басылымдарды литография әдісімен шығарып, көптүсті баспа өнімдерін де өмірге әкелді. Ағайынды Каримовтердің типолитографиясымен қаріп құюды көпшілік “Матбаган Каримия” немесе жай ғана Каримовтер баспаханасы деп атап кетті.

	Баспахана қожайыны болып Мұхаметжан Каримов саналды, ол кітап өнімдерін басу және кітап саудасы істерін өз атынан жүргізді. Каримовтер баспаханасы ашылған кезде олар 2 адамды жұмысқа қабылдады.

	Кітаптанушы А.Г. Каримуллин атап өткеніндей, “Ағайынды Каримовтер оларға ағарту идеясы жат болмаса да, кітапқа бірінші кезекте тауар ретінде қарады. Каримовтердің кітап басу қызметі басқа тауарлармен де сауда жасауды қоса алғанда оларға айтарлықтай үлкен табыс кіргізді. Мәселен, 1907 жылы олар Шөп базары алаңындағы Усманов корпусында кітап саудасына арналған екі орын емес, енді бес орын иеленді және олар сатқан кітаптар саны 1500 атауға жетті”.

	Ағайынды Каримовтер тек баспахана қожайындары ғана емес, сонымен қатар баспагерлер де болды. Олар негізінен өздерінің кітап саудасы үшін кітаптар басып шығарды. Ондайлардың ішінде “Ақырзаман”, “Бақырған”, “Бадавам”, “Кисек баш”, “Насыпкател салихин”, “Элифба иман шарты белян” тәрізді кітап басушылардың құрметіне ие болған дәстүрлі ортағасырлық шығармалар елеулі орын алды.

	Ағайынды Каримовтер мектептер үшін оқулық және оқу құралдарын шығарумен кеңінен айналысты. Жаңа әдістегі мектептерге арналған әдебиеттер ішінен әліппе мен оқу кітабын көруге болады. Әлемнің және елдердің жекелеген бөліктерінің жағрапиялық карталары, мектеп атластары бірнеше түрлі бояумен басылды. Жаңа әдісті мектептерге арналған оқулықтармен бірге, мұнда оқытудың ескі әдісіндегі мектептерге арналған оқулықтар, “Хадистер”, Құранды, әптиекті оқу ережесі, әдет-ғұрып және ислам қағидалары жөніндегі, Мұхаммедтің және оның серіктестерінің өмірі туралы кітаптары басылды. Оқулықтар татар, башқұрт, қазақ тұрғындар арасында ерекше сұранысқа ие болды. Каримовтер адамгершілік-өнегелік және дидактикалық сипатта ондаған кітаптар шығарды, мысалы: “Қыз бала тәрбиесі”, “Яш егетлэр очен” (“Жас жігіттер үшін”), “Қыз ханымнарга хэдия” (“Әйелдерге жаднама”), “Эхлак рисалэме” (“Мінез-құлық ережесі”), “Тэрбияле ата” (“Тәрбиелі әке”) және тағы басқалар. Негізінен, бұл кітаптар үлгі-өнегелік әңгімелерден тұрды.

	Ағайынды Каримовтер баспаханасынан исламның діни шығармаларының, әртүрлі дұғалар мен намаздың көп мөлшері басылып шықты. Олардың атауларының саны онша көп болмағанымен, жалпы таралымы айтарлықтай болды. 1901 — 1917 жылдар аралығына дейін Каримовтер баспаханасында Құранның 17 толық және толық емес мәтіні жарық көрді (әдетте, Құран екі кітап болып басылды және олардың әрқайсысы жеке басылым болып саналды). Олардың жалпы таралымы 261 800 дана болды. Егер мұнда Құран онша жиі басылмаған болса, онда оның жетінші бөлімі Әптиек бұл кезеңде 25 рет және неғұрлым жоғары таралыммен — 11 046 100 дана болып шықты.

	Каримовтердегі 1905 жылдан кейінгі кітап басу ісі жаңа жағдайға бейімделді. Ол кезде ортағасырлық авторлардың шығармаларын, “қисса”, дәстүрлі шығармаларды көп шығарды, бұларға қаламақы төленбейтін, басылымға цензура да шүйлікпеді, мұның бәрі бұл кітаптарды аз шығынмен басып шығарып, неғұрлым өтімді бағамен сатуға мүмкіндік берді. Олар кітаптың өзіндік құнын төмендетудің басқа жолдарын да іздестірді: ұсақ қаріптермен басып, қағаз парағын барынша толық пайдаланды, сапасыздау қағаздармен жұмыс істеді, көркем безендіруге артық шығын жұмсаудан тартынды. Сонымен бірге Каримовтер кітап басу ісін жаңа суреттермен, араб қарпіндегі жаңа кегльдермен байытқан алғашқы баспагерлер болды. Ресейдің түркілік кітап басу ісінде жүз жылдан артық уақыт бойы қолданылған бар-жоғы екі кегль мен бір суреті ғана бар ескірген қаріптерді пайдалану тоқтатылды. Қаріп құю цехы ашылғаннан кейін Каримовтер әртүрлі өлшемді араб қаріптерінің суреттерін құюға кірісті және басқа баспаханаларға сату үшін алғаш рет 8-кегльді енгізді, оның үстіне, бұл қаріптер тек Қазанда ғана емес, сонымен қатар Уфа, Орынбордың басқа баспаханаларында да қолданылды.

	Ағайынды Каримовтер баспаханасы өзі жұмыс істеген алғашқы күндерден бастап орыс кітаптарын үлкен құлшыныспен басып шығаруға кірісті. 1905—1907 жылдардағы революция кезеңінде бірқатар саяси шығармалар, оның ішінде айқын революциялық мазмұнды “Қанлы вакыйга” (“Қанды уақиға”), “ Немец халкынын хоррият очен” (“Неміс халқының бостандық үшін күресі”) кітапшасы болды. Тұңғыш татар пролетариат жазушысы Гафур Кулахметовтың “Яш гомер” (“Жас өмір”) драмасы басылды.

	Тек Қазандағы ғана емес, сонымен бірге Орынбор өлкесіндегі түркілік кітап басу ісінің қалыптасуы, мұнда Халық ағарту ісін жолға қоюдың жігерлі жақтарының бірі Гильман Ибрагимович Каримовтың алғашқы татар баспаханасының пайда болуымен тікелей байланысты. Ол “... әрбір орыс мұсылманы орыс тілін білуі тиіс”, “орыс тілін білмей, білім алуы да, ғылым негіздерін меңгеруі де мүмкін емес” деп тұжырымдады.

	Г. Каримов халық ағарту ісіндегі жаңа әдістегі мектептің үлкен мәнін, арифметиканы, жағрафияны, тарихты, әдебиетті, ана тілі мен орыс тілін оқытудың маңызын мойындады, сондайақ мұндай мектептерді зайырлы оқулықтармен қамтамасыз етуді және халық арасына пайдалы шығармаларды таратуды жақтады.

	1900 жылдан бастап, Г.Каримов Орынбордағы жекеменшік татар баспаханасының қожайыны болды. Келесі жылы Бреслин өз баспаханасын сатты, бұл туралы оның барлық араб қаріптерін Каримовке сатқаны және 1901 жылы татар кітаптарын басудың басталғаны туралы факті дәлел болады. Г.Каримов қайтыс болғаннан кейін баспахана оның ұлы — Мұхаммедфатих (Фатих) Гильманович Каримовке өтті.

	Фатих Каримов 1870 жылдың 30 наурызында Миннибаево селосында туған. Бастапқы білімді үйде, әкесінен алды. Кейін Чистопольскідегі медреседе оқып, он бір жылда толық курсын бітіріп шықты. Одан соң Халық ағарту министрлігінің екі сыныпты училищесін бітірді. Білім алуын жалғастыру үшін әкесі оны 1892 жылы Түркияға жібереді, бұл жерде ол шығыстық және латын тілін қоса алғанда, еуропалық тілдерді оқып-үйренумен шұғылданады. Бұған қоса ол алгебра, тарих, жағрафия, химия, заңтануды оқиды. 1898 жылы Шакир Рамиевпен бірге, Фатих Каримов Германия, Бельгия, Франция, Италия, Австрия, Сербия, Болгарияға сапар шегеді. 1899 жылы Мәскеуде ол неміс тілінен сабақ алады және бухгалтерия негіздерін үйренеді. Алайда ахун Ф.Каримовтің баспаханашы болуы ұзаққа созылған жоқ. Өзінің баспаханасын өз ұсынысы бойынша құрылған “Каримов, Хұсаинов және К” серіктестігіне өткізе отырып, Ф. Каримов ақырына дейін бұл баспахананың іс жүзіндегі жетекшісі бола тұра, бірақ ресми түрде баспахана қожайыны болуын тоқтатады.

	“Каримов, Хұсаинов және К” серіктестігі баспаханасының қызметі ресми түрде 1905 жылдың 30 желтоқсанында шешілді, бірақ іс жүзінде осыдан кейін де, дерліктей бүкіл 1906 жыл бойы кітаптар М.Ф.Каримов баспаханасының шрифтімен басылды.

	1906 жылы “Каримов, Хұсаинов және К” серіктестігі Уфада “Шэрык матбагасы”) (“Шығыс баспаханасы”) — өз баспаханаларының бөлімшесін ашады. Ф. Каримов 1914 жылы серіктестіктен кетеді де, баспахана Хұсаин Махмұдович Хұсаиновте қалады. Компанияның (серіктестіктің) құрамына Тимерша Соловьев те кіреді.

	Цензура ұлттық баспалардың кітаптарын өз назарынан тыс қалдырған жоқ. Аңдуға “Оян, қазақ!” кітабының авторы мен баспагерлері де түсті. 1905 жылдың 17 қазанындағы Манифестің аудармасы аудармашының түсініктемесімен бірге, 1906 жылы жарық көрген “Яна закон вэ голэмэлзребез” (“Жаңа заң және біздің іліміміз”) басылымын да 1912 жылы тергеуге ала бастады. Патша өкіметі әсіресе 1906 жылдың соңы мен 1907 жылдың басында жиі басылған әлеуметтік-демократиялық шығармаларды қатаң бақылауға алды.

	1907 жылы “Каримов, Хұсаинов және К” баспаханасынан “Ресей социал-демократиялық партиясы шаруалар үшін не тындырады?”, “Ұлттық таршылыққа түсу кімге керек?” және “Біздің таяудағы міндеттеріміз бен түпкі мақсатымыз” деген лениндік ілімнің жекелеген тұжырымдарын татар елінде насихаттайтын тағы да үш социал-демократиялық шығарма жарық көрді. Кітапшалар 400 данамен шықты. Олар “Урал” (“Орал”) баспасының атынан осы баспаханада 1907 жылдың 4 қаңтарынан бастап басылған аттас большевиктік татар газетінің қосымшасы ретінде басылды.

	Барлық кітапшалар елде ресми түрде емес, бірақ іс жүзінде баспасөз бостандығы болып тұрған кезеңде цензураның рұқсатынсыз басылып шықты. 1907 жылдан бастап патша үкіметі барынша қатаң цензуралық бақылауын бастады. “Урал” баспасының соңғы үш кітапшасы ГУП-тің тіркеу тізіміне енбей қалды. Олар өкіметке бұл шығармалардың “қылмыстылығы” туралы хабарлауға асыққан цензор В.Д. Смирновтың қолына түсті. Мәселен, “Ұлттық таршылыққа түсу кімге керек?” кітапшасының татар тіліндегі басылымы туралы ол: “... кітапшаның тақырыбы: “Жирли миллетлярын джеберлау кимга киряк” — орысшадан пролетарии аударған... Басылымдар сериясына осы №4-кітапша да енетін “Урал” кітап басылымына тән ерекшелік — өзінің баспагерлік қызметін социал-демократиялық сыңайдағы шығармаларды басуға және таратуға арнау болып табылады”, — деп жазған.

	“Каримов, Хұсаинов және К” баспаханасы “Вакыт” (“Уақыт”) газетін басты. Осыдан былай серіктестер газеттердің атымен аталатын жеке баспаханалар аша бастады. Олар ашылған жылдарында-ақ саны жылдан-жылға өсе түскен, татар және қазақ тілдеріндегі кітаптарды басып шығаруды қолға алды.

	“Вакыт” баспаханасының 26-басылымы “Шура” журналының редакторы, белгілі татар ғалымы, жазушы Ризаэтдин Фахрутдиновтің қаламына тиісті. “Шығыстың ұлы адамдары” сериясымен ол “ибн Гараби”, “Мұхаммед” кітаптарын, ибн Батуттың жолсапар естеліктерінен таңдап алынған “Ибне Батутаның Дэшти Кыпчакка сэяхэте” топтамасын, дидактикалық әңгімелер жинақтарын, тағы басқаларды шығарды.

	Каримовтер баспаханасы қазақ ақыны Жаяу Мұсаның, Ш. Құдайбердиевтің, А. Сабаловтың, М.С. Тарабаевтың, А. Маштакаевтың тамаша шығармаларын жарыққа шығарды.

	Ағайынды Каримовтер Ш. Хұсаиновпен бірге Орынборда “Хикмет” баспаханасын ұйымдастырып, негізінен, қазақ тіліндегі, оның үстіне, тек Орынборда ғана емес, Уфа мен Омбыда да кітаптар шығара бастады.

	Жоғарыда аталған кітаптардың тізімінен көрініп тұрғандай, ағайынды Каримовтер баспаханасында әртүрлі: зайырлы, діни, азаматтық, тарихи, т.б. тақырыптардағы кітаптар басылды. Жекеменшік баспахана үшін таралымы айтарлықтай жоғары болды. Жарияланған шығармалармен ондаған қазақ авторларының жұмыс істегені де шындық.

	Басылған әдебиеттер ішінде қазақ ауыз әдебиеті (фольклор), оның ішінде тарихи әңгіме-аңыздар үлкен орын алатыны белгілі. Фольклорлық шығармалардың жалпы саны 400-ге жетті. Тек 1913 жылы ғана қазақ тілінде 40 атаулы кітаптың жалпы таралымы 161 000 данамен басылғаны белгілі. Бұл қазақ қоғамындағы ағартушылық қозғалыстың жаңа кезеңінің басы еді. ХХ ғасырдың бас кезінде ағартушылық ұлттық идеяға және қазақтардың ұлттық санасын оятумен, ұлттық автономияны алудың жетекші әуеніне айналды.

	Орынборда және Орал қаласында жалпы таралымы 97 800 дана болатын 44 кітап басылды. Қазақ тіліндегі көптеген кітаптар Қазанда жарық көрді.

	Фатих Каримовтің “Әлем халықтары” сериясына оның өз қаламынан туған мектепке арналған оқулықтар, сондай-ақ Н. Думави, Г. Хасан, Ф.А. Амиров, И. Азизов, Г. Шанаси, З. Хамидовтің кітаптары; мектеп жағрафиялық карталары, жекелеген пән курстарының бағдарламалары, т.б. кірді. Мұнда орыс жазушылары мен ғалымдары шығармаларының татар тіліндегі аудармалары да жарық көрді.

	“Вакыт” (“Уақыт”) газетінің тегін қосымшасы ретінде 20-ға жуық көркем шығармалар жинақтары, негізінен, өлеңдер шықты. Энциклопедиялық, философиялық, ғылыми-көпшілік мазмұнды анықтамалықтар басылды.

	Баспахана басылымдарының басым көпшілігі “Вакыт” газеті редакциясының өзінде, кейбір бөліктері “Хэзмэт”, “Хусаин Хұсаинов және К” баспаларының, симбирлік, орынборлық земство басқармаларының және жекеленген баспагерлердің (Г. Габделманов, А. Хуснутдинов, Мұсабиев, Яушев) тапсырысы бойынша басылды.

	Цензура, жандармдық билік тек газетті ғана емес, оның баспаханасында басылған кітаптарды да қатаң қадағалайды. Арест салынды, мысалы, Р.Фахрутдиновтің “Ахмед Мидхет эфэнди” монографиясына сот тергеуі де жүргізілді. Авторға цензуралық заңды бұздың деген айып тағылып, ол өзінің кітабы үшін түрмеге отырды.

	Басқа да социал-демократиялық басылымдар тергеуге алынды: “Вакыт” газетінің 14-тегін қосымшасына шоқынған татар А.Лаврентьевтің қылмысты деп танылған өлеңдері үшін айып тағылды. Мұхамедрахим Таджиевтің “Вакыт” шығарған өзбек тіліндегі өлеңдер жинағы “Тикен” (“Тікен”) “осы заманғы Түркістан қоғамына сатира” ретінде тұтқындалды. Баспа басылымдарын астаналық цензура және Орынбордың губерниялық билігі, сондай-ақ жандармерия аңдыды.

	Басылымдарының тақырыбы, олардың идеялық мазмұны бойынша “Вакыт” баспаханасы да Ф.Каримов баспаханасының басылымдарымен бірдей кітаптар шығарды: екеуі де бірдей авторлардың шығармаларын басты. Серіктестік баспаханасының жақсы жабдықталған, білікті мамандарының болуы себепті, әрине, “Вакыт” газетін, “Шура” журналын және татарша кітаптарды шығаруды табысты түрде жалғастыруға жағдайы болды. Екінші татар баспаханасы Орынборда 1906 жылдың 5 желтоқсанында ашылды.

	ХІХ ғасырдың соңынан бастап қазақ тіліндегі газет-журналдар ісінің дамуы басталды. Осындай алғашқы мерзімдік басылымдардың бірі Омбыда 1888—1902 жылдары шығып тұрған (“Киргизская степная газета”) (“Дала уалаятының газеті”) болды. Ол ықпалды рөлді татар көпестері ойнаған сауданың даму проблемаларын қозғады. “Дала уалаятының газеті” басқа да ресми ақпарат көздері секілді, қазақ және татар халықтарының өзара қарым-қатынасын бір-біріне ерекше қарсы қойды. Патша саясаты осындай болды.

	1900 жылы газет бетінде татарлар туралы “Қырғыз даласындағы татарлардың рөлі” (“Роль татар в жизни киргизский степей”) деген тақырыпта мақала басылды. Онда татарлар туралы: “... Қырғыздардың сенім, әдет-ғұрып және тіл бойынша жақын туысы, салыстырмалы түрде жоғары дамыған халық” делінген. Одан әрі былай суреттейді: “...Өз отаны Қазан немесе Симбир губернияларында қарапайым астық өсіруші немесе қолөнерші бола жүріп, татар ірі де бай көпес болып шығады. Алғашында татар бүкіл Ресей бойынша лимон, алма және басқа жеміс-жидектер сатады. Өз тіршілік әрекетінің бұл сатысында татар елді, оның базарлары мен талаптарын зерттейді және жағдайға қарай отырып, басым сұранысқа ие тауарларды және ұсыныстың қыр-сырын тез бағдарлайды. Базардағы сатып алу және сату жұмыстарын ол өзі жүргізбейді, оның “алый-арий” деп аталатын делдал алыпсатарлары (үстеме сатушылар) болады. Осылайша көпес-татар өмірінің соңына қарай бай адамға айналады. Татар көпесіне ықпал ететін не нәрсе дегенге келер болсақ, онда бұл — қырғыз тіліне ұқсас татар тілі, осының арқасында әрбір татар қырғыздармен ең жақын қарым-қатынасқа түсе алады, бұл ретте ол басқа ұлт адамдарына қарағанда қырғыздармен тонның ішкі бауындай араласып кетеді, сондай-ақ татардың ұйымшылдығы мен бауырмалдығы қазақтардан әлдеқайда асып түседі”. Автор өзінің әңгімесін осылай аяқтай отырып, қазақтарға сауданы қалай жасау керектігін және бұл үшін ненің қажет екенін үйретеді.

	Татар Мұхамедкамил Тухватуллин Орал қаласында татар тіліндегі “Әл-Гасрул-Джадит” (“Жаңа ғасыр”) журналын ашу үшін рұқсатты үлкен қиындықпен алады: “... Орал қаласында алдын ала цензураның рұқсатымен татар тілінде “Әл-ГасрулДжадит” деген атпен журнал ашуға... бұл журналды Қазан қаласында цензуралау шартымен рұқсат берілді. Баспа істері жөніндегі Бас басқарманың бастығы”.

	Және бұл журналды патша әкімшілігі бақылауға алды, ал оны “1905 жыл 1 маусым, цензуралау Қазан мұғалімдер семинариясының оқытушысы Ашмаринге жүктелді”. Бұл журналдың беттерінде Қазақстан туралы қазақ және татар авторлардың материалдары басылды.

	Әрине, қазақтардың өмірі мен тұрмысы, қазақтың әлеуметтік-экономикалық және мәдени шындығының проблемалары туралы әр алуан материалдар жариялаған татар мерзімдік басылымдары қазақ оқырмандары арасында үлкен танымалдыққа ие болғаны жөніндегі фактіні жоққа шығаруға болмайды.

	Татар ақын-ағартушысы Ғ.Тоқайдың белсенді араласуымен 1905 жылдың қарашасында Орал қаласында “Пікір” (“Фикер”) газеті, кейінірек “Жаңа ғасыр” және “Оқтар” (“Уклар”) журналдары шыға бастады. Бұлар қазақ және татар ілгерішіл зиялы қауымының көзқарастарын бейнелеген, Қазақстандағы алғашқы революциялық-демократиялық басылымдар болды. Тоқай оларға арнап саяси мақалалар мен өлеңдер жазды, орыс социал-демократиялық әдебиетін аударды.

	“Пікір” газетінің жаздырып алушылар мен тілшілері тек Қазақстанның ғана көптеген қалалары мен елдi мекендерiнде болып қойған жоқ, сонымен қатар Татарияда да болды. Конспирациялық (құпия іс жүргізу) мақсатта газеттегі көптеген мақалалар автордың аты-жөнсіз немесе бүркеншік есіммен (“Қазақ ұлы”, “Татарин”, т.б.) басылды. “Пікір”, оны ұйымдастырушылардың ойы бойынша, Ресейдегі алғашқы еркін, прогрессивті қазақ-татар газеті болуға тиіс болды. Большевиктердің жете көңіл бөлуімен газет 1906 жылы революциялық демократияның органына айналып, 1905 жылғы революция “... мұсылмандардың көзін ашты, күрескерлерді ұлттық тегіне қарамай бір сапқа біріктірді. Қазақтар да, татарлар да орыс жұмысшыларымен бірге социализм туын жоғары көтеріп, сол жолда күресуде” деп ашық мәлімдеді. Қазақ және татар халықтарының саяси көзқарастарының қалыптасуына қазақ-татар газеті “Қаршыға” (Карчыга”) күшті ықпал етті. Ол Орынборда 1906 жылдың қыркүйегінен 1907 жылдың маусымына дейін шығып тұрды.

	Жоғарыда айтылып өтілгендей, татар және қазақ зиялы қауымы өкілдерінің күшімен “Вакыт” (“Уақыт”) газеті шығып тұрды. Ол Орынборда 1906 жылдан 1918 жылға дейін жұмыс істеді. Газет алтын өндіруші миллионерлер ағайынды Ш. және З. Рамеевтердің ақшасымен ашылып, жұмыс істеді. “Вакыттың” жауапты редакторы — баспахана қожайыны, белгілі жазушы және публицист Ф. Каримов болды. Газеттің берік материалдық және полиграфиялық негізі болды, соның арқасында оны басуға рұқсат алғаннан кейінгі алтыншы күні газеттің бірінші саны жарық көрді. Бұл 1906 жылдың 21 ақпанында болды. “Вакыт” революция жылдары екінші тұрақты редакторы болған бірденбір мерзімдік басылым болды. Бұл қызметті 1906 жылдың мамырында Уфадан Орынборға көшіп келген белгілі ағартушы Р.Фахретдинов атқарды. Жеткілікті қаржыландырылуының арқасында газет 12 жыл бойы үздіксіз шығып тұрды. Оның осы кезеңдегі таралымы туралы нақты мәлімет жоқ, бірақ 1910 жылы 3600 данамен шыққаны белгілі. “Вакыт” газеті тегін сілтеме жасауға тыйым салынған мерзімдік басылымдардың тізіміне енгізілген.

	Белгілі публицист Фатих Каримов “Вакыттың” көптеген мақалаларының авторы болды. Орынборлық жандармерия өздерінің мәлімдеулерінде Ф.Каримов “Мұсылман тұрғындар арасында құрметті болды және ғалым адам ретінде саналды”, — деп жазды. Жандармдық құжаттарда бұл туралы былайша нақтырақ айтылады: “Каримов Мұхамедфатих Гильманов Самар губерниясы, Бугульминский уезі, Нижне-Чертановский болысының шаруасы, 37 жаста, Түркияда білім алған түрік панисламистерімен және революционерлермен үлкен байланысы бар, азаттық күресі дәуірінде Нижний Новгородта өткен мұсылман съездерінің көрнекті қайраткерлерінің бірі болды. Мұсылмандар одағы Орталық комитетінің мүшесі болған, 1906 жылы депутат ретінде Санкт-Петербургте өткен мұсылмандардың ІІ құрылтайына Орынбордан қатысты. 7 жылға жуық уақыттан бері “Вакыт” газетінің редакторы болып келеді және қызметкер, әдебиетші ретінде үлкен танымалдыққа ие. 1912 жылдың 1 қарашасында өз газетінің атынан Константинопольге әскери тілші болып барды. Панисламизм бойынша қайраткерлердің ішінен Орынборда үш Фахретдиновтар белгілі, олардың бірі Абдурахман — “Вакыт” газетінің қызметкері, Мұхаммед-Зарив — 1906 жылғы мұсылмандар съезіне қатысушы және Ризаэтдин — “Шура” журналының редакторы”.

	Уфада ашылған “Әл-ғалам әл-ислами” газеті либералдық буржуазияның органы болды. Оның ресми шығарушысы әрі редакторы Г.Г.Мустафин болды. Газет уфалық татар және башқұрт буржуазиясы өкілдерінен құралған серіктестіктің қаржысымен шықты. Көпестер Г.Хакимов, С. Назиров, С. Жантөрин, С. Шамиғұлов, Н.Сәбитов және басқалар кірген серістестік тек газетке ғана жәрдем көрсетіп қойған жоқ, сонымен қатар оның басылуына да белсенді ықпал етті, редакцияның жұмысына бақылау жасады, газеттің идеялық-саяси бағытын айқындады, редакторын тағайындады. Газетке З. Камали, Ш.Абызгильдин, Б.Максютов редактор болды. “Әл-ғалам әлислами” 1906 жылдың 1 мамырынан 1907 жылдың қаңтарына дейін шықты.

	“Вакыт”, “Әл-ғалам әл-ислами” газеттері татар және башқұрт либерал буржуазиясының органы және олардың буржуазиялық-ұлттық идеологиясын халық арасына жеткізуші болды.

	Міржақып Дулатұлы тек қазақша, татарша басылымдарды ғана емес, сонымен қатар орыс тіліндегі семейлік, омбылық газеттерді де оқыды.

	1908—1909 жылдары Батыс Сібірде “Омский телеграф” (И.М. Познер) “Сибиряк” (Надежницкая), “Ранний курьер”, “Омское слово” (А.Г.Сунгуров), “Утро Сибири” (М.Г.Гаврилов, Максимов) шығып тұрды. Бұл басылымдар батыссібірлік зиялылар арасында танымал болды әрі Петропавлға оңай жеткізілетін.

	1907 жылы татар тілінде Орынборда Х.Ямашевтың жетекшілігімен “Урал” газеті шығатын. Бұл большевиктік газет патша үкіметінің өтірігін, қаражүздіктер мен октябристердің халыққа қарсы контрреволюциялық мәнін әшкерелеуде көп іс тындырды, буржуазиялық-либералдық партиялар Кадеттер мен “Мұсылман одағының” екіжүзділігін ашты. “Уралдың” беттерінде аграрлық және жұмыс мәселелері бойынша олардың бағдарламалары, патша самодержавиесіне, Думаға, т.б. қатынасы егжей-тегжейлі сыни талдауға түсті. Үгіт-насихат жұмыстарымен бірге, “Урал” газеті үлкен ұйымдастыру жұмыстарын жүргізді. Оның беттерінде мұсылман жұмысшыларға, шаруаларға, приказчиктерге және оқушы жастарға үндеу жарияланып, олардың ауыр жағдайын сипаттап жазумен бірге, күрес жүргізу жөнінде кеңес те берілді.

	“Урал” газеті татар тіліндегі тұңғыш марксистік газет болды. Аграрлық мәселені түсіндіруде жіберген жекелеген қателіктеріне қарамастан, ол Ресей мұсылман еңбекшілеріне идеялық-саяси тәрбие беруде, олардың арасында социалистік идеяларды таратуда, Ресей социал-демократиялық жұмысшы партиясының бағдарламасын, стратегиясы мен тактикасын насихаттауда, еңбекшілерді — башқұрт, татар, қазақтарды және басқа түркітілдес халықтарды революциялық қозғалысқа тартуда үлкен жұмыс тындырды.

	1907 жылы Петербургте татар тіліндегі “Ульфат” газеті шыға бастады. Оның ұйымдастырушысы татар Абдрашит Ибрагимов болды. Ол жас татарлар үгітінің және панисламистік қозғалыстың басшысы еді. Тобыл губерниясы Тара қаласында туып-өскен. Онда біраз уақыт молда болып жүріп, одан соң Түркияға қоныс аударды да, ол жақтан билік құрып тұрған Абдул-Гамидтің режіміне қарсы үгіт жүргізу үшін Ресейге жіберілді. Одессаға келісімен түрмеге түсті. Ибрагимов сонда Нижний Новгородтағы жәрмеңкеде жүрген бай мұсылмандарға өзіне ақшалай көмек көрсетуін сұрап, өтініш жасайды. Күзеттен босап шыққаннан кейін ол бар күш-жігерін жұмсап, Ресейде басталған революциялық қозғалыстардың дүмпуімен панисламизмді насихаттауға кірісті. Бұл кезде Петербургке қоныс аударған Ибрагимов мұнда әр алуан бағыттағы саяси үйірмелер өкілдерімен жақындасты және татар елінде газет ісін қолға алды. Оппозициялық сипатының өткір болуына орай, бұл газет үлкен табысқа жетті.

	Одан соң өзінің үгіт жұмыстарын қазақтар ортасында жүргізгісі келіп, А. Ибрагимов қазақ тілінде “Серке” деген атпен газет шығара бастайды. “Серке” газетінің дәл бірінші санында М. Дулатұлының “Жастарға” деген өлеңі жарияланды. Мұнда болашақ “Оян, қазақ!” кітабының кейбір жекелеген тұжырымдары баяндалды. Осы газеттің екінші санында М. Дулатұлының “Біздің міндеттеріміз” деген мақаласы жарық көрді, онда Қарқаралы петициясының жер мәселесі және білім беру мәселелері жөніндегі рухына сәйкес ойлар айтылды.

	Нижегород жәрмеңкесінде Ибрагимов мұсылман құрылтайын өткізгісі келіп, осы мақсатта депутаттарды жергілікті губернаторға жіберді. Ал губернатор құрылтайды өткізуден бас тартқаннан кейін, Ибрагимов бейне бір қыдыруға шыққандай болып екі кеме алды да, мұсылмандар жиналысын сонда өткізді. Осыдан кейін ол, өзінің насихаттық мақсаттарымен, Петербургте мұсылман діни приходын құрды.

	1908 жылдың 10 қаңтарынан бастап Орынборда Р.Фахретдиновтің редакциясымен шыға бастаған қазақ-татар журналы “Шура” (“Кеңес”) оқырмандар арасында ерекше танымалдыққа ие болды. Бұл қазақ және татар демократиялық зиялы қауымының ілгерішіл көзқарастарын бейнелеген әдеби-публицистикалық басылым еді. Алғашқы кезеңде онда оқырманды “ислам ғылыммен және социализммен толық үйлесетініне” сендіруге тырысқан мұсылман идеологтері қызмет етті.

	“Шура” журналының бірінші санында мұсылмандар арасында ғылыми білім берудің маңыздылығына оқырмандар назары аударылды және жаңа әдістегі мектептер бағдарламасын түркі халықтарының дербес жағдайда татар, башқұрт, қазақ халықтарының тарихын енгізу қажеттілігі белгіленді. Р.Фахретдинов “тамаша адамдар және ұлы оқиғалар” айдарын ашып, онда ол биограф-энциклопедист ретінде оқырмандарды әлем тарихының аса көрнекті тұлғаларымен таныстырды. Мәселен, “Шура” журналының 1908 жылғы №4-санында қазақ ханы Жәңгірдің қызметі туралы мақала, 1912 жылғы №14санында қазақ, татар, башқұрт халықтарының ағартушысы Ақмолда туралы мақала жарияланды. Танымал адамдардың өмірі мен қызметін зерттеуші Р.Фахретдинов татардың бірінші тарихшысы әрі сыншысы Маржанидің мұрагері болып табылады.

	Орынбор татар және қазақ кітап баспасының жаңа орталықтарының біріне айналды. Татар зерттеушісі А. Каримуллиннің есебі бойынша, егер Қазан университеті баспасында 100 жыл ішінде 176 қазақ кітабы басылған болса, ал жұмысын 1900 жылы бастаған “Каримов, Хусаинов және К” баспаханасында ғана 15 жыл ішінде қазақ тілінде 117 кітап басылған.

	Орынбор баспаханасын Фатих Каримов пен Шарафутдин Шагидуллинов — Ырғыздағы белгілі татар көпесінің ұлы қаржыландырды. Ол білімді Ырғыздағы медреседе, одан әрі Орынбордағы медреседе алды. Ол 1900 жылы Санкт-Петербургте басылған “Мекенжай-Күнтізбенің” және сол жылы Орынборда шыққан “Заман” альманахының авторы болды.

	Орынбордағы Ф.Каримовтың баспаханасында 1909 жылы Ш. Құдайбердиевтің “Мұсылмандық шарты” (1 мың дана), А. Байтұрсыновтың “Оқу туралы әліппе” оқулығы (5 мың дана), 1914 жылы М.Дулатұлының “Оқу құралы қирағат кітабы” (3 мың дана) жарық көрді. Ал 1910 жылы осы баспаханадан шыққан М.Дулатұлының “Оян, қазақ!” кітабына цензуралық арест салынды.

	Төңкеріске дейінгі белгілі исламтанушы Армик-Герман Вамбери өз кезінде: “... Мұхаммед үмбеттерінің ішінде осы заманғы білім мен ойлау тәсілдерін меңгеріп, батыс мәдениетінің жолымен бәрінен де озық кеткендер — татарлар деген жалпы атаумен белгілі болған орыс бағыныстылығындағы мұсылмандар”, олар “... этникалық тұрғыдан Еділ бойы татарлары, башқұрттар, қазақтар, кавказдық және Қырым татарлары болып бөлінеді”, — деген еді.

	Ғылыми білім алу мен оқытудың жаңа әдістерін меңгеру жолындағы күрес ұлттық зиялы қауымның қызметіне серпін берді. Г.Камал мен Б. Шараф “Магариф” кітап баспасын ашты. Татар зерттеушісі Р.И. Нафигов мұрағаттық құжаттар негізінде, дәл осы баспада 1907 жылы белгісіз автордың “Қазақтар өмірінен” деген кітабы шыққанын, онда “Қазақ қоғамындағы социализм” және “Қазақтардың келешегі” деген тараулардың бар екенін атап көрсетті.

	Аймақта жәдиттік идеологияның тез таралуы және мұсылман мектептерін реформалаудағы оң нәтижелер татар, қазақ және башқұрт халықтары зиялы қауымының әртүрлі өкілдерінің арасындағы байланыстың күшеюіне жағдай жасады. Олардың Ақтөбеде, Қостанайда, Ырғызда жаңа әдістегі медреселер мен мектептер ашу жөніндегі өтініштері осыған дәлел бола алады. Торғай облысы мектептерінің бір бөлігі татарлар есебінен жұмыс істеп тұрды. Қостанайда мектептер татар көпестері Г.Бекмухаметов, М.Яушев, молда С.Забировтің үйлерінде, Ақтөбеде молда А.Абдулбакиевтің, Ырғызда татар көпесі Н.Ғаббасовтың үйінде орналасты.

	Қазақ, татар және башқұрт халықтарының ұлттық санасындағы үлкен өрлеу, олардың Ресей қоғамының қоғамдықсаяси өміріне тереңдеп енуі ұлттық интеллигенцияның прогрессивтік қозғалысы мен мәдениетін жойып, жаныштап отыруды қалайтын үкіметтің ерекше назарына ілікті. 1900 жылдың 31 желтоқсанында Полиция департаменті губернаторларға жолдаған хатында жаңа мектептердің жақтастары туралы егжей-тегжейлі мәліметтер жинауды тапсырып, әйтпесе үкімет дұрыс көрсеткеніндей, толастамаған педагогикалық қозғалыстар “тұтастай ақыл-ойлық және қоғамдық қозғалыстарға” айналып кетуі мүмкін екендігін ескертті. Бұл мәдени-ағарту үрдісіне қарсы тосқауыл қою мақсатында патша өкіметі Ресейге төніп тұрған “панисламизм және пантюркизм” деген терминдермен белгіленген қатер туралы тезисті ойлап тапты.

	Төңкеріс жылдары ұлттық мерзімдік баспасөз туу және қарқынды даму кезеңдерін бастан өткеріп үлгерді. 1906 жылдың 21 ақпанында Орынборда “Уақыт” газетінің бірінші саны жарық көрді. Одан кейін сәуірде “Шегіртке”, маусымда “Чукеч”, қыркүйекте “Қаршыға”, желтоқсанда “Дін және мағишат” журналдары негізделді. 1906 жылы мамырда Уфада “Әл-ғалам әл-ислами” газеті шыға бастады. 1907 жылдың қаңтарында Орынборда “Орал” газеті, наурызда “Жаз” журналы пайда болды.

	Әртүрлі толқулар мен үзілістерге қарамастан, революциялықдемократиялық баспасөз татар және қазақ еңбекшілері революциялық және азаттық қозғалысының дамуына, революциялық-демократиялық идеологияның, прогрессивті демократиялық ұлттық мәдениеттің қалыптасуына өз үлесін қосты. Алайда баспасөз бостандығын бәрінен бұрын ұлттық либералдық буржуазия пайдаланды. Татар және башқұрт еңбекшілер бұқарасының революциялық және ұлт-азаттық қозғалысына басшылық етуге, оны өздерінің жеке мақсаттарына пайдалануға ұмтылып, татар және башқұрт буржуазиясы Ресейдің басқа да түркітілдес халықтарының буржуазиясымен бірге “Мұсылмандар одағы” партиясын құрды. Еңбекшілер арасында үгіт пен насихат жұмыстарын жүргізу барысында ол Орынборда шығатын “Уақыт” (“Вакыт”) газеті мен Уфада шығып тұрған “Әл-ғалам әл-ислами” газетін кеңінен пайдаланды.

	Уфа татар-башқұрт газеттері мен кітаптары басылым орталықтарының бірі болды. Негізінен, мерзімдік басылымдарды шығарумен шұғылданатын алты баспахананың ішінде оқулықтар, көркем және арнаулы әдебиеттер шығару үшін жабдықталған бірде-біреуі болған жоқ. Кітап өнімдерін басып шығарушылар негізінен губерниялық земство мен статистикалық комитет болды.

	Халық бұқарасының санасын улауға ұмтылған губерниялық земствоның баспагерлері діни-монархиялық мазмұнды кітаптарды, орыс емес халықтар арасында христиандықты енгізуші миссионерлерге арналған құралдарды басымдықпен шығарды. Тарих, география, медицина, математика кітаптары полиграфиялық мекемелер өкілдерінің болмашы бөлігін құрады.

	1905—1907 жылдардағы революция Уфада татар тіліндегі кітаптардың басып шығарылуына мүмкіндік жасады. Араб қарпімен теретін алғашқы ұлттық баспахана “Шарық” (“Шарык”) 1908 жылы ашылды. Ол баспагерлік қызметі туралы жоғарыда егжей-тегжейлі айтылып кеткен орынборлық кітап баспасы “Каримов, Хусаинов және К”, ал 1914 жылдан ағайынды Каримовтерге тиісті болды. Баспахана көркем әдебиет, фольклор (ауыз әдебиеті) және жаңа әдістегі мектептер үшін оқулықтар басып шығаруға мамандандырылды. Мұнда ақындар мен жазушылар М.Ғафури, Г.Х. Алпаров, С.М.Рамиев, Ф.К. Туйкин, С.С. Яхшигулова және басқалардың шығармалары бірнеше реттен басылып шықты. Баспаханада, сондайақ қазақ жазушыларының кітаптары, қазақ мектептеріне арналған оқулықтар, тарихи зерттеулер (Г.Абызгелдиннің “Мохтасар тарих Кыргызия”, Г. Сиддиковтің “Тарих Кыргыз Шадмания”), т.б. басылды.

	Уфада 1906 жылы профессор Зиаэтдин Камалетдиновтің ұсыныстарымен “Ғалия” медресесі (арабшадан аударғанда гали — жоғары дегенді білдіреді) ашылды. Ол уфалық миллионерлер С.Янтурина, С.Назиров, Б. Назиров, С. Шамгуловтардың қаржысымен негізделді. 1908 жылы медресе Чернышевский және Нагорный (ол кезде Уфа және Вавилов) көшелерінің бұрышындағы арнайы жабдықталған ғимаратта орналасты. Сол кездің заңына сәйкес ғимарат жекеменшік болып есептелуге тиіс еді, сондықтан да медресе Бадрия Назировтың жекеменшігі ретінде салынды. Бірінші жылы 70 оқушы қабылданып, оның үстіне, жас айырмашылықтар өте үлкен, 15-тен 45 жасқа дейін болды. Алғашында бастапқы төрт жылда сабақ оқыту тегін болды. Одан кейін оқушылар сабақ оқығаны үшін тамаққа және жатақханаға жылына 60 сом төлей бастады. “Ғалия” медресесінде демократизм рухы үстемдік етті. Оқушылар кітапханадан тек діни кітаптарды ғана емес, сонымен бірге зайырлы және ғылыми кітаптарды да алып оқи алатын болды. Медресе орыс, татар, араб және түрік тілдеріндегі газеттер мен журналдарды жаздырып алды. Жоспардан тыс пәндер бойынша дәрістер, түйткілді мәселелер бойынша пікірталастар жиі болып тұрды: татар, қазақ, орыс тілдерінде қолжазба кітаптар басылып шығатын. Музыка кештері жүйелі өтіп тұрды. Медреседе әдебиет курсын оқытатын жазушы Ғ.Ибрагимовтің ұсынысымен “Ұлттық әуендер, сахна және әдебиет” үйірмесі ашылды. Медресе оқушылары, шәкірттер туған жеріне каникулға кетерде халық әуендерін, аңыздар мен ертегі, әдет-ғұрыптарды жазып алып отырды.

	“Ғалия” медресесі өзінің атауын толығымен ақтады. Барлық оқытушылардың тамаша білімі болды: Ғабдулла Шанаси, Хабиб Зайни, Махмуд Сатаев Түркияда білім алды. Араб тілінің оқытушысы Закар Кадаири Египетте оқып келді. Татар тілін барлығына танымал ақын және жазушы Ғалымжан Ибрагимов оқытты. Мұнда Ф.К.Сайфи-Казанлы, Дж.Я.Абдюшев, З. Богданов, бірінші татар әйел-педагогі Ф.А. Дәулеткелдиева мұнда оқытушылар болып жұмыс істеді.

	Медресе кітапханасында орыс тіліндегі әдебиеттер айтарлықтай мөлшерде болды. Басқа медреселерден өзгеше, “Ғалияның” бағдарламасына психология, педагогика, логика және музыка, француз тілі және химия мен физика енді. Сондай-ақ түркі халықтарының тарихы, араб, татар тілдері мен әдебиеті оқытылды.

	Медресе ілгерішіл мекеме болды, одан Ш. Бабич, М. Ғафури, Т.Нигмати, С.Құдаш, З. Насыров және басқалар секілді тәрбиеленушілер шықты. 1912 жылы медресе шәкірттері тіпті ірі қарсылық акциясын өткізді — 65 оқушы медресені тастап кетті. 1913 жылы оқу орнына Петербург округінің мухтасибі М.Я. Бичеев келіп кетті. 1914 жылы демеушілер медресеге жәрдем көрсетуден бас тартты, бірақ прогрессивті зиялы қауым З.Д.Камалетдиновті қолдады, ал ол сый қаражаттарының қорын ұйымдастырды, ақша жинау үшін басқа қалаларға барыпкеліп тұрды. Сөйтіп, 1919 жылға дейін білімге құмартқан жастар “Ғалия” медресесіндегі оқуларын жалғастырды.

	Өзбек халқының өкілі М. Шермұхаметов, Б. Салиев, қазақ Б.Майлин, Ж. Тілепбергенов, Н.Манаев, А. Мұстафин, адыгей Т. Керашев, А.Хатков және басқа халықтардан шыққан ғалым, жазушы, мәдениет қайраткерлерінің есімдері медресемен байланысты. 1906 жылдан 1920 жылға дейінгі кезең ішінде медресені бір жарым мың адам бітірді, олардың ішінде тек 35-і (басқа дерек бойынша 37) ғана дін қызметкері болды, ал басқалары мұғалім, ғалым, әдебиетші, музыкант, артист болып істеді.

	Бір кездері Уфадағы “Ғалия” медресесінде Міржақып Дулатұлының оқығандығы туралы ғылыми әдебиеттерде көрсетілген, бұлай болуы әбден мүмкін, әйтсе де бұл деректі тексеру керек.

	Тағы бір уфалық медресе “Усманияны” ахун Хайрулла Усманов 1887 жылы Бірінші соборлық мешіттің жанынан ашқан. Оқыту әдісі “жәдитшілдіктің” ағартушылық бағыты ретінде көбірек белгілі болған “усули жәдит” болды. Оның қабырғасында Ресейдегі алғашқы татар-башқұрт әліппесі (“Алифба”) бойынша оқыды. Медреседегі оқу он екі жылдық болды. Мұнда молдалардан басқа мектеп мұғалімдерін де даярлады. 1914 жылғы мәліметтер бойынша, сол кезде “Усмания” медресесінде 180 оқушы болған. Олар аздаған ақша төлеп жатақханада жатты, кейбір шәкірттер кедей мұсылмандарға арналған қамқоршылық есебінен қамтамасыз етілді. Медреседе дайындық, бірінші және екінші сыныптар болды.

	Блохиндер фирмасының қызметіне байланысты Уфада кітап басып шығару ісі қолға алынды. Кітап басу мәселелері бойынша Мәскеумен, Петербургпен және Ресейдің басқа да қалаларымен тығыз байланыс орнатылды. Блохиндер фирмасы қызметінің 100 жылдық мерейтойы қарсаңында оның басшысы — бай көпес, өзінің меценаттығымен және қайырымшылдығымен белгілі, қаладағы көпестер басқармасының старостасы Н.К. Блохиннің Центральная (Орталық) көшесінің 22-үйіндегі өз ауласында кітап баспаханасы мен түптеу цехы болды. Ол кезде Уфа қаласында жеті кітап дүкені мен ләпкесі, сегіз баспахана және типолитография жұмысты тез де сапалы орындайтын болды.

	Уфадағы алғашқы ұлттық баспахана “Шарық” 1908 жылы ашылды. Ол Александровская (кейіннен К.Маркс) және Пушкин көшелерінің бұрышындағы үйде орналасты. Мәселе мынада: Каримовтердің аталған бұрышта үйі болды, бірақ олардың Мейман сарайда да ләпкесі бар болатын. “Шарық” баспаханасында көркем әдебиет шығармалары, жаңа әдіспен оқытатын мектептерге арналған оқулықтар, М. Ғафури, С.Яхшигулова, Г. Алпарова және басқа да ұлттық ақындар мен жазушылардың шығармалары басылды. Біраз уақыт мұнда М.Ғафуридің өзі корректор әрі редактор болып істеді.

	1868 жылы кітап саудагері Н.К. Блохиннің кітап дүкенінің жанында қызмет еткен оның көпшілікке арналған жекеменшік кітапханасы жұмыс істей бастады. 1891 жылы Уфа қалалық Думасы ақылы қоғамдық кітапхана ашты. Онда 3500 том болды. Әйтсе де жекеменшік ақылы кітапханалар әлі де үлкен танымалдықпен жұмысын жалғастыра берді.

	1907 жылы Уфада қоғамдық пайдалануда 10 кітапхана болды, көптеген газеттер шыға бастады. Монархиялық басылым “Уфа өлкесі” (“Уфимский край”), кадеттік “Уфа хабаршысы” (“Уфимский вестник”), “Уфа өмірі” (“Уфимская жизнь”) газеттері қалада үлкен танымалдыққа ие болды.

	Қазан мен Орынбордың ізінше, Уфада араб қаріпті жекеменшік баспаханалар ұйымдастырыла бастады. Алғашқы шығыс баспаханасы 1908 жылы ұйымдастырылды, кейіннен ол “Шэрык матбағасы” (“Шығыс баспасөзі”) деген атпен белгілі болды. Ол орынборлық “Каримов, Хусаинов және К серіктестігі” баспаханасының уфалық бөлімшесі болды. “Шығыс баспасөзі” (“Шэрык матбағасы”) баспаханасының бірінші басылымы оның негізделген жылында шықты. Егер оның ашылған жылында бір кітап шыққан болса, ал одан кейін жыл сайын 20—30 татар кітаптары басылып тұрды. 1909 жылы мұнда Х. Габяшидің “Тарих кауымы торки” (“Түркі тайпаларының тарихы”) шықты.

	“Шығыс баспасөзі” (“Шэрык матбағасы”) баспаханасында 1908 жылдан 1917 жылға дейін 200 кітап жарық көріп, оның 196-сының таралымы 577 910 дана болды. Баспахана басылымдарының ішінде көркем әдебиет пен ауыз әдебиеті шығармалары жетекші орын алды. М.Дулатұлының “Оян, қазақ!” кітабы да дәл осы баспадан жарық көрді.

	1910 жылы жалпы түркі халықтары эпосының башқұрт нұсқасы “Зая Туляк вэ Сусылу” осы баспада басылды. Ауыз әдебиетінің (фольклор) басқа да шығармалары: М. Ғабділмановтың жазып алуында “Сугыш жырлары” (Соғыс жырлары”), екі басылымда “Байт сугыш хакында” (“Соғыс туралы бәйіт”), “Европа сугышы баете” (“Еуропа соғысы бәйіті”), т.б. басылды. Көркем әдебиет басылымдарының ішінде орыс әдебиеті шығармаларының аудармалары болды. Шетел әдебиетінен Кнут Гамсунның “Аштық” және Зия Халидтің “Моладан шыққан дауыс” повестерін атауға болады.

	“Каримов, Хусаинов және К серіктестігі”, сондай-ақ уфалық баспагерлер жаңа әдістегі мектептер үшін оқулықтар, хрестоматиялар басып шығаруға көп көңіл бөлді. Мұндай 30-дан астам басылым жарық көрді, олардың ішінде белгілі әдебиеттанушы Ғабдрахман Сағдидің “Эдэбият могалиме” (“Әдебиет оқулығы”) және “Мокталар кавагыйд эдэбия” (“Әдебиет теориясы”), С.Жантөриннің “Шығыстық кірме сөздер сөздігі”, Ғали Хасанның, М.Сағдиевтің, Х. Усмановтың, Х. Искандеровтің, Ф. Ахметовтің және басқалардың татар, араб тілдері оқулықтарын, әліппелері мен грамматикаларын атауға болады. Жаратылыстану оқулықтары: Х. Құрбанғалиевтің “Хикмат Табигат” (“Табиғат хикметтері”), Я. Аймановтың “Табиғат”, астрономиядан Д. Абызгелдиннің “Гилем элгалаик тарихчасы” басылды, Зия Камалидің, Дж. Тантавидың, түрік ғалымы М. Казимнің шығыс халықтарының философия тарихы бойынша шығармалары, жекеленген түркі халықтарының тарихы, этнографиясы жөнінде бірнеше жұмыстары, т.б. шықты.

	Баспахана басылымдары ішінде саны жағынан медицина, санитария, ветеринария шығармалары екінші орында болды. Аурудың алдын алу (профилактика) сипатындағы: басыр, бөртпе сүзек, ішек жолдары аурулары туралы шығармалар, емшектегі балаларды тамақтандыру жөнінде құралдар, маскүнемдіктің зияны, т.б. жайындағы кітаптар басылды. Мал шаруашылығы, шөп өсіру, бал арасын өсіру, техникалық және басқа да ауылшаруашылық дақылдарын зерттеу, айна шығару, теріні өңдеу, фото шығару жөніндегі шығармалар, мектеп ісі және тәрбие туралы, медреседегі есеп берулер, қайырымдылық қоғамдар, қабырғаға қойылатын күнтізбе, т.б. жайындағы кітаптар жарық көрді.

	“Шэрык матбағасы” баспасы қазақ тілінде кітап басу ісін дамытуға үлкен үлес қосты. Қазақ ауыз әдебиеті мен жаңа әдебиетінің: “Бақтияр қиссасы”, Г. Маштактың “Тумач”, Қарабай Жапанованың “Қарлығаш”, Мұхаммед Инсеевтің “Қызметкер”, Сәбит Дөнентаевтың “Ұсақ-түйек”, Омар Сайфидің “Құрдастарының есіне” (“Яшташларима тазкира”) өлең жинақтары, әліппелер, Мұстақым Молдабаевтың қазақ тілі бойынша оқу кітабы, сондай-ақ “Ғалия” медресесінің қазақ шәкірттері құрастырған жинақтар шықты. Қазақ тілінде қазақ халқының тарихы туралы Усман Абызгелдиновтің “Қазақтардың қысқаша тарихы” (“Мохтасар тарих кыргизия”), Усман Сидиковтің “Қазақтар тарихы” (“Тарих кыргыз шадмания”) кітаптары жарық көрді. Г.Бәйімбетовтің аударуымен орыс авторларының энциклопедиялық сипаттағы “Білім жемістері”, “Бізге білінбеген әсерлер”, т.б. басылып шықты.

	1910 жылы Қазандағы Каримовтың литотипографиясынан шыққан Абдулкарим Мәжитовтің “Қазақ жастарына тәлім” кітабын ерекше атау керек. Ол қазақ қоғамының көптеген проблемаларын көтерді және қазақтардың ауыр жағдайы туралы жанашырлықпен баяндады. Кітап “Зар заман” қазақ әдеби ағымының рухымен жазылған. Оның бостандық сүйгіш рухын патша цензурасы да атап өткен.

	1907—1909 жылдары Міржақып Дулатұлы өлеңдер, проза жазып, өзінің “Оян, қазақ!” кітабын жазуға дайындалды. Татар тілінде араб қарпімен кітап басу тек 1905—1907 жылдардағы Бірінші орыс революциясынан кейін ғана мүмкін болды. 1906 жылдың 3 мамырында Уфада аз уақыт қана шығып тұрған татар тіліндегі “Әл-ғалам әл-ислами” (“Ислам дүниесі”) ұлттық газетінің бірінші саны шықты. Ол либералдық-ұлттық буржуазияның атынан сөйлей отырып, ұлттық езгіге, татар және башқұрт халықтарының құқықсыздығына, ана тілінің жойылып бара жатқанына қарсы тұрды. Іс жүзінде “Әлғалам әл-ислами” солшыл-революциялық газет болған жоқ, бірақ соған қарамастан полиция оны белсенді түрде қудалап, редактор Б.З. Мақсұтовқа айып салды, тұтқындады, сөйтіп, 1907 жылдың басында ұлттық газет жабылды.

	Мұсылмандардың бір бөлігі патшалық билікті (самодержавие) жақтады, көптеген фактілер мұны растайды. Бұл кезде Уфа губерниясының аумағында мұсылмандар да қатысқан консервативтік-монархиялық қозғалыс әрекет етті. Олардың кейбіреулері оң қанаттың ықпалында болды, бұл жағдай, мысалы, 1907 жылғы ақпанда өткен ІІ Мемлекеттік Думаның сайлауындағы нәтижелерден көрініс тапты.

	Осындай жайсыз жағдайларға қарамастан, татар тіліндегі кітаптарды таратуда “Шарык” баспасы аз іс тындырған жоқ. Көркем әдебиет, ауыз әдебиеті, оқулықтар, М.Ғафури, Г.Х.Алпаров, С.Л. Рамилов, Ф.К. Туйкин, т.б. жазушылардың ертегілері Уфа тұрғындары арасында үлкен сұранысқа ие болды. Баспахана қазақ жазушыларының да шығармаларын басты.

	1908—1917 жылдары татар тілінде 200 атаулы кітап басылды, оның жалпы таралымы 620 мың дана болды. Башқұрттар мен татарлар ұлттық тілде шыққан кітаптарды сатып алуға, оларды оқуға, өздерінің балалары мен немерелеріне араб жазуын оқытуға мүмкіндік алды.

	1905—1907 жылдардың төңкеріс кезеңіндегі ұлттық баспасөзде идеялық-саяси бағыттар дәуіріне тән барлық негізгі сипаттар болды. Онда пролетарлық революциялық-демократиялық, буржуазиялық-либералдық және реакциялық (клерикалдық) бағыттардың органдары болды. Ресми баспасөз де, яғни қазынаның қаржысымен, жергілікті патша әкімшілігінің бақылауымен шығатын баспасөз де жұмыс істеді. Патшалық билік баспасөз бостандығын жариялауға мәжбүр болды және татар тіліндегі баспасөзге рұқсат етті. Алайда бұл үкімет пен жергілікті билік революциялық қозғалыстармен тек қуғын-сүргін әдісі арқылы ғана күресті және оқырмандарға идеялық ықпал етуге тырысқан жоқ дегенді білдірмейді.

	Түркі халықтарының ортасында әдебиетке қызығушылық аса зор болды. Бұл жағдай зиялы қауымының неғұрлым шыңдалған бөлігі әдеби шығармашылықпен шұғылданатын адамдардан шыққандығымен және олардың қоғамдық-саяси көзқарастары шығармашылықтарында барынша толық көрініс тапқандығымен түсіндіріледі.

	ХХ ғасырдың басында қазақ тілінде кітап басу ісі күрт өсті. Төңкеріске дейінгі кезеңде қазақ тілінде 1100 атаулы кітап шыққаны белгілі. Мұның ішінде тек Қазанда ғана төңкеріске дейін 509 кітап басылған. Бұл басылымдардың ішінде басым орынды діни, фольклорлық тақырыптар алып, қоғамдық-саяси өмір мәселелерін қозғады.

	Міржақып Дулатұлы кейіннен бұл туралы былай деп жазды: “Ол жылдары жазба әдебиет дерліктей, ал мерзімдік баспасөз мүлде болған жоқ. Сондықтан мен баспасөз арқылы сөйлегенді дұрыс көрдім. 1910 жылы баспадан менің “Оян, қазақ!” деген өлеңмен жазылған кітапшам шығып, қысқа уақыт ішінде екі рет басылды. Сонымен бір уақытта менің “Бақытсыз Жамал” повесім баспасөзде жарияланды, бұл кітаптар татар баспаханаларынан басылып шықты, ол кезде өз баспаханамыз болған жоқ”.

	Қазақ қауымы қоғамдық өмірінің осы жағдайында ұлттық радикализм эволюциясы жүрді. Бір жағынан, бұл әлеуметтік-экономикалық жағдайдың ырқымен, екінші жағынан, ресейлік және татар-башқұрт қозғалысының ықпалымен болды. Билік мұны қадағалап отырды. 1909 жылдың 1 шілдесінде А. Байтұрсынов тұтқындалды. Бұл туралы хабарлама кейінірек Петербургтің “Речь” газетіне шықты, онда былай делінді: “Қырғыздың халық ақыны түрмеде. Семейден. Мұндағы түрмеде 5 айдан бері дарынды қырғыз ақыны Ахмет Байтұрсынов бұғауда отыр. 1909 жылы ол И.А. Крылов мысалдарының өлең түріндегі аудармасы “Қырық мысал” (“Сорок басен”) кітабын шығарды. Кітап Ғылым академиясының баспаханасында басылған. Ахмет Байтұрсынов Қарқаралыдағы орыс-қырғыз мектебінің меңгерушісі болған”.

	Семей губернаторы Тройницкийдің Батыс Сібір округінің қамқоршысының атына жолдаған қатынасында баяндалған Ахмет Байтұрсыновтың қылмысы мынадай: “Өткен қыста орысқырғыз мектебінің оқушылары бір сарт—қала тұрғынымен төбелесіпті; мектепте орыс оқушылар жоқ; 1905 жылы қырғыздар ұлы мәртебелінің атына петиция бергенде Байтұрсынов сол іске қатысты, І Мемлекеттік Думаның мүшесі Бөкейханов және сайлаушы (выборщик) Ақбаевпен таныс; орыс-жапон соғысы кезінде патриотизм көрсеткен жоқ”. Қызметінен босатылған Байтұрсынов қамқоршыға барады. Оның түсініктемесін тыңдағаннан кейін қамқоршы (попечитель) оған бұрынғы жұмысын қайтаруға уәде етеді. Бірақ бұл жағдай Семей губернаторына белгілі болған кезде Байтұрсынов тұтқындалады, оның үстіне енді оған қырғыздар арасында сепаратизмді насихаттады және алым (подать) төлемеді деген айып тағылады.

	1909 жылы саяси емес, әдеби мағынадағы болса да, басқа бір маңызды оқиға болды. Петербургтегі И. Бораганскийдің баспаханасынан Абай Құнанбаевтың өлеңдер жинағы басылып шықты.

	1909 жылдың 11 желтоқсанында Уфа губерниялық жандарм басқармасының бастығы былай деп жазды: “Маған сеніп тапсырылған басқарманың алған агентуралық мәліметтері бойынша, панисламистердің басты міндеті тек Ресейде ғана емес, барлық елдердегі мұсылмандарды саяси ғана емес экономикалық мүдде бойынша да біріктіру болып табылады: панисламистердің нақты айқындалған бағдарламасы мен тактикасы жоқ. Сондықтан мақсатқа жету тактикасын әркім өзінше түсінеді: Ресейдегі панисламистер екі санаттан құралған: бірінші және өте аз санды санаттағылар — татар жастары (жас татарлар), былайша мұғалімдер, кеңсе қызметкерлері мен приказчиктер. Панисламистердің бұл санаты біздің революционерлердің тактикасын қабылдаған; 1905 — 1907 жылдары оны: Вологодский губерниясына жер аударылған имам Абдулла Апанаевтың редакциясымен шығатын “Азад” (“Азат”), жас жазушы Ғали Камаловтың “Еркін халық” (“Свободный народ”) газеттері, Орынбордағы “Каримов, Хусаинов және К” баспаханасының меңгерушісі Темирши (Темірші) Соловьевтің “Чукеч” (“Молот”) журналы, Қазандағы Камаловтың “Яшин” (“Жасын”), баспагер имам Мутыгуллиннің Оралдағы екі журналы — “ХХ ғасыр” мен “Уклар” және “Жаңа өмір” (“Новая жизнь”) газеті, Астрахандағы “Барана таракки” (“Довод прогресса”) газеті басып шығарды, бірақ бір жылдан кейін, сірә, өзінің бағдарламасын өзгерткен секілді. Қазіргі уақытта барлық аталған газеттер, Орынборда Соловьев шығаратын “Чукеч” журналынан басқасы өз жұмысын тоқтатты.

	Пансиламистердің екінші санаттағылары мұғалім, молда, адвокат, көпес және басқа секілді неғұрлым көрнекті қоғамдық орындардағы адамдардан тұрады. Бұлар да конституциялық демократтар секілді. 1904 жылы олар “Иттифак” (мұсылмандар одағы бірлестігі) құрды. 1904 немесе 1905 жылы жәрмеңке кезінде Нижний Новгородтағы волгалық кемелердің (пароход) бірінде өткен бірінші Бүкілресейлік құрылтайда (съезд) екінші санаттағы панисламистер кадеттіктермен мазмұны дерліктей бірдей бағдарлама жасап, оны тағы да сол Нижегород жәрмеңкесі кезінде қонақүйлердің бірінде өткен 2-құрылтайда бірнеше ескертулермен толықтырған; бұл құрылтайға мұсылман-революционерлер қатысты.

	Екінші сипатты панисламистердің қатарында көпестердің болуы және әдебиеттерді басып шығаруға жақсы материалдық жағдайдың бар екеніне байланысты, бірінші санатты панисламистерге қарағанда олардың жақтастары көп болды. Екінші санатты панисламистердің көрнекті өкілдері: Қырымда шығатын ең байырғы газеттердің бірі “Переводчиктің” (“Аудармашы”) редакторы; Петербургтегі “Ульфат” газетінің редакторы, көрнекті қайраткерлердің бірі және “Мират” (“Айна”) кітапшасының авторы, Орынбордағы исламдық (Мұхаммедтік) Діни жиналыстың бұрынғы мүшесі Рашид Ибрагимов; әдебиетші “Уақыт” (“Вакыт”) газетінің қызметкері Юсуф Акчурин; Баку қаласында тұратын заңгер, ең таңдаулы фракциялық қызметкерлердің бірі Топшибашев; Вологодский губерниясына жер аударылған, ақшасы, бір қауым табынушылары және діни тұлға ретінде көптеген кітаптары бар, Қазан қаласының бұрынғы ахуны Ғалым Жакуль-Баруди; “Юлдыз” газетінің редакторы және шариғат бойынша бірнеше кітаптың авторы Гадий Максутов, Қазан қаласындағы ант берген қорғаушы Алкин; Мемлекеттік Думаның мүшесі Ғайса Еникеев; панисламистердің дерліктей орталық органы, Орынбор қаласындағы “Уақыт” (“Вакыт”) газетінің редакторы Фатих Каримов; ең танымал қызметкерлер мен әдебиетшілердің бірі, “Шура” журналының редакторы; Орынбордағы Мұхаммедтік жиналыстың бұрынғы мүшесі, тарихшы және “Уақыттағы” мұсылман мәселесіне арналған көптеген мақалалар мен кітаптардың авторы Разетдин Фахретдинов; Орынбор қаласындағы Каримов пен Хусаинов баспаханасының меңгерушісі, бірнеше кітапшаның авторы Валий Яруллин болып табылады. 1908 жылы бүкілдүниежүзілік мұсылман құрылтайын шақыру туралы мәселені шешу үшін Гаспринский Ресейден Константинопольге, одан әрі Каирге аттанды. Аталған Гаспринский өз кезінде осындай газеттерде есеп берді.

	Қазіргі кезде панисламистер арасында да үгіт немесе дұрысын айтқанда, осы құрылтайдың пайдасына келіссөздер жүргізіліп жатыр. Оның үстіне, сол жылдың басында көрнекті панисламистер басқа елдердің мұсылман қайраткерлерімен жақындасу мақсатында шетелдерге шықты. Олардың қатарында Гаспринский, Акчурин және Искаков, түріктің қоғам қайраткері Ахмет Риза және басқалармен жақындасып, татардың түріктермен бір тұқымнан тарағанын тарихи деректермен дәлелдеуге тырысқан конференция өткізді. Жоғарыда аталған Рашид Ибрагимов Қиыр Шығысқа барып, буряттардың арасында бірнеше апта өткізгеннен кейін Жапонияға кетті. 1908 жылдың көктемінде Ибрагимов “Баянуль хаку” газетінде мақаласын шығарды, ал қазіргі кезде Үндістаннан “Дауре Галаль” фельетонын жазады.

	“Уфа” қаласында 1905—1906 жылдары панисламистер барлық жердегідей, мұсылман тұрғындар арасындағы танымалдығын пайдаланып, газеттер мен кітап шығарды, жиналыстар мен кештер өткізді. Қазіргі кезде бұл қызметтер мүлде тоқталды, тек өте сирек жағдайда, мәселен, жеке жиналыстар мен отбасылық әңгімелерде насихат сөздерді арагідік естуге болады. Уфадағы бірінші санаттағы панисламистерге жер иеленуші Жантөринді жатқызуға болады, оның рөлі — мұқтаждарға материалдық көмек көрсетуінде. Жантөрин “Ғалия” медресесінің директоры болып табылады. Оның пәтерінде панисламист қайраткерлер: Діни жиналыстың мүшесі және “Маглюмат” (“Мағлұмат”) журналының редакторы Мұхамедов, “Ғалия” медресесінің мұғалімдерінен — Зиятдин, Нижегородтың Уфа көшесінде орналасқан мешіттің имамы (аты-жөні анықталмаған), Уфаға Орынбордан келген ең солшыл панисламистердің бірі, бірнеше кітаптың авторы, сол айтылған “Ғалия” медресесінің философия мен әдебиеттен дәріс оқушысы (лектор) Закир Қадыров; жаратылыстану ғылымдарының мұғалімі Абдулла Шепасов қонақта болып, ұлттық мәселе жөнінде айтыс (полемика) жүргізді. Соңғы үшеуі шетелдерде: біріншісі Константинопольде, екіншісі Каирде, ал үшіншісі Константинополь мен Бейрутте оқып, білім алған.

	Орынбордағы, Қазандағы, Уфадағы оқиғалардың жаңғырығы Орал, Верный (Алматы. — ауд.), Ташкент, Петропавл, Семей қалаларындағы қазақ радикалды интеллигенциясының көңіл күйінен орын алды. Полиция департаментінің “петропавлдық” деген лақап аты бар агенті былай деп хабарлады: “Уездік басқарманың хат жүргізуші қызметіндегі аудармашысы Дүйсенбай Тұранов өзіне жиі келіп тұратын түрік миссионеріне қызмет көрсетеді, айталық, мәселен, 10 қыркүйекте оған түрік молда Хуссин келді. Үш күн болып, Омбы уезі, Николаев болысының қажыға барушы-қырғыздарымен бірге Түркияға жүріп кетті. Қалалық қоғамдық банктің аудармашысы С. Күсемісов пен қырғыз пошта ұстаушы Есмұхамед Бибасов та осындай іске қатысады. Түрік миссионерлерінің қырғыздар арасына келуі мен тұруына қажет ақша жинауды Полуденский болысының басқарушысы Бекмұхамед Жұмабаев жүргізді. Мұның қажылық ұйымымен немесе панисламизм идеяларымен қатысы бар-жоғына көз жеткізу қажеттілігі бойынша, бұл миссионерлердің келу мақсатын және қызметтерінің сипатын анықтау үшін агентура жіберілді”. Осы адамдармен Міржақып Дулатұлы да тығыз байланыста болды.

	1909 жылдың 27 шілдесінде Мәскеу қаласындағы қоғамдық қауіпсіздік пен тәртіпті күзету бөлімінің бастығы былай деп хабарлады: “Полиция департаментіне мыналарды хабар етемін: Қазан губерниялық жандарм басқармасы бастығының Нижегород күзет бөлімінің бастығына берген мәліметі бойынша, Нижний Новгородта 25 шілде мен 5 тамыздың аралығындағы кезеңде социалист-революционерлер партиясы мұсылмандар одағының құпия құрылтайын (съезд) өткізуді жоспарлаған. Аталған басқарма бастығы агентурасының мәліметтері бойынша, құрылтайда Мемлекеттік Думаның мүшесі Янкеев (Еникеев) болады деп күтілуде”.

	Нижний Новгородтағы жандармдар мәселені анықтады және іздеді де. 1909 жылдың 22 тамызында Нижегород күзет бөлімінің бастығы былай деп мәлімдеді: “Мемлекеттік Думаның мұсылман фракциясының кейбір мүшелері социалист-революционерлер партиясы мұсылман одағының құпия құрылтайына қатысу мақсатында Нижегород жәрмеңкесіне келетіні осы жылғы шілденің басында маған мәлім болды. Бұл құрылтай, сол дерек көзінің мәліметі бойынша, жәрмеңкенің ең қызған шағында өтуге тиіс болған. Маған келіп түскен осы мәліметтерді неғұрлым толық және жан-жақты тексеру шараларын қабылдай отырып, мен тамыздың басында агентуралық дереккөздерінен шындығында да Н. Новгородта жәрмеңкенің ең қызған шағында, мұсылман империясы деп аталатынның осы заманғы ережесін талқылау үшін, сондай-ақ одақтың бағдарламасын жасап, бірқатар ұйымдық мәселелерді шешу үшін ерлердің мұсылмандық одағы мүшелерінің құрылтайын өткізудің белгіленгендігі туралы мағлұмат алдым. Бұл құрылтайға Топчибашев Али-Марда-бек, Максудов, Тукаев, Мемлекеттік Думаның мүшелері Еникеев пен Сыртланов және түрік азаматтығын алған Юсуф Акчурин қатысуы тиіс”.

	Бүкілресейлік реакция жағдайында жандармдар шешуші әрекетке көшуді ұйғарды. Бірқатар қалаларда жоспарлы акциямен күдікті адамдардың пәтерлеріне тінту жүргізілді. Алғашқы тінтулер сәтсіз өтті. 1909 жылдың 30 қыркүйегінде Нижегород күзет бөлімінің бастығы: “Ішкі істер министрі мырза Мемлекеттік Думаның мүшелері Камелетдинов пен Тевкелевтерге тінту жүргізген менің әрекетімді ойланбай жасалған іс деп тапты, сондықтан мен сол іске байланысты жағдайларды егжей-тегжейлі мәлімдеу қажет деп білдім”, — деп өтініш білдіре жазды. Міне, осы мәлімдемесінде де “Мемлекеттік Думаның мүшесі Еникеев Нижегород жәрмеңкесіндегі эсерлердің мұсылман одағының құпия құрылтайына жәрмеңкенің ең қызған шағы 25 шілде мен 5 тамыздың арасында келуді ойлайды” деп сеніммен хабарлады. Мәтін астарындағы ой түсінікті еді: оны тез арада дереу тінту керек пе, әлде күте тұрған жөн бе?

	Полиция департаментінің пікірі бойынша, құрылтайдың міндеті “империяның барлық мұсылмандарын алдағы уақытта панисламистік қозғалысқа Түркияның басшылығымен қосылатындай жағдайда біріктіру” болды. Одақ таяудағы міндет ретінде барлық саналы мұсылманды, одақ мүшелерін Мұхаммед үмбеттерінің ұлттық өзін-өзі басқаруына кедергі болып көрініп отырған империядағы мемлекеттік құрылыс пен саяси күрестің төңірегінде топтастыруды алға қойды. Бүгінгі таңда империяның әр тарабында 1905 жылы құрылған одақтың көптеген мүшелері бар; 1905—1906 жылдары одақ мұсылмандар арасында күшейтілген үгіт жүргізді және ол кезде мұндай үкіметке қарсы қызмет барынша ықпалды болды; 1907 және 1908 жылдары одақтың партиялық жұмыстары босаңсыды, сондықтан алдағы құрылтайда, ең алдымен, қандай шаралардың көмегімен одақ қызметін жандандыруға болатындығы талқыланбақ”. Полиция департаменті осындай ұйғарымға келді. Одақтың Орталық комитетіне басқалармен бірге “Жоғарыда аты аталған Али-Марда-бек Топчибашев, Юсуф Акчурин және Садрутдин Низамутдинов Максудов кіреді деп саналды. Алда болатын құрылтайға, сондай-ақ Нижний Новгородқа келетін Мемлекеттік Думаның мүшесі, мұсылман фракциясы деп аталатынның төрағасы Кутлув Мұхаммед Батыргереевич Тевкелев және петербургтік молда Лутфулла Исханов қатысуға тиіс болды”.

	“Мәліметтердің негізінде мыналардың құрылтай делегаты болып табылатыны белгілі болды: Кутлув Мұхаммед Батыргереевич Тевкелев, Мемлекеттік Думаның мүшесі Мұхаметшакир Мухаммедхарисович Тукаев, Нижегород ахунының міндетін атқарушы Маузин-Мұхамет-Фатех Соколов, тюмендік бұхаралық Мир-Касым Миршанов, Жетісу облысынан верныйлық көпес Хама Абдулов Тюменев, уфалық көпес Сатретдин Назеров, Уфа губерниясы, Мензилинский уезінің типтяры Тамак Гариф Садикович Халфинов, Тобыл губерниясынан түмендік-бұхаралық Кабир Мавликеевич Муртузин, семейлік көпестің ұлы Фатех Мусеев, арғы аталарынан келе жатқан (потомственный) дворян Мұхамет-Мұстафа Дәулеткелдиев, қазандық көпес Мұхаметхан Каримов, Орынбор губерниясының троицкілік мещаны Ғабдірахман Мифтахетдинович Ахмаров, Томскілік мещан Насыр-Этдин Хаиров, тобылдық көпес Мұхаммед Сафаров Чабаев, семейлік көпес Исхак-Музафарович Ғабдул-Жапаров, тамбов губерниясы Темниковский уезі, Кушкинский болысы, Дасаева деревнясының шаруасы Хасан Невмятуливич Чанышев, Томскілік мещан Ваттях Мұхаметжанович Мұхтаров, орынборлық көпестің ұлы Шарафетдин Махмутович Хусяинов, Бакинский губерниясының шамахиндық көпесі Измаил Вейсов, шамахиндық көпес Хусяин Саламов, тағы басқалар.

	Өз тұжырымдарын негіздейтін материалды іздеу барысында жандармдар 1909 жылдың жазында төмендегі қалаларда: 30 маусымда Уфада, 7 шілдеде Троицкіде, 13 шілдеде Түменде, 15 шілде Екатеринбургте, 18 шілдеде Пермьде және 22 шілдеде Петропавлда тінту жүргізді.

	Полиция департаментіне: “Тінтудің нәтижесіз болуынан жоғарыда аталғандардың бірде-біреуі тұтқындалған жоқ” деп хабарлады. Верный мен семейлік делегаттар тінтуге алынған жоқ. Бұл оларды алда күтіп тұрды. Сол кезде жандармдар Петропавлда кімдерде болғанын шамалау қиын емес. Оның үстіне, бұлар Полиция департаментінің назарына әлдеқашан іліккен адамдар — Салмақбай Күсемісов, Изъятдин Ақанов, Ысқақ Шолақов, Мұхаметжан Бегішев және басқалар еді.

	Тінту туралы хабар қаладағы қазақтардың және татарлардың бір бөлігінің ортасында дереу тарап кетті. Бұл жағдай Міржақып Дулатұлына да белгілі болды.

	Қазақтардың қоғамдық санасында 1905—1907 жылдардағы революциядан кейін шұғыл бетбұрыстар болды.

	Міржақып Дулатұлының Уфа мен Орынборда басылған “Оян, қазақ!” кітабы осы құбылыстың белгісіне айналды. Уфалық кітап басылымдары жөнінде санаулы ғана мәліметтер сақталған, бірақ Уфа қазақ-башқұрт байланысының орталықтарының бірі болды деп айтуға болады. Мұнда, “Ғалия” медресесінде, көптеген қазақ шәкірттері оқыды. Петропавлда болған М. Дулатұлы баспагерлермен, кітапханалық істермен тығыз байланыста болды. Бұл кезде Қазанда, Орынборда, Қостанайда, Семейде, Зайсанда, Петропавлда оның көп таныстары болды. Оның үстіне Петропавлда ол мұсылман кітапханасының құрылтайшыларының бірі еді. Дәл осы петропавлдық татар, башқұрттар арқылы М. Дулатұлы Уфадан баспагер тапты. Сол жерде 1910 жылы оның “Оян, қазақ!” кітабы шықты.

	М. Дулатұлының “Оян, қазақ!” кітабының басқа басылымы Орынборда жарық көрді. ХХ ғасырдың басында бұл қала татар және қазақ мәдениетінің маңызды орталығы боды. Бұл жерде Мұхаммед Рамеев, Реза Фахретдинов, Фатих Каримов және басқа да қазақ қайраткерлері белсенді жұмыс жүргізді. Ең алдымен, олар татар көпестерімен, журналистерімен, баспагерлерімен байланыс орнатты. Орынборда айтарлықтай уақыт А. Байтұрсынов болды, 1906 жылдан 1912 жылға дейін полицияның жасырын бақылауымен Максуд Бекметов тұрды. Агентуралық деректер бойынша, М. Бекметов анархисткоммунистер тобына “Христофорыч”, “Кавказдық” (“Кавказец”) деген лақап аттармен өтті. “Максуд Бекметов ұйымда өзін “Христофорыч” деп атайды, — делінген хабарламада, — анархист-коммунист ол, бұрын айтылғанындай, “шығыстық клубтың” да дем берушісі болып табылады”. Көптеген қазақтар Орынбор қазақ мұғалімдер мектебімен байланыста болды.

	Мұнда, Орынборда, 1911 жылы М.Дулатұлының “Оян, қазақ!” кітабының жаңа басылымы шықты. Орынборлық баспагер Ф.Г. Каримов оны “Вакыт” (“Уақыт”) газетінің баспаханасында басып шығарды. Тыйым салынған кітаптың қайта басылымы заңмен қудаланды. Жандармдық тергеу басталды. Ең алдымен, белгілі баспагер-редактор, татар қоғам қайраткері Фатих Гильманович Каримов жауапкершілікке тартылды.





Петропавл мұсылман кітапханасы




	Өте маңызды бір жағдай, ХХ ғасырдың басындағы қоғамдық өмір мен революциялық қозғалыстың өрлеуі жағдайында, Қазақстанда түркілік кітапхана — Ақмолада Мұсылман кітапханасы-оқу залы, Верныйда түркілік кітапхана қызмет көрсете бастады. Олар басқа да қалаларда — Оралда, Семейде, Қостанайда, Троицкіде жұмыс істеді. Кітапхана ұйымдастыру секілді абзал іске Міржақып Дулатұлы да қатысты.

	Бұл қалаларда мұсылман тұрғындардың — татар, қазақ, башқұрт, өзбектердің саны айтарлықтай болды. Ақмола облысының қала тұрғындары ішінде татарлар 21,6% болды. Айта кету керек, Орталық Ресейдегі жерсіздік орыс, украин, татар, башқұрт шаруаларын қазақстандық дала мен қалаға қоныс аударуға итермеледі. Татар қоныстанушыларының айтарлықтай бөлігі Орал, Семей, Қазалы, Павлодар, Өскеменге орналасты. Жаңа орында олар орыс және қазақ тұрғындардың арасына салыстырмалы түрде тез сіңісіп кетті, кәсіпкерлік қызметті — сауда мен қолөнерін қолға алды. Мұндай мысалдар өте көп еді.

	ХІХ ғасырдың 30-жылдарында Петропавлда II гильдия көпесі Темірболат Мақсұтовтың аты белгілі болды. Оның сауда айналымы 30 000 сомнан асты. 60-жылдары қалада Мақсұтовтың жесірі Гүлзира Бектайырова және оның балалары Хамза, Аббас, Ханафий, Хамзаның ұлы Мұхаммед-Шариф тұрды. ХХ ғасырдың басына қарай қаладағы татар тұрғындарының саны өсті, олар енді тоғыз мың адамнан асты. Алайда олардың орыс мектептерін еуропалық ұйымдастыруға деген қарым-қатынасының ала-құлалығы таңғалдырады.

	1910 жылдың 17 мамырында Ақмола губернаторы омбылық және петропавлдық полицмейстрлерге, омбылық және көкшетаулық уездік бастықтарға, Омбының жандарм басқармасының бастығына, Омбы және Петропавл теміржол жандарм басқармаларының бастықтарына: “Дала генералгубернаторының кеңсесі 13 мамырдағы №172 қатынасымен маған хабарлағанындай, өлкенің бас басшысының күзетті күшейту туралы ереженің 16-бабының 4-пункті негізіндегі өкімі бойынша, Омбы, Петропавл және Көкшетау уездеріндегі күшейтілген күзет ережесі күшінде тұрған уақытта, осы уездер жеріне Петропавл уезі Полуденный болысы, №2-ауылында тұратын Уфа губерниясының татары, молда Изъятдин Ақановтың келуіне, оның үкіметке қарсы қызметтері үшін тыйым салынды” деп хабарлады.

	И.Ақановтың байланыстары жөнінде тағы да айтуға болады. Ол Хаскей Утекинмен таныс болды. Олардың екеуі де Абдрахимовтар отбасын білді. Ахун Галим Абдрахимов отбасымен Омбының Степной көшесінде тұрды. Ол 1900 жылы қайтыс болды. Оның әйелі Урдафия үлкен отбасының анасы еді. Үлкен ұлы Сұлтан Уфадағы “Ғалия” медресесін бітірді.

	Осы отбасында бала кезінде Хаскей Утекин де тұрды. Хаскей Утекиннің әкесі 1905 жылы Петропавлдың базарында “Ғалия” медресесінің түлегі жәдитші Изъятдин Ақановпен танысады. И.Ақанов Омбыға шақырылғанда, Хаскей Утекин өзінің оқуын сонда жалғастырды. Міржақып Дулатұлының болашақ қалыңдығы Ғайнижамал да осы ортада болды.

	Кітапқа деген құштарлық, дүнияуи немесе діни білім алу — қазақтар арасында ХХ ғасырдың басында үлкен орын алды. Көптеген мектептер мен медреселердің ашылып, қызмет етуі, қазақтардың Қазақстанның әр тарабында кітапханалар ұйымдастыруға қатысуы осымен түсіндіріледі. Петропавл уезінің бақылаушы және білім бастығы Михайловтың жазғанындай, “Орта және жоғары оқу орындарынан білім алған көптеген қырғыздар өздерінің туған халқының арасында білім деңгейін көтеруге және оны неғұрлым жетілген шаруашылық жолымен алып жүруге бар күшін салды”.

	Петропавлдың мәдени өмірінің дамуы кітапқа, журнал мен газетке деген қажеттілікті арттырды және оқулық, діни, беллетристік әдебиеттер ерекше сұранысқа ие болды. Қаладағы М. Бегишев, Н.Сүлейменов, Х. Акчурин, тағы басқа көптеген орыс, татар, қазақ зиялыларының жеке кітапханалары болды. Бүгінгі таңдағы Алматының орталық ғылыми кітапханасында тұрған Петропавлдың түркі кітапханасының жинақтары осыған дәлел болады. Мысалы, “Орынбор мұсылман әйелдер қоғамының жарғысы” (“Устав оренбургского мусульманского женского общества”, Орынбор, 1912, инв. №1714) кітабында “Акчурин, 1913, Петропавловск” деген қолтаңба (автограф) тұр. Басқа басылым “Отчет оренбургского общества попечения об учащихся мусульманах за 1912 г.” (Орынбор, 1913, инв. №1715) деген кітапта да осындай қолтаңба бар. Ал “Тоқай. Өлеңдер” (“Тукай. Стихи”, 1909, инв. №1657) кітабына “Мусульманское женское приходское училище г. Петропавловска Акмолинской области” деген мөртаңба (штамп) қойылған. Міне, Петропавлдан тағы да екі кітап жарыққа шықты. Біріншісі — “Устав Общества попечения об учащихся мусульманах в Омском первом мектебе” (Орынбор, 1907, инв. №1735) деп аталады. Мұқабасында: “НиязМухаммед Сулейманов в Петропавловске” деген мөртаңба бар. Титул бетінде басқа мөртаңба: “Имам Мухаметжан Бегишев 3-й мечети г. Петропавловска Акмолинской области”. Кітап татар және орыс тілдерінде басылған. Татарша мәтіннің соңғы бетінде тағы да мөртаңба қойылған. Демек, Петропавлдағы оқу орындарында, мешіттерде, жекелеген отбасыларында шағын кітапханалар болған.

	Петропавлдағы қоғамдық, ведомстволық, жеке кітапханалар мен кітаптар биліктің көзқарасы тұрғысынан, тек таратылуын шектеуді ғана емес, сонымен қатар тыйым салуды қажет етеді. Мәселен, 1911 жылдың наурызында Омбының жандарм басқармасы былай деп хабарлады: “Осы жылдың 26 наурызында Петропавл қаласында “Панисламизм” партиясы бойынша құпия қызметкермен кездескенімде ол маған “Алаш”, “Мұхаммет Ханафия” және “Қисса Зарқұм” деген үш кітапшаны беріп тұрып, бірінші кітапша қырғыз тұрғындар арасында көп данамен таралған және өзінің мазмұны бойынша олардың арасында сенсация туғызуда деді. Аталған кітапшаларды Дала генералгубернаторының кеңсесінде есепте тұрған аудармашылар аударған және мазмұны жағынан күмәнді болып шықты.

	“Алаш” кітапшасының 1910 жылғы басылымы Қазан қаласындағы ағайынды Каримовтер баспаханасында басылған, оны Торғай облысы, Қостанай уезі, Арақарағай болысының қырғызы Нұржан Наушабаев жазған. 41-беттегі 8-пунктте автор жерден айырылғандық туралы өкініш білдіріп, қырғыздардан олардың оянуын және іске кірісуін өтінеді. “Қаншама жылдардан бері біздің ата-бабаларымыздың иелігінде болып келген жерлерді біз бүгінгі таңда қолдан шығарып алдық. Біз басқа халықтардан артта қалдық, сондықтан біздер, қырғыздар, өздерін дұрыс алып жүретін адамдармен, яғни мәдениетті мемлекеттердің халықтарымен тіл табысып кете алмаймыз”, — деп жазады ол. Одан әрі бұл кітапшаның авторы түземдік (түпнұсқада осылай жазылған. — ауд.) лауазымды адамдарды әділетсіздігі үшін сөгеді және ол адамдардың атқарып отырған қызметіне толық лайық емес екенін меңзейді. “Біздің үміт күтуімізге тиіс болған сол адамдардың барлығы тек өздерінің қара бастарын ғана ойлайды, ал жалпы халықтың игілігі туралы істермен олардың ешбір шаруасы жоқ. Олардың арасында түсіністік жоқ, ал түсіністік болмаған жерден ештеңе күтуге болмайды, демек, “Барар жер, басар тау қалған жоқ” деген мәтелде айтылған кезең келіп жетті”, — дейді ол тағы да.

	Екінші кітаптың тақырыбы — “Мұхаммет Ханафия”. Мұхаммет Ханафия — әйгілі әскербасы, Мұхаммед пайғамбардың күйеубаласы, Ғалидың ұлы. Онда Мұхаммет Ханафияның басқыншы-жаулармен қалай соғыс жүргізгені туралы суреттеледі.

	Полиция департаментіне жоғарыда айтылғандарды жеткізе отырып, Полиция департаментінің үстіміздегі жылдың 18 желтоқсанындағы №119 645-циркулярының 3-пунктіне сәйкес, үш кітапшаны бірге жіберіп отырмын”.

	Осындай жағдайда тек жекеменшіктік қана емес, сонымен қатар қоғамдық ақылы кітапханалар да пайда болды. 1880 жылдың өзінде уездік басқарманың жанында шағын кітапхана жасалды. Алайда бұл кітапхананың ресімделуі 1886 жылға дейін созылды. Ол ХХ ғасырдың басында да жұмыс істеді.

	Жекелеген көпестердің немесе шаруа қоныстарындағы қоныс аударушылардың, діни қызметкерлердің, ауыл-село зиялыларының шағын жеке кітапханалары болды. Бұған дәлел ретінде мұрағаттық куәліктерді келтіруге болады. 1903 жылы Петропавл, Көкшетау және Семей уездері қазақтарының жеке кітапханалары тәркіленді. Мәселен, Көкшетау уезіндегі Наурызбай Таласов пен Шаймардан Қосшығұловтың жеке кітапханасы болды. Қазақтардың жеке иеліктегі кітаптарына байланысты Ә.Бөкейхановтың қызықты ескертуі бар. Ол мектебелер мен мешіттерге қатысты: “Әкімшілік қырғыз мектептерінде — ұлттық бастауыш мектептерде — мұғалімнің орыс тілін білуін талап етті. Мектеп ашу немесе мешіт салу үшін, әдетте беріле қоймайтын ерекше рұқсат талап етілді”, — деп жазды. Бұл жолдар 1910 жылы жазылған. Бұл ережені толықтай мұсылман кітапханаларына қатысты деуге болады, өйткені оларда Уфа мен Қазаннан, ал тіптен де Бұхарадан немесе Түркиядан келген кітаптардың болуы әбден мүмкін еді. Көптеген мұғалімдердің (түпнұсқада: мугалимов. — ауд.) түркілік кітаптары болды, ал орыс тіліндегі әдебиеттер бәрінде бірдей бола берген жоқ.

	Көкшетау уезінде үкіметке қарсы үндеулер қолға түсірілгеннен кейін мұғалімдер мен молдаларға тінту жүргізілді. Кітапханалар мен хат-хабарлар тұтқындалды. Тінтуге түскендердің ішінде Наурызбай Таласов та болды. Қырдағы қазақ тұрғындар арасында ол Наушан деген атпен белгілі еді. Бұл оқыған білімді адам, Көкшетау уезінің кедей қазағының баласы болатын. Наушан сауда керуеніне ілесіп, Бұхараға барды. Табандылығының арқасында онда жоғарғы мектепті бітіріп, тамаша жетістіктерге жетті және сонда оқытушы болып қалды. Оны Көкшетауға шақыру үшін оған арнайы делегаттар жіберілді. Ол еліне оралды, сірә, өзінің жеке кітапханасын ала келген болса керек. Алайда тінтуден кейін оны әкімшілік ретпен Көкшетаудан шығарып жіберді.

	1880 жылдың өзінде-ақ Петропавлда қоғамдық кітапхана болды. 1902 жылы Халық сергектігі уездік комитеті (уездной Комитет народной трезвости) тағы бір кітапхана ашты. Ол Шөп базарында орналасты. Кітапханашы болып Г.И. Мазик таңдалды. Оқырман саны тез өсті. 1905 жылы онда 2859 оқырман болды, 26 320 рет қатысу (посещений) жасалды. Мұнда көркем оқулар мен қойылымдар өткізілді. Сол жылы 476 көркем оқу өтті. Кітаптармен бірге мұнда мерзімді баспасөз өнімдері: “Ремесленная газета” (“Кәсіптік газет”), “Вестник знаний” (“Білім хабаршысы”), “Деревня”, “Журнал для всех” (“Баршаға арналған журнал”), “Сибирская жизнь” (“Сібір өмірі”), “Природа и люди” (“Табиғат және адамдар”), “Нива”, “Русское слово” (“Орыс сөзі”), “Степной край” (“Дала өлкесі”), “Свет” (“Жарық”), “Уральская жизнь” (“Орал өмірі”), “Русское чтение” болды. 13 журнал жаздырылып алынды. Кітапханашы 1905 жылы былай деп жазды: “Есепті жылда кітапхана-оқу залы күшейтілген түрде қызмет көрсетті және сірә, өзінің қолжетімділігі жағынан да, кітап таңдау тұрғысынан да тұрғындардың ризашылығына бөленді. Петропавл қаласында бар-жоғы бір ғана кітапхана-оқу залы, атап айтқанда, қалалық кітапхана ғана бар, бірақ оның өзі қалтасы көтермейтін оқырман үшін жайлы емес. Айталық, әрбір жаздырып алушы салыстырмалы түрде жоғары жаздырып алу ақысын төлейтінін айтпағанның өзінде, одан басқа кемінде бір сом мөлшерінде ақшалай кепілдіктің міндетті жарнасы талап етіледі, ол жағдайы келмейтін жаздырып алушылар мен оқушылар үшін өте қолайсыз, — одан әрі ол былай деп жалғастырады: — Кітаптар мен мерзімдік басылымдар барлық оқырмандарға білім айырмашылықтарына қарамастан тегін және ешқандай кепілдіксіз беріледі, сонымен бірге оқушыларға өзінің жасына лайық кітаптар мен мерзімдік басылымдарды беру үшін олардың қай мектепте және қай сыныпта оқитыны жөнінде тиісті басшылықтарынан анықтама қағаз сұралды”.

	Әйтсе де оқу залындағы жұмыстың бәрі мінсіз емес-тін. Кітапхананың орналасқан орны көптеген қолайсыздықтар туғызды: “Түнгі қонақүй ғимаратының кітапхана-оқу залына жақын болуы ең жайсыз жағдайдың бірі болды, жұмысқа кері әсер етті, өйткені түнгі қонақүй өзінің еліктіргіш сырт көрінісімен және әдепке жат өмір салтымен кітапхана-оқу залына қатысушылардың көңіл күйін жиі бұзатын...” Мұндай жағдайлар болды да. Оқырмандар кітаптарын таңдап, оны өз аттарына ресімдеу кезінде ұрлық болатын жағдайлар да аз кездеспейтін. Кіреберісте калош жоғалатын, өйткені соның алдында ғана түнейтін үйден адамдар келіп жүретін-ді.

	Кітапхана жұмысына бөгет жасаған тағы бір себеп болды. Билік кітапхананың өзіне де, оның оқырмандарына да саяси сенімділігі тұрғысынан күмән келтірді. Губернатордың өзі кітапхана белсенділері туралы анықтама қағаз сұрады. Соған байланысты қалалық полицмейстер мынадай анықтама жазды: “Мұғалима Станованың, мұғалім А.Я. Яковлевтің, шаруалар бастықтары съезінің хатшысы И.П. Николаевтың, арғы аталарынан құрметті азамат (почетный потомственный гражданин) Ю.И. Усмановтың, коммерциялық банктің кассирі И.В. Лущихиннің адамгершілік жағдайы мен мінез-құлқы жақсы. Ал бұрынғы мұғалім С.Ч. Власовқа (қазіргі кезде С.-Петербургте), коммерциялық банктің директоры В.Т. Властовқа, сүт шаруашылығының үкіметтік инспекторы И.П. Синенкоға, қоныс аударушы дәрігер А.П. Ивановскийге келер болсақ, онда олар саяси тұрғыдан ерекше сенім тудырмайды”. Әрине, кітапхана белсенділерінің қатарында қазақтар, татарлар және басқа халықтардың өкілдері де болғаны сөзсіз. 1905—1907 жылдардағы революциялық қозғалыстар кезеңі қарсаңында және сол қозғалыстар барысында Петропавл уезінде әртүрлі 47 кітапхана болған. Бұл уақыттары Халық сергектігі жөніндегі қамқорлықтың (Попечительство о народной трезвости) қалалық асхана-шайханада орналасқан Петропавл қалалық кітапханасы айтарлықтай жұмыстар жүргізді. Оған арналып жеке бөлме бөлінді, шкафтарда әдебиеттер орналыстырылды. Абонемент жұмыс істеді. Ал шайхананың үлкен залына оқуға арналған үстел қойылды. Келушілер осы жерде газет, журнал, кітаптар қарап оқыды. Абонемент күн сайын, ал оқу залы шайхананың барлық жұмыс сағаттарында жұмыс істеді. Барлық тілек білдірушілерге үйге кітаптар тегін берілді.

	Кітаптардың жалпы саны 2000 атауды құрады. Олардың жартысы — беллетристика. Сол жылы тек абонементте ғана 1156 оқырман тіркелген. Жарты жыл ішінде кітапханаға 3000-ға жуық адам келіп, оларға 6000-дай кітап берілген. Көркем әдебиет үлкен сұранымға ие болды, алайда есепте айтылғандай, кітапханаға жақсы кітаптар жетіспейді. Л.Н. Толстой, В.И.Немирович-Данченко, А.М. Горький, В.Г. Короленко, С.Я. Надсон, И.Ф. Шеллер-Михайловскийлердің шығармаларына кезекпен жазылды.

	1904—1905 жылдары Халық сергектігінің Петропавл уездік комитеті өз жұмысын жандандырды — кітапхананы ұстаумен бірге әртүрлі тақырыпта көпшілікке арналған лекция-дәрістер өткізді. Мәселен, 1904 жылы мұнда ауылшаруашылық мектебінің басқарушысы В.А. Саенко, осы мектептің мұғалімдері П. Нестеров, М. Саенко, Анна және Александр Великопольскийлер, Явленский мектебінің мұғалімі П.Свиридов, Покровка селосының мұғалимасы А.Новоселова және оның көмекшісі А.Василькова лекция-дәрістер оқыды.

	Алайда 1905 жылдың 23 желтоқсанында Петропавл уезінде әскери тәртіп енгізілуіне байланысты, Халық сергектігі комитеті өзінің жұмыстарын шектеді. Қаулыда айтылғанындай “ерекше өкім шыққанға дейін газетке жазылу тоқтатылды және барлық сметалық шығындар облыстық комитеттің келісімімен жүргізілетін” болды.

	Қалада тағы бір кітапхана болды. “Петропавл” стансысында 1903 жылы теміржол кітапханасы ашылған болатын.

	ХХ ғасырдың басында қалада татар зиялылары сан жағынан артты. Белгілі татарлар қатарында Галим Тюменев, Ғарифулла Тоймашев, Сәлімгерей Дәулеткелдиев, Латиф Баязитов, Шакир Мұхамедьяров, М.К. Шамсутдинов, Мұхаммедали Бирюшев, Саид Саифиуллин, Ахметжан, Хасан және Мұхамеджан Акчуриндер, Хусаин Тюменев, Ахмет Латипов, Мұхамеджан және Хамза Мақсұтовтар болды. Бұл адамдардың кейбіреулері орынборлық және уфалық медреселерден білім алды. Петропавлда мектеппен бірге алты мешіт болды. Олар баспаханалық және қолжазба кітаптардың тұрақты пайдаланушылары болды. Қалада татар тіліндегі әдебиеттер, Петербургтен, Қазан, Орынбор, Уфадан әкелінген газеттер таралды.

	Түркі қоғамдық кітапханасы осындай жағдайда құрыла бастады. 1908 жылдың 5 ақпанында Петропавл тұрғындарының бір тобы: “Петропавл қаласында қаланың мұсылман тұрғындары үшін кітапхана-оқу залын ашуға тілек білдіре отырып, Петропавл қаласының мұсылмандарынан, жауапты адам Райымжан Марсекович Марсеков болатын кітапхана-оқу-залын ашуға рұқсат етілуін сұраймыз. Сонымен бірге Марсеков мырзаның қойылған қолы мен кітапхана-оқу залының жарғысын қоса жолдап отырмыз” деген өтініш берді. Өтінішке ІІ гильдия көпесі Галим Тюменев, ІІ гильдия көпесі Ғ.Тоймашев, әулетінен мұрагер-дворян Сәлімгерей Дәулеткелдиев, көпестер Латиф Баязитов, Сеит Мұхаметжанов, Даулетша Қуанышев, Мұхамеджан, Рахим және Хафиз Мақсұтовтар, петропавлдық мещан Хусаин Тюменев, қазақ Салмақбай Күсемісов, Сібір сауда биржасының аудармашысы В.Ахметов, Сабыр Латыпов, Саид Хамзин, Ахметжан, Хасан, Хусаин және Мұхаметжан Акчуриндер қол қойды.

	1908 жылдың 28 сәуірінде Ақмола губернаторына Петропавл қаласында тұратын петропавлдық көпестер Хасан Акчурин, Хамза Тойматов, Галим Тюменев және Мұхамеджан Шамсутдиновтардан: “Сіздің жоғары мәртебелі құзырыңыздың 29 наурыздағы №7944-хабарландыруыңызға сәйкес, осы хатпен, Петропавл мұсылман кітапхана-оқу залын ұстау жөніндегі Қоғам жарғысының жобасын екі дана етіп ұсынып отырмыз және Сіздің жоғары мәртебелі құзырыңыздан Қоғам жарғысын бекітуге қарсы болмауыңызды бас иіп өтінеміз. Сонымен бірге жарияланым үшін талап етілетін 6 сом облыстық басқарманың депозитіне аударылатынына сенім білдіреміз” деген өтініш түсті.

	Қоғам жарғысы өзгеріссіз сақталды, онда: “Петропавл қаласының және оған іргелес аудандардың мұсылман тұрғындарының кітап, журнал, газет және арнаулы басылымдармен пайдалануына мүмкіндік алуы үшін Қоғам Петропавл қаласында мұсылмандық кітапхана-оқу залын ашуды және оны қаржылай қамтамасыз етуді мақсат етеді. Қоғам өз құқығы мен жағдайына қарай татар, орыс және басқа тілдерде кітаптар, журналдар және басқа басылымдарды жаздырып алады” деп жазылған.

	Бұл бастауыш білім беру жөніндегі қамқорлық қоғамының Омбы қаласындағы қызметінің және оның кітапханасы қызметінің белсенділігі артуымен сәйкес келді.

	Мұнда қоғам мүшелері И.И.Попов, О.П.Тыжнова, Б. Новицкая болды. Оларда жасырын әдебиеттер сақталды. Қоғам қызметіне гимназия оқытушылары Я.В. Громов, В. Соколов, М. Климентьев, И.Узков қатысты. Бастауыштық білім беру қамқорлық қоғамына Омбы кадет корпусының оқытушылары А.И. Гусельников, Л.А. Щепотьев, П.К. Гинан, шенеуніктер А.Я. Симонов, И.И.Попов кірді. Соңғысы — тарих-филология факультетінің ертеректегі студенті, 1900 жылдан Петербургтегі астыртын үйірмеге кірген.

	И.И.Попов Омбы социал-демократиялық ұйымын ұйымдастырушылардың бірі болды. Ол В.Л. Куйбышевпен бірге Батыс Сібір социал-демократиялық ұйымының 1907 жылғы ІІ Конференциясының белсендісі болды.

	Петропавл мұсылман кітапханасының ұйымдық ресімделуі жүргізіліп жатқан кезде, Омбыда және Ақмола облысының басқа да қалаларында ағартушылық ұйымдарды жабу қозғалысы бой көрсетті. Омбыдағы Бастауыш білім беру жөніндегі қамқорлық қоғамы жандармдардың ерекше назарында тұрды. 1908 жылдың қарсаңында қоғамда қайта тіркеуден өткен жарғы болды. Қоғам құрамының елеулі бөлігін радикалды өзгерістер ықпалындағы интеллигенция құрады. Бұл ұйымның қатысушылары “Білім беру лигасымен”, “Мұғалімдер мен оқушылардың өзара көмегі қоғамымен” бірігуді қалады.

	Жандармдар И.И.Поповқа, О.П. Тыжноваға, Б. Новицкаяға тінту жүргізуге шешім қабылдады. Күтпеген нәтиже шықты — 1417 жасырын басылым қолға түсірілді. Жандармдар қоғам кітапханасында тыйым салынған әдебиеттер барын білгенімен, бірақ мұнда тұтас бір жасырын кітапхана сақталып тұр деп ойламаған еді. 1908 жылы Омбы Бастауыш білім беру жөніндегі қамқорлық қоғамы жабылды.

	Жандармдар қоғамның басқа қалалармен байланысын іздеді. Семей Бастауыш білім беру жөніндегі қамқорлық қоғамынан да айғақ табылды. Оның төрағасы Ф.М. Достоевский атындағы мектептің меңгерушісі педагог Ф.Р.Дульский еді. Н.В. Гоголь атындағы Семей кітапхана-оқу залы да күдік тудырды. Оның меңгерушісі — Д. К. Самохвалов. Жандармдар Семейдегі “Семей сауда өнеркәсіп кәсіпорындары қызметкерінің кәсіподақ қоғамы”, “Семей мұсылман қайырымдылық қоғамы” секілді басқа да қоғамдық бірлестіктерді сенімді емес деп санады.

	Кейбір аңду фактілері Міржақып Дулатұлына белгілі болатын. Қалай болған күнде де, кітапхана ісінің ынталы адамдары бұл туралы естіді. Әйтсе де аздаған түсініктеме де керек. Құжаттар айғақтағанындай, Петропавл мұсылман кітапханасының жұмысына жауапты болып қазақ Райымжан Марсеков тағайындалған. Ол университеттік білімі бар алғашқы заңгер қазақтардың бірі болды. ХХ ғасырдың басында ол Семейде ант берген қорғаушының көмекшісі болды. 1902 жылы семейлік Бастауыш білім беру жөніндегі қамқорлық қоғамының белсенді қатысушылары қатарында болды. Бұған В. Брудневский, М. Бекметьев, А. Аяғанов, А. Злобин, В. Белослюдов, М. Культжанов, В. Войцеховский, О. Әлжанов, Н. Доброхотов, С.Новаковский, В. Мако, Т. Чингисов, Ш. Рафиков, А.Раимбеков және басқа да қоғам қайраткерлері мен революциялық қозғалыс өкілдері кірді. Мұнда Марсеков қоғамдық жұмыстың тәжірибесін жинақтады, демократиялық зиялылармен тығыз байланыс орнатты. 1903 жылы Географиялық қоғамның семейлік бөлімшесінде Р.М. Марсеков “Қырғыздардағы сайлау бастамалары туралы” реферат оқыды. 1905—1907 жылдардағы революциялық оқиғалар Р.Марсековті де айналып өткен жоқ, ол Петропавлға барып тұруға мәжбүр болды. Мұнда ол қоғамдық қозғалыстың қойнауына тез еніп кетті және оған кітапхананы тапсырды. Алайда оқиғалардың одан арғы барысы өз түзетуін енгізді. 1918—1920 жылдары Р.Марсеков Алашорданың қарулы күресінің белсенді ұйымдастырушыларының бірі болды, Семейде “Сарыарқа” газетіне редакторлық етті. Ақ гвардияшы бөлімшелер күйрегеннен кейін, 1920 жылы Зайсанда оның астыртын жұмысқа өтуіне тура келді.

	Кітапхана ұйымдастыруы бойынша ынталы топ Р. Марсековке өтініш жасасымен-ақ, ол бірден келісіп, “Мен, төмендегі қол қоюшы және Императорлық университетте ғылым курсын бітіруші Райымжан Марсекұлы Марсеков петропавлдық мұсылмандарға ашылған кітапхана-оқу залы үшін жауапкершілікті өз мойныма аламын және мазмұны бойынша кітапхана-оқу залына қатысты қазіргі кезде қолданыста бар және алдағы уақыттарда болуы мүмкін қаулылардың барлығын орындауға міндеттенемін. Петропавл қаласы, 5 ақпан 1908 ж., Райымжан Марсеков”.

	Қоғам туралы іс бойынша Ақмола облыстық присутствия мүшелері отырысының хаттамасы сақталған. Онда былай жазылыпты: “1908 жылдың 12 мамырында Петропавл мұсылман кітапхана-оқу залының Жарғысын қарау үшін Қоғам туралы істер бойынша Ақмола облыстық присутствиясының төменде аты атылған мүшелерінің 12 мамыр күні 12 сағатта:

	1) Мұсылман-прогрессистердің Ақмола қоғамының және

	2) Петропавл мұсылман кітапхана-оқу залын ұстау қоғамының жарғыларын қарау үшін Ақмола облыстық басқармасында өтетін отырысына қатысуын сұраймын”.

	Облыстық басқарма мынадай қорытындыға келді: “Қоғам туралы істер бойынша Ақмола облыстық присутствиясының 1908 жылдың 12 мамырындағы қаулысына сәйкес, осы жарғы Ақмола облысының қоғамдар туралы кітабына 1908 жылдың 12 маусымындағы №12-нөмірмен тіркелсін. Ақмола губернаторы үшін Ницкевич”.

	Мұрағаттық істе мынадай да құжат бар: “Ақмола губернаторы мырзаға Петропавл қаласының Управская көшесіндегі өз үйінде тұратын петропавлдық мещан Галим Рахматтуллович Тюменевтен өтініш. Сіздің жоғары құзырыңызға осы хатпен бірге менің және басқалардың Петропавл қаласында мұсылман кітапхана-оқу залын ұстау үшін қоғам ашуға рұқсат сұралып, Ақмола облыстық басқармасының осы жылдың 12 мамырындағы журналдық қаулысына сәйкес бізге қайтарылған осы жылдың 29 сәуіріндегі өтінішімізді, сондай-ақ петропавлдық нотариус Люцедарскийдің 13 маусымдағы көрсетілген өтінішке қол қойған мен және басқалардың акт жасауға толық заңды қабілетіміздің бар екендігі туралы куәлігін ұсына отырып, жоғары мәртебелім, жоғарыдағы өтініште көрсетілген біздің жолдаухатымызды (ходатайство) қанағаттандыруыңызды сіздің құзырыңыздан үлкен құрметпен өтінеміз. Ал Семейде “Облыстық ведомствода” хабарландыру жариялауға талап етілетін алты санға келер болсақ, бұл соманы біз осы жылдың 9 мамырында пошта арқылы петропавлдық пошта кеңсесінің 1908 жылдың 14 маусымындағы №510-түбіртегі (квинтанция) бойынша аудардық.

	Петропавлдық мещан Мұхаммет Галим Рахматуллович Тюменев, көпес Хасан Абдуллович Акчурин, көпес Т.Тойматов, мещан Ахметжан Абдуллович Акчурин, петропавлдық көпес М.К. Шамсутдинов”. Құжат нотариалды куәландырылған.

	1908 жылдың 5 мамырында Ақмола облыстық басқармасы петропавлдық полицмейстерге: “Осы қатынаспен жолданып отырған Петропавл мұсылман кітапхана-оқу залын ұстау жөніндегі қоғам құрылтайшыларының өтінішін және қоғамдар туралы істер бойынша Ақмола облыстық присутствиясы журналының 12 мамырдағы көшірмесін көпес Хасан Абдуллович Акчуринге қолхат арқылы табыстап, қолхатты Ақмола облыстық басқармасына жіберіп беріңіз”.

	Қандай да бір түсініксіз себеппен кітапхананы құру жөніндегі өтініш беруді ұсынғандардың ішінде Райымжан Марсеков пен Міржақып Дулатұлының фамилиясы жоқ. Алайда олар барлық оқиғаның барысынан хабардар және олардың кітапхана жұмысындағы қызметтері белсенді болды. Мәселен, Міржақып Дулатұлы кітапхананың бекітілген жарғысын жасауға қатысты.

	Петропавлдық мұсылман жұртшылығының кітапхана ұйымдастыру жөніндегі әбігершілігі Томск күзет бөлімінің назарына да іліккенін айта кетуге болады. Ол жерден Петербургке хабарлады. Полиция департаментінде Петропавл мұсылман кітапхана-оқу залы жөнінде ерекше іс қозғалды. Демек, кітапхана алғашқы күндерінен бастап-ақ полицияның бақылауына ілікті және оның қызметі жөніндегі материалдар Томск мұрағатында болуға тиіс. Сөйтіп, Міржақып Дулатұлының есімі 1908 жылы Полиция департаментіне белгілі болды. 1908 жылдың 25 маусымында Ақмола губернаторы петропавлдық полицмейстерге “осы қатынас хатпен бірге жіберіліп отырған Петропавл мұсылман кітапхана-оқу залын ұстаудың бекітілген жарғысы қоғам үшін өкілетті Галим Тюменевке табыс етілсін және ол бұл жарғының мөр басылған жеті данасын губернаторға жеткізуге міндеттелсін”.

	Петропавл мұсылман кітапхана-оқу залын ұстауға арналған Қоғам жарғысының толық мәтінін келтірейік.

	Қоғам мақсаты:

	§1. Қоғам Петропавл қаласы мен оның айналасындағы аудандардың мұсылман тұрғындарына кітап, журнал, газет және арнаулы басылымдармен пайдалану мүмкіндігін беру үшін қалада мұсылман кітапхана-оқу залын ашып және оны ұстауды (қамтамасыз етуді) мақсат етеді.

	§2. Өзінің мақсатына орай, қоғам татар, орыс тілдеріндегі және басқа тілдердегі кітап, журнал, газет және басқа басылымдарды жаздырып алады.

	Қоғам құрамы:

	§3. Мыналар қоғам мүшелері бола алады: а) кәмелеттік жасқа толғандар және оқу орындарының оқушылары, төменгі шенді нақты қызметшілер және ұрлық немесе алаяқтық жасағаны үшін сот арқылы құқығы шектелмегендер.

	§4. Қоғам мүшелері нақты (действительных) және құрметті (почетных) жаздырып алушыларға бөлінеді.

	§5. Қоғам кассасына жыл сайын бес сомнан жарна төлеп тұратындар қоғамның нақты мүшелері болып табылады.

	§6. Қоғам үшін айтарлықтай көмек немесе ерекше қызмет көрсеткен және осы шенге қоғам мүшелерінің жалпы жиналысымен сайланған адамдар қоғамның құрметті мүшелері болып табылады.

	§7. Қоғам кассасына бір рет кемінде жүз (100) сом өткізген адам оның өмірлік мүшесі болып саналады.

	§8. Қоғамның бастапқы құрамы, жарғының бекітілуімен бірге, қоғамның мүшелерін жазу және басқармасын сайлау үшін тез арада жалпы жиналыс шақыратын құрылтайшылардан құралады.

	§9. Таяудағы жалпы жиналысқа дейін өзіне тиісті жылдық жарнасын төлемеген қоғам мүшесі ол жиналысқа қатысуға құқықты болмайды, қоғам құрамынан рұқсатпен шығарылғандар, жалпы негізде оған қайтадан кіруге құқықты болып саналады.

	Қоғам қаржысы:

	§12. Қоғам қаржысы мыналардан құралады: а) ақшалай, кітаптай және заттай қайырымдылық көмектен; ә) оқырмандық жарналардан және кітап, журналдарды үйге алып оқығаны үшін төленетін ақыдан; б) тиісті рұқсат арқылы кітапхана-оқу залының пайдасына ұйымдастырылатын ашық (публичный) оқулардан жиналған кірісінен.

	§13. Кітапхана-оқу залының үйге кітап, газет, журнал және басқа басылымдар алғысы келетін адамдар жаздырып алу ақысын төлейді.

	§14. Жылдық жаздырып алушылар мыналарды төлейді: І санаттылар — бес (5) сом, ІІ — үш (3) сом, ІІІ — бір (1) сом; айлық: І — 50 тиын, ІІ — 30 тиын және ІІІ санаттылар — 10 тиын төлейді.

	§15. Қаржының жұмсалуы мүшелердің жалпы жиналысының рұқсатымен шешіледі, мұндай шешім қоғам сметасын әр жылға құрудың құралы ретінде жалғасын табуы да мүмкін, сондай-ақ сметалық болжамдарды құруды жиналыстың ерекше бекітуіне тәуелсіз де жүргізуге болады.

	Қоғам әкімшілігі:

	§16 Кітапхана-оқу залының істеріне мыналар жетекшілік етеді: 1) қоғам мүшелерінің жалпы жиналысы; 2) басқарма және §24-тың негізінде басқарма сайлаған адам.

	Қоғам ережесі:

	§17. Басқарма Петропавл қаласында болады және кезекті жиналыс үш жылға сайлаған 12 мүшеден тұрады.

	§18. Басқарма мүшелері өз ортасынан төраға, оның жолдасын, қазынашы мен хатшыны сайлайды. Соңғы екі қызмет ерекше түрде, әр рет жалпы жиналыстың қаулысы бойынша бір адамға берілуі мүмкін.

	§19. Басқарманың барлық мүшесі қоғам үшін қалтқысыз (қайтарымсыз) қызмет етеді; кеңсе шығындарына қажет сома басқарманың ұсынуымен жалпы жиналыс арқылы анықталады.

	§20. Басқарма төрағаның тақырып бойынша жиі немесе басқарма мүшелерінің үштен бірінен кем емес санының талап етуімен шақырылуы мүмкін.

	§21. Басқарма отырысы нақты өтті деп саналуы үшін оған төрағаны санамағандағы мүшелерінің кемінде ½ бөлігі қатысуы тиіс.

	§23. Кітапхана-оқу залын уақытша басқаруды басқарма өз мүшелерінің біреуіне, ерекше жалданған кітапханашыға тапсырады; меңгерушінің міндетіне: каталогтер жүргізу және кітапхана-оқу залындағы тәртіпті бақылау жатады.

	§24. Басқарманың міндеттеріне мыналар кіреді: кітап, журнал, газет және басқа басылымдарды жаздырып алдыру; ақша, шаруашылық және әкімшілік бөлімдерге басшылық ету, ақша және материалдық есеп берушілікті жүргізу, оқу залында да, сондай-ақ үйде де кітап, журнал, газет және басқа басылымдарды пайдалану тәртібі жөніндегі ережені дайындау және оны бекіту үшін жиналысқа ұсыну, қоғам мүлкін күзету; қоғам қаржысын жақсартуға бағытталған шараларды іздестіру; кітапхана-оқу залының пайдасына кітап, ақша, зат түрінде берілген қайырымдылық көмектерді қабылдау, кітапханаоқу залының жақсаруы туралы мәліметтерді жинау; кезекті жиналысқа өтіп бара жатқан жыл туралы жылдың есепті және алдағы жылға арналған смета жобасын ұсыну; бекітілген ережелер мен үкіметтік өкімдерді кітапхана-оқу залының орындауына жауапты адамдарды міндеттерімен хабардар ету.

	Ескерту: кітапхана-оқу залын басқаруға жауапты ретінде сайланған адам, бұл қызметке Ақмола губернаторы арқылы бекітіледі.

	Тексеру комиссиясы:

	§30. Тексеру комиссиясы жыл сайын мүшелердің жиналысымен сайланатын үш адамнан тұрады. Комиссия төрағасын ол өз мүшелерінің ішінен сайлайды. Тексеру комиссиясы мүшелерінің бірі ауырған немесе мерзімінен бұрын мүшеліктен шыққан жағдайда, оған сол ретпен және сондай мерзімге үш кандидат сайланады.

	§31. Тексеру комиссиясы үш айда бір рет қоғамның қаржысын, мүлкін және кітаптарын тексеріп отыруға міндетті.

	§32. Тексеру қорытындылары туралы комиссия мүшелері тексеру кітабына белгі соғады.

	Жалпы жиналыс:

	§33. Жалпы жиналыс әдеттегі және төтенше болады. Әдеттегі жиналыс жылына бір рет қарашаның соңында немесе желтоқсанның басында, төтенше кейiнгiге қалдыруға болмайтын мәселелердi шешу керек болғанда шақырылады.

	§34. Жалпы жиналысты басқарма төрағасы ашады. Жиналыс төрағасы болып әр рет жиналыстың өзінде ерекше адам сайланады. Жиналыста басқарманың есебі қаралатын немесе оның қызметіне байланысты шағым тыңдалатын жағдайда басқарма құрамына кіретін адам жиналыс төрағасы бола алмайды.

	§35. Жалпы жиналысқа, басқарма мүшелерін санамағанда, Петропавл қаласында тұратын қоғам мүшелері санының 1/ інен кем емес адам қатысқанда ғана жалпы жиналыс өтті деп есептеледі.

	§38. Жалпы жиналыстың қарауына мыналар жатады: 1) басқарма ұсынып, тексеру комиссиясында алдын ала тексерілген жылдық есепті қарау және бекіту; а) алдағы жылға арналған сметаны бекіту; ә) басқарманың және тексеру комиссиясының мүшелерін сайлау; б) кітапхана-оқу залының жұмысын жақсарту шаралары жөніндегі өтініштерді қарау және бекіту; в) Жарғыны өзгерту, толықтыру мәселелерін шешу; г) жылжымайтын мүлікті алу, кепілдікке қою немесе есептен шығару туралы мәселелер; ғ) басқармаға, тексеру комиссиясына және жекелеген қосымша тұлғаларға арналған нұсқауларды бекіту; д) қоғамның жабылуы немесе оның мүлкінің жойылуы мәселелерді шешу; ж) қоғам құрамынан мүшелерін шығару; з) басқарманың және тексеру комиссиясының билігінен тысқары тұрған барлық мәселелерді шешу.

	§40. Төтенше жиналыстың бір аптадан кеш емес уақыт бұрын оның мүшелеріне хабарланатынын, ашылу күнін басқарма анықтайды.

	Жұмыс ережелері:

	§41. Қоғамның татар және орыс тілдерінде атауы жазылған мөрі болады.

	§42. Қоғам, өзінің басқармасының атынан кез келген түрдегі, жылжымалы және жылжымайтын мүлікті алуға құқықты, келісімшарттар жасасып, міндеттемелер қабылдай алады, сотта іздейді, жауап береді, мүлік сала алады.

	§43. Қоғамды жабу немесе қажеттілігі мойындалған жағдайда, қызметін тоқтату керек болғанда, оның мүлкі қарыздарды өтеу үшін жалпы жиналыстың қарауына өтеді, ол қалған мүлікке тиісті қызмет белгілейді.

	§44. Осы жарғыға өзгертулер мен толықтырулар 1909 жылдың 4 наурызындағы Уақытша ережеге сәйкес жасалады.

	1909 жылдың қазан айында Петропавл кітапхана-оқу залы мүшелерінің құрылтай жиналысы болды. Оған 28 адам қатысты, көптеген адамдар әртүрлі себеппен қатыспады. Басқарма сайланып, оған мыналар кірді: Саид Хамзинович Сутюшев — төраға, Галим Рахметуллович Тюменев — қазынашы, Рахметулла Матигуллович Нигматуллин — төраға серігі, Хафиз Гиреевич Максютов — хатшы, Зариф Абдуллович Ялымов — хатшының көмекшісі, Закир Галеев, Хасан Файзуллович Бичурин, Мир Якуб Дулатов (Міржақып Дулатұлы. — ауд.), Мұхамед Камал Шамсутдинов, Хафиз Фахшакутдинович Урманов, Ахметжан Абдуллович Акчурин, Закиржан Альханов — басқарма мүшелері, басқарма мүшелігіне кандидаттар: Ахмет Вали Мұхаметжанович Ибрагимов, Салмақбай Күсемісов, Галим Исаев.

	Сонымен бірге жиналыс жоғарыда аталған кітапхана-оқу залын ашуға арналған барлық қажетті қаржыны пайдалану және оны ашу үшін басқармаға өкілеттік беруге қаулы етті. Құжаттың соңына мыналар қол қойды: төраға С.Сутюшев, хатшы М.Дулатұлы, жиналыс мүшелері: А.Акчурин, А.Ибрагимов, З.Галиакберов, Х.Мухмедьяров, М.Рахматуллин, З.Ялымов, З. Тойматов, Ш.Ялымов, С.Загидуллин, Х.Максютов, Ш.Юнусов, А.Усманов, Х.Залялутдинов, Ф.Сабитов, Г.Хуснутдинов, Р.Нигматуллин, М.Галимов, Х.Бичурин, Х.Урманов, Н.Хакимов, Г.Тюменев және Г. Нигматуллин.

	Бұл жерде мұсылман кітапхана қоғамы басқармасының құрамына және оның хатшысы болып Міржақып Дулатұлының сайланғанын атап өту маңызды. Оның кітапқа деген қарымқатынасы ерекше болды. Белгілі башқұрт журналисі әрі қоғам қайраткері Б.З.Максютовтың туысы Хафиз Гиреевич Максютов те көңіл аударуға тұрарлық. Максютовтердің біреуі Мемлекеттік Думаның мүшесі болды. Кітапхана ұйымдастырушылары мен белсенділерінің ішінде Дәулеткелдиевтердің бірінің фамилиясының болмауы түсініксіз.

	Петропавлдағы мұсылман кітапханасын ұйымдастыруға ынталы топты асықтырған алаңдаушылықтары да болды. Уақыт, Дала өлкесіндегі жалпы жағдай асығуға мәжбүр етті. Құрылтай жиналысынан кейін бірнеше күн өткенде қоғам басқармасының кезекті отырысы болды. Осы отырыстың хаттамасы сақталған, онда былай көрсетіліпті: 1909 жылдың 14 қазаны. Петропавл мұсылман кітапхана-оқу залын ұстау қоғамы басқармасының мүшелері осы күні өткен жиналысында, мүшелер санының 1/ -інен кем емес құраммен төраға етіп Саид Хамзинович Сутюшевті, төрағаның серігі етіп Рахметулла Матигуллович Нигматуллинді, қазынашыға Галим Рахметуллович Тюменевті, қазынашының көмекшілігіне Хасан Файзуллаевич Бичуринді, хатшылыққа Хафиз Гиреевич Максютовті, хатшының көмекшілігіне Зариф Абдуллович Ялымовты және жауапты адам ретінде Мир Якуб (Міржақып. — ауд.) Дулатұлын сайлады және осы құрамды Ақмола губернаторы мырзаның бекітуіне ұсынуға қаулы етті. Сонымен бірге басқарма Петропавл қаласының полицмейстері мырзаға, қоғам қызметін ашуға байланысты кітапхана-оқу залы үшін ыңғайлы пәтер жалдау жөнінде өтініш беруге басқарма төрағасы С. Сутюшев пен басқарма мүшесі А.Акчуринді өкілетті етіп қаулы қабылдады; қазынашы Г.Тюменев мырзаға қазынашының көмекшісі Х.Бичурин мырзамен бірлікте қажетті кеңсе жабдықтарын алуға өкілеттік етті.

	Төраға С.Сутюшев, төраға серігі Р. Нигматуллин, қазынашы Г.Тюменов, хатшы Х. Максютов, басқарма мүшелері: М.Дулатұлы, З. Ялымов, А. Акчурин, З.Алеев, З.Альханов, Х. Бичурин. Жазылғанға сену керектігі “қаулымен бекітілді”. Түпнұсқа дұрыс: Төраға С.Сутюшев, хатшы Х.Максютов”.

	Төраға С.Сутюшев қол қойған жиналыс хаттамасында: “Ақмола облысының қоғамдар туралы кітабында 1908 жылдың 25 шілдесі күні №12-нөмірмен тіркелген қоғам жарғысының §27-негізінде, 1909 жылдың 14 қазанындағы жиналыста белгіленген ережелер мен үкімет өкімдерінің кітапхана-оқу залының тарапынан орындалуына жауапты етіп, өз кезегінде келісімін білдірген Торғай уезі, Сарықопа болысының 25 жастағы қырғызы Мир Якуб (Міржақып. — ауд.) Дулатұлы бірауыздан сайланды”.

	Екі күннен кейін Петропавл мұсылман кітапхана-оқу залын ұстау жөніндегі Қоғам басқармасы мүшелерінің губернаторға өтініші жіберілді, онда былай делінген: “Петропавл мұсылман кітапхана-оқу залын ұстау жөніндегі Қоғам басқармасы 1909 жылдың 19 қазанындағы жиналысында, Ақмола облыстық қоғамдар туралы кітап бойынша 1908 жылдың 25 шілдесінде №12-нөмірмен тіркелген қоғам жарғысының §24-бабы негізінде, белгіленген ережелер мен үкімет өкімдерінің кітапханаоқу залының тарапынан орындалуына жауапты етіп, өз кезегінде келісімін білдірген, Торғай уезі Сарықопа болысының 25 жастағы қырғызы Мир Якуб (Міржақып. — ауд.) Дулатұлын бірауыздан сайлады. Жоғарыда айтылған мәліметтерді Сіздің жоғары мәртебелі құзырыңызға жеткізе отырып, сонда айтылған Мир Якуб Дулатұлын Петропавл мұсылман кітапхана-оқу залының жауапты адамы етіп бекітуді Қоғам басқармасы, Сіздің жоғары құзырыңыздан өтінеді. Ақмола облысының Петропавл қаласы, 16 қазан, 1909 жыл. Басқарма төрағасы С.Сутюшев, хатшы Х. Максютов”.

	Петропавл қаласының полицмейстері 1909 жылдың қазанындағы Ақмола губернаторына берген баянатында (рапорт) былай деді: “Мұсылман кітапхана-оқу залын ұстау жөніндегі Қоғам басқармасының Мир Якуб Дулатұлын кітапхана-оқу залын басқару бойынша жауапты адам етіп сайлау туралы өтінішін бекіту үшін оны хаттамасымен қоса Сіздің жоғары мәртебелі құзырыңызға осы баянатпен бірге ұсынамын. Сонымен бірге мынаны баяндаймын: Дулатұлы 1884 жылдың қараша айында туған, Торғай уезі, Сарықопа болысы, №1-ауыл қырғызының ұлы, Торғай орыс-қырғыз екі сыныпты училищесінде тәрбие алған, бұл туралы 1901 жылдың 3 мамырындағы №61-куәлігі және қостанайлық инспектордың ауыл мектебінің мұғалімі шенін берген 1902 жылдың 1 маусымындағы №46-куәлігі бар. Осы жылдың 1 қыркүйегіне дейін Омбы уезі, Қорған болысы, Арқалық ауыл мектебінің мұғалімі болып қызмет еткен, Петропавлда тұрған уақыты ішінде Дулатұлы ешқандай заң ескертпесін алған жоқ. Полицмейстер А. Ганов”.

	Петропавлда М.Дулатұлы жеке сабақтар беріп, қосымша жұмыстармен де шұғылданды. 1910 жылы Қазандағы Каримов баспасынан оның “Бақытсыз Жамал” романы жарық көрді. Бұл қазақ әдебиетіндегі алғашқы роман еді. Әрине, роман петропавлдық кітапхана оқырмандарының біреулері арқылы басылғаны сөзсіз. Қазанда М.Дулатұлының таныстары ғана емес, дос-жолдастарының кейбіреуінің туыстары да болды. Міне, солар делдалдық рөл атқарды. 1909—1910 жылдар ХХ ғасырдың басындағы аса көрнекті қазақ қайраткерлерінің белсенді қызмет еткен кезеңі болды, сондықтан М.Дулатұлының Петропавл қаласында түркі әдебиеті кітапханасын ұйымдастыру жөнінде ұсыныс білдіріп, бастама көтеруі әбден түсінікті.

	Петропавл мұсылман кітапханасының ашылғаннан кейінгі қызметі туралы үзік мәліметтер сақталған. Кітапхананың ашылуы 1909 жылдың 29 қарашасында болғаны белгілі. Оқиға салтанатты және мерекелік жағдайда өтті.

	Петропавл мұсылман кітапханасының қызметі туралы 1911 жылы татар газеті “Юлдыз” қызықты мәлімет берді. Сол жылы кітапхана татар тіліндегі “Бахыт”, “Юлдыз”, “Нур”, “Баян-улхак”, “Идел”, “Тэржиман голэвэсе илэ”, “Танин” газеттерін және “Сират эл-мустаким”, “Эл-мэнар”, “Рэсемле китап”, “Шура”, “Икътисад”, “Дин вэ магыйшэт”, “Ялт-йолт”, “Мулла Насретдин” секілді татар журналдарының тұтас бір қатарын жаздырып алған.

	Кітапхана орысша басылымдармен, сондай-ақ мерзімдік басылымдарымен де толықты. Сол 1911 жылы ол “Русское слово”, “Сибирская жизнь”, “Биржевые ведомости”, “Каспий” газеттерін, “Новая иллюстрация”, “Сибирские вопросы” журналдарын жаздырып алды. Кітапханаға күн сайын 29 басылым келіп тұрды. Бұл кітапхананың материалдық жағынан біршама жақсы жабдықталғанына, оқырмандармен белсенді жұмыс жүргізгеніне дәлел болады.

	1911 жылы Міржақып Дулатұлы Семейге ауысады, бірақ оның соңынан полицияның аңдуы түсті, бұл жерде ол бір жарым жыл өмірін түрмеде өткізеді. Р.Марсеков пен М.Дулатұлының Петропавлдағы түркі кітапханасымен байланысы көрсеткендей, “Алаш” қозғалысына қатысушылар да көрнекті қазақ ағартушылары секілді, кітапхана ісін ұлтазаттық қозғалысында ағартушылық жұмыстың құрамды бір бөлігі деп қарады. Қазақстандағы алаш зиялы қауымының дүниетанымдық тұғырнамасы мен саяси платформасы, міне, осылайша біртіндеп қалыптасты.

	Бұл кезде Верный (Алматы. — ауд.) тұрғындары ішінде де полицияны қызықтырғандар болды. Олардың бірі — Бадретдин Сейфуль-Мулюков. Жетісудағы мұсылман қозғалысына қатысқаны үшін ол 1913 жылы Полиция департаментінің бақылауына ілікті. Одан да ертерек, 1909 жылы Омбы округтік сотының қызметкері Хисаметдин Мулюков те бақылауға алынған болатын. Ол Райымжан Марсековті жақсы біліп, араласып қана қойған жоқ, онымен достық қарым-қатынаста да болды. Сол 1909 жылы Райымжан Марсеков әртүрлі сот істерінде қорғаушының (адвокат) қызметін көрсетуді ұсынған хабарландыруларын Омбының газеттері арқылы әлденеше рет беріп тұрды.

	* * *

	Әдетте, әр тараудың соңында айтылғандарға қорытынды жасап, фактiлерге, сипатталған оқиғалар мен адамдарға жалпы тұрғыдан баға берiп жатады. Бұл жолы бiз олай етпеймiз. Дұрысы анықтамалықтарға, библиографиялық көрсеткiштерге, кiтап каталогтерiне, мұрағаттық қордың тiзiмдемелерiне үңiлiп қарау болса керек. Тек солар арқылы ғана жаңа деректер табуға немесе өз болжамдарымыздың дұрыстығына көз жеткiзуге болады. Жарлы ауылының тұрған жерi туралы ескi деректер алаңдата бередi. Ойша Қуаныш кентiне ондаған рет барып қайтамын, бiрақ мiнсiз, айқын жауап таптырмайды. Тағы бiр жол бар (оны тексеру керек) — 1897 немесе 1926 жылдардағы санақтарда Қуаныш немесе Жарлы атауы болуы тиiс. Бұл — жеке кiтапша. Онда уездiң картасы да болуы тиiс. Өкiнiшке қарай, карта жыртылған. Мәтiндi оқимын. Зайсан уезi бойынша 9 болыс бар. Оның бiр бөлiгi революцияға дейiнгi Көкпектi, Қызылтас, Құлжан, Тарбағатай деген атауларын сақтаған, ал одан әрi болыстардың мүлде жаңа атаулары: НорЗайсан, Сталин, Комаровская, Максимовская деп көрсетiлген. Революцияға дейiнгi он жетi болыстың орнында ендi тек тоғызы ғана бар. Демек, шектес жатқан көптеген ауылдар ауылдық кеңестер мен болыстарға бiрiккен. Зайсан болысының кенттерi мен ауылдары назар аудартады. Олардың атаулары — Тополев Мыс, Песчаный, Скоблевский, Бурханка пикетi. Бұл НорЗайсан көлiнiң оңтүстiк жағасымен түйiсе келiп, батыста Тополев Мыс өңiрiнен басталатын аумақ екенi түсiнiктi.

	Болыстар тiзiмiнде Сталин болысы бар. ХХ ғасырдың 20жылдарындағы қайраткерлердiң ой қисыны адам таңғаларлық. Сталин өзiнiң елу жылдығын атап өтпей жатып-ақ, мұны естiген әлдекiм Зайсан қазаншұңқырында тұтас бiр болысты оның атымен атаған. Сөйтiп, жаңа атау алған Сталин болысындағы жер атаулары бiзге таныс: Қара Ертiс ауылдық кеңесi, Радостный ауылдық кеңесi, Кендерлiк ауылдық кеңесi. Демек, Кендерлiк болысы Сталин болысының құрамына енген. Болыстар iрiленген.

	Ал Радостный ауылдық кеңесi дегенiмiз — бұл Қуаныш деген қазақ атауы. Бәрi дұрыс, Радость-1 және Радость-2 дегендер бұлар ескi ауыл қыстауларының және Жарлы кооперативiнiң жаңа қонысының атаулары. Ендi бұл атау қазақ тiлiнде сақталған.

	Сталин болысының бiрiншi ауылдық кеңесiнiң көптеген шаруашылық бiрлестiктерiнiң Қара Ертiстiң төменгi сағасындағы орындарда қыстаулары болды, олар: Алқабек, Қонақай түбек, Бозайғыр, Сеңгiркөл, Қабырғатал, Қызылағаш, Алпар, Сарыөлең, Шолақбұлақ.

	Сталин болысы, №1-ауылдық кеңесiнiң ауыл-қыстаулары көптеген шаруашылықтарды қамтиды: мысалы, Ақылбек 8 киiз үйден, Смайыл 2 үйден, Қырыбай 14 киiз үйден, Белес 14 үйден, Дәулетбай 7 үйден, Едiге 9 үйден, Қотадың 12 үйден тұрды. Осы 76 шаруашылықтың бәрiнiң де қыстаулары Жарлыда болды.

	Осы 76 қыстауда 1926 жылы тұрған адамдардың көпшiлiгi Мiржақып Дулатұлынан оқыған және оны жақсы бiлетiн адамдар болды. Және Ф.Щербин экспедициясының материалдарында Жарлы қонысының қашықтығы жөнiнде келтiрiлген мәлiметтер де дәлме-дәл келедi. Демек, мен тағы да үлкен қуанышпен, осы күнгi Қуаныш кентiнiң аумағын ойша аралаймын. Қонақай өзенiнiң жағасындағы өткен шаққа кеткен ауылдың орнынан жетпiс алты киiз үй мен басқа да құрылыстарды жадымда жаңғыртып көремiн. Алайда Айырқұм жағынан, шығыстан жылжыған құм жоталар қуанышымды басып қала бергендей болады.

	Ал Мiржақып Дулатұлының Қоянды жәрмеңкесiне жасаған сапары туралы не айтуға болады? Мен бiрақ қабақтары түйiлген қарсыластарымның ыза араласқан көңiлсiз үндерiн естiгендей боламын.

	— Тұра тұрыңыз, сiз бiздi әлi Жарлы ауылын тапқаныңызға сендiре алған жоқсыз, сөйте тұрып, Дулатұлының Қоянды жәрмеңкесiне барғанын айтпаңыз! — дейдi олар.

	Мейлi, қарсыластарының не дегісі келсе де өз ерiктері. Олар сұрақ қояды, ал менiң оларға жауап беруiм ғана керек. Өйткенi бұл әңгiменiң бәрiн мен өзiм ойлап таптым ғой. Егер iзденiс пен болжамдар болмаса, онда пiкiрталас та тумас еді. Бiрақ ендi бәрi аяқталды — Жарлы ауылы табылды.





Міржақып Дулатұлының “Оян, қазақ!” кітабы туралы цензуралық материалдар




	ХХ ғасырдың басындағы Қазақстан тарихының әрбір жылы маңызды әлеуметтік-экономикалық және қоғамдық-саяси оқиғаларға толы болды. Солардың ішінде 1909—1910 жылдар қазақ қоғамдық ойы мен мәдениеті үшін маңызды кезең болды, ХІХ ғасырдың соңынан бастап олар жаңа шепке шықты. Қазақ зиялы қауымының ресейлік қоғамдық құрылысқа қарсылығы күшейді, қазақ кітап басу ісі ілгері басты.

	1904 жылы Петербургте Шоқан Уәлихановтың шығармалар жинағы шықты. 1909 жылы сонда Бораганский баспасынан ұлы қазақ ағартушысы Абай Құнанбаевтың кітабы, сол жылы Ахмет Байтұрсыновтың “Масасы”, 1910 жылы Уфада М. Дулатұлының өлеңдер жинағы “Оян, қазақ!” жарық көрді. Ал Қазанда сол кезде оның “Бақытсыз Жамал” романы шықты. Келесі 1911 жылы Орынборда “Оян, қазақ!” жинағы қайта басылды. Біраз уақыт өткеннен кейін цензура оның идеялық бағытын анықтауға кірісіп кетті. Алғашқы дабылды Қазан қаласындағы цензор В.Смирнов көтерді. Міржақып Дулатұлының “Оян, қазақ!” өлеңдер жинағының бірінші басылымы туралы шуды да дәл сол бастаған болатын. Қазақ кітабын цензуралауға билік ерекше назар аударды.

	Кітаптың екінші басылымы туралы құжатта куәлік сақталған, 1911 жылдың 19 қыркүйегінде Баспа істері бойынша Бас басқарма Қазан қаласының Баспа істері бойынша уақытша комитетіне былай деп хат жолдады: “Орынбор губернаторының 3 қыркүйектегі №9341-қаулысында айтылғандай, Орынборда шығатын “Уақыт” (“Вакыт”. — ауд.) газетінің баспаханасынан өзінің мазмұны бойынша панисламизм идеяларын таратуға қызмет ететін, қырғыздар арасында орыс үкіметінің қазіргі саясатына наразылықты өршітуге бағытталған қырғыз тіліндегі “Оян, қазақ!” (“Пробуждайся, киргиз!”) деп аталатын кітапша басылып шыққан, сонымен бірге “Жұмбақ” (“Загадка”) мақаласында Ұлы мәртебелі Императордың қасиетті құзырына және барлық орыстарға дөрекілікпен тіл тигізеді. Кітапшаның осындай мазмұнына байланысты, оның авторы Дулатұлы Орынбор губернаторының хабарламасында көрсетілгендей, 2-п.п. және 6-баптың 129-қылмыстық пункті бойынша сот жауапкершілігіне тартылған.

	Жоғарыда айтылғандарға байланысты және Баспа істері жөніндегі Бас басқармада бар мәліметтерді назарға ала отырып, аталған кітапша Баспа істері жөніндегі Қазан Уақытша комитетінің қарауына өз уақытында ұсынылды, бірақ олардың тарапынан қылмыстық іс қозғалады, Бас басқарма аталған комитетке сөз болып отырған шығарманы қайтадан және оның шынайы мән-мағынасы бойынша толық көңіл бөліп қарауды, сондай-ақ бұдан былай заң талабына сәйкес әрекет етіп, анықталған жайларды басқармаға жеткізуді ұсынады.

	Қол қойдым: Баспа істері жөніндегі Бас басқарманың бастығы Бельгард.

	Тіктім: іс басқарушы үшін С. Казанский”. Бұдан әрі хат алмасу былай жүрген:

	1911 жыл, 21 желтоқсан. Баспа істері жөніндегі бас басқарма Баспа істері жөніндегі Қазан уақытша комитеті:

	9 желтоқсандағы №1953-ұсынысқа орай Баспа істері жөніндегі Бас басқарма Қазан уақытша комитетіне мынаны хабарлайды: “Дулатұлының “Оян, қазақ!” (“Пробуждайся, киргиз!”) кітапшасына салынған арестті алып тастау туралы Саратов сот палатасының қаулысын іс жүзіне асыру мәселесі жөнінде комитет, жоғарыда аталған сот палатасы прокурорының ісі бойынша жазылған пікірді Бас басқармаға жеткізу туралы нұсқау алады”.

	Сонымен бірге басқарма Қазан уақытша комитетіне осы жылғы 18 қарашадағы ұсыныста талап етілген мәліметтерді хабарлауды тездетуді ұсынады.

	Қол қойдым: Баспа істері жөніндегі Бас басқарманың бастығы Бельгард.

	Тіктім: іс басқарушының міндетін атқарушы граф Головин”. “1912 жыл, 1 наурыз Баспа істері жөніндегі Бас басқарма

	Баспа істері жөніндегі С.-Петербург комитеті.

	Баспа істері жөніндегі Бас басқарма С.-Петербург комитетіне осы жылдың 23 қаңтарындағы №998-ұсыныста талап етілген мәліметтерді хабарлауды тездетуді ұсынады.

	Баспа істері жөніндегі Бас басқарманың бастығы Бельгард. Іс басқарушының міндетін атқарушы Головин”.

	1912 жылдың 6 наурызында Баспа істері жөніндегі С.-Петербург комитеті Баспа істері жөніндегі Бас басқармаға былай деп хабарлады: “Баспа істері жөніндегі С.-Петербург комитеті қырғыз тілінде “Оян, қазақ!” деген атаумен шыққан Мир Якуб (Міржақып. — ауд.) Дулатұлының кітабы туралы шығыс тілдеріндегі басылымдарды қараушы толық статс кеңесші Смирновтың ұсынылған баяндамасын түпнұсқасынан оқып шығып, талқылап, баяндамашының “Жұмбақ” (“Загадка”) деген өлеңнің мазмұнында Қылмыстық заңның 128-бабында айыпталған қылмыстың белгілері бар, сонымен қоса “Қырғыз жерлері” (“Киргизские земли, VI тарау) және “Біздің таршылық жағдайымыз туралы бірнеше өлең-мадақ” (“Несколько стихотворений-од насчет нашего стесненного положения”, Х тарау, І және ІІІ) деген өлеңдерінде жергілікті тұрғындардың орыс қоныс аударушыларына жеккөрушілік өшпенділігін қоздыратын— Қылмыстық заңның 129-бабындағы 6-пунктте айыпталған қылмыс белгілері бар деген пікірімен толық келіседі.

	Жоғарыда баяндалғандарды Баспа істері жөніндегі Бас басқарманың қарауына ұсына отырып, 23 қаңтардағы №998ұсынысты орындауға байланысты, Баспа істері жөніндегі С.-Петербург комитеті мынаны хабарлайды: Дулатұлының кітабы Уфа қаласында басылғандықтан, Бас басқарманың өткен жылдың 1 маусымындағы №6334-ұсынысына орай, бұл басылымға қазіргі кезде арест салуға және оның басылып шығуына кінәлі адамдарға қарсы сот тергеу ісін бастау комитетке қиындық тудыруда”.

	Әңгіме кітаптың бірінші басылымы туралы болып отырғаны айқын. Цензор В.Смирнов бұл кезде кітаптың екінші басылымы да жарық көргенін білмеген. 1912 жылдың 15 наурызында Баспа істері жөніндегі Бас басқарма Баспа істері жөніндегі Қазан Уақытша комитетіне былай деп хабарлады: “Баспа істері жөніндегі Петербург комитетінде, қырғыз тілінде “Оян, қазақ!” деген атпен шыққан Мир Якуб Дулатұлының (Уфа, 1910 ж., “Каримов, Хусаиновтар және К” серіктестігінің “Шығыс баспасөзі” баспаханасы, 100-б.) кітапшасы туралы шығыс тілдеріндегі басылымдарды қарайтын толық статс кеңесші (действительный статский советник) Смирновтың баяндамасы талқыланып, комитет оның мазмұнынан Қылмыстық заңның 128-бабы (“Жұмбақ” өлеңі) және 129-бабының 6-пункті бойынша айыпталатын (“Қырғыз жерлері” және “Біздің таршылық жағдайымыз туралы бірнеше өлең-мадақ”) қылмыс белгілерін тапты.

	Уфа қаласында басылған аталмыш кітапша Баспа істері жөніндегі Қазан Уақытша комитетінің құзырына қарайтынын назарға ала отырып, Бас басқарма Қазан Уақытша комитетіне осы хатпен бірге жіберіліп отырған Дулатұлы кітабының шынайы мазмұнын өз тарапынан қарап тексеруді ұсынады”.

	Баспа істері жөніндегі Бас басқарманың хат алмасуларынан М.Дулатұлының “Оян, қазақ!” кітабының екінші басылымының шыққан уақыты айқындалады. Бұл — қаңтар айы. Кітапты баспахана асықпай Петербургке жіберген, ал онда ол ашылмаған күйі жата берген.

	1912 жылдың 12 мамырында Баспа істері жөніндегі Бас басқарма маңызды істер бойынша Орынбор округтік сотының сот тергеушісіне мынадай ілкі хат (предписание) жолдады: “Үстіміздегі жылдың 28 қаңтарындағы қатынасхатқа орай, Баспа істері жөніндегі Бас басқарма Сіздің құзырыңызға мынаны хабарлайды: Мир Якуб Дулатұлының “Оян, қазақ!” деген атаумен 1910 жылы Уфадағы “Каримов, Хусаиновтар және К серіктестігінің” шығыс баспаханасында басылып шыққан кітапшасының 1-басылымының заңды даналарының саны Баспа істері жөніндегі С.-Петербург комитетінде 1910 жылдың 13 наурызында ұсынылған.

	Үстіміздегі жылдың 28 сәуірінде Баспа істері жөніндегі Қазан Уақытша комитеті Дулатұлының аталған кітапшасының 1-басылымына арест салды және белгіленген арестті бекіту, автор Мир Якуб Дулатұлын Қылмыстық заңның 128-бабы және 129-бабының 6-пункті бойынша сот жауапкершілігіне тарту туралы Қазан сот палатасы прокурорының құзырына жолдаухат жіберілді. Осымен бірге Бас басқарма Дулатұлының “Оян, қазақ!” кітапшасының 1және 2-басылымдарының даналары Бас басқарманың иелігінде жоқ екенін хабарлайды.

	Қол қойдым: Баспа істері жөніндегі Бас басқарма бастығының міндетін атқарушы граф Татищев.

	Тіктім: Іс басқарушының міндетін атқарушы граф Головин”. 1911 жылы М.Дулатұлының “Оян, қазақ!” кітабы Орынбордағы ағайынды Каримовтер баспаханасынан қайта басылып шықты. Таралымы — 1000 дана. Таралымның негізгі бөлігін басталған цензуралық аңдудан жасыруға тура келді. Кітаптың сол кездегі бағасы 20 тиын (20 коп.) болды.

	М.Дулатұлының “Оян, қазақ!” кітабы Қазан губернаторы мен цензуралық комитет үшін шектен тыс радикалдық мән алды. Оны қазақ тілінен орыс тіліне аударуға Қазандағы тәжірибелі цензор-статс кеңесші (статский советник) В.Смирнов тартылды. Бұл өте сақ адам еді. Ол жасаған М.Дулатұлы кітабының аудармасынан таңдап алынған беттер сақталған. Ол Баспа істері жөніндегі Санкт-Петербург комитетіне ұсынылған.

	М.Дулатұлының кітабын Смирновпен дерліктей бір мезгілде түркі тілдерін жақсы білетін түркітанушы, цензор Н.Ф. Катанов цензуралады. 1888 жылы ол Петербург университетінің шығыс факультетін бітірген. Сонымен бірге Катанов 1917 жылға дейін Қазан университеті жанындағы археология, тарих және этнография қоғамында жұмыс істеді. Оның шығыстанушы және түркі халықтарын зерттеуші В.В.Радлов, В.П. Васильев, Н.М.Ядринцев, Г.Н.Потанин, Н.Н.Пантусов, Г.Ахмеров, Ә.Ә.Диваев, М.Н.Бекимов, т.б. адамдармен кең байланысы болды. “Қайраткер” (“Деятель”) журналында Н.Ф.Катанов қазақ кітаптарына кеңінен жазылған аңдатпа (аннотация) пікірлер сериясын жариялады. Бұл орыс-түркі қатынастарын жетік білетін тәжірибелі профессор еді.

	Міржақып Дулатұлының кітабын аудару мен цензуралау Қазанда, Ташкентте, Омбыда, генерал-губернаторлар кеңселерінде жүргізілгенін атап өту маңызды. Мәселен, Омбыда аударманы Дала генерал-губернаторы кеңсесінің аудармашысы Мұхан Әйтпенов жасады.

	Мұхан Әйтпенов Омбы училищесін бітірген, 1893—1898 жылдары Омбы уездік басқармасында аудармашы болып жұмыс істеді. Алайда уезд бастығы Пальчинскиймен келіспеушілігі себепті жұмыстан босатылған. 1906 жылы Мұхан Әйтпенов уездік емес, Ақмола облыстық басқармасына жұмысқа қайта алынды. Сонымен қатар Дала генерал-губернаторының әр алуан тапсырмаларын орындады. Тек 1914 жылы ғана Әйтпенов зейнет демалысына шықты.

	Аудару және пікір жазу барысында аудармашылар М.Дулатұлының “Оян, қазақ!” кітабының әртүрлі басылымдарын пайдаланды. Жинақтың мазмұны жөнінде азды-көпті түсінік алу үшін цензор В.Смирнов аудармасының бас жағын қарап көрейік. Цензор әр өлеңнің сюжетін қысқаша әңгімелей келіп, сөзбе-сөз үзінділерін орыс тілінде келтіріп отырады.

	Бастапқы бетіндегі “Оян, қазақ!” сөзінен төменіректе мынадай төрт жол жазылған:

	“Открой свои глаза, киргиз, подыми свою голову, Чтобы не проводить в темноте напрасно годы.

	Земля ушла, вера ослабла, положение расстроилось, Киргиз мой, дольше лежать не годится”.

	В.Смирнов аудармасында 3-4-беттердегі “Сөз басы” (“Предисловие”) орыс тілінде былай берілген:

	“Весь наш киргизский народ оказывается не имеющим сведений в вопросах полезных. Причина тому следующая: учившихся у нас мало, капля в море, народ наш не городской, а кочевой, живущий повсюду вразброд. Кроме того, нет газет на нашем языке, по которым бы мы знакомились с современными обстоятельствами: газеты, написанные литературным языком наших собратьев — татар, неграмотному народу не понятны, вследствие чего киргизы не могут пользоваться происходящими в мире диковинами и чудесами и уподобляются народу, спящему в темном углу дворца мира, между тем как наше время с каждым днем меняется. Если вы сравните современное наше положение с тем, которое было 15 лет тому назад, то заметите, что в короткое время мы очутились в значительной тесноте; если мы и далее будем лежать по-прежнему без движения и беспечно, то что станет с нами в ближайшем будущем?!.

	Будем изучать по-мусульмански науки и знакомиться со своею религиею, закроем глаза неучей и раскроем им сердца, и вместе с сим для будущей жизни обретем благо! Во-вторых, приобретем нужные для сей жизни права и ради сбережения своей земли, и своего скота, и ради избавления себя от презрительного отношения к нам других, будем учиться по-русски и станем в чем-то искусными! В Российском государстве имеется более 140 000 000 человек, говорящих на 109 языках, из которых выше всех стоит русский язык, на котором производятся дела во всех правительственных учреждениях, а также все законы”. (Аудармашыдан: осы жолдарды қазақ тіліне қайта аударғанда былай оқылды):

	“Біздің қырғыз халқы өзіне пайдалы істерді білуден мақұрым қалған. Оның себебі мынада: бізде оқитындар аз, теңіздің тамшысындай ғана, біздің халқымыз қалалық емес, саны сайдағы, ізі құмдағы көшпенді. Оған қоса бізде өз тілімізде газеттер жоқ, осы заманғы жағдайлармен таныса алмаймыз; біздің бауырларымыз татарлардың әдеби тілінде жазылған газеттер сауатсыз халыққа түсініксіз, соның салдарынан қырғыздар дүниеде болып жатқан ғаламаттар мен ғажайыптарды өз әжеттеріне жарата алмайды, сөйтіп, дүние сарайының қараңғы бұрышында ұйықтап жатқан халыққа ұқсайды, оның бер жағында біздің уақытымыз күн өткен сайын өзгеруде, жаңаруда. Егер сіз біздің қазіргі жағдайымызды осыдан 15 жыл бұрынғымен салыстырып көретін болсаңыз, онда аз уақыттың ішінде-ақ жағдайымыздың айтарлықтай тарылғанын аңғарған болар едік; егер біздер әлі де бұрынғыша қозғалмай, алаңсыз жата берер болсақ, онда жақын уақыттағы болашақта бізді не күтіп тұруы мүмкін?!.

	Ғылымды мұсылманша оқып-үйренейік және өз дінімізбен танысайық, надандықтан арылып, ілім-білім көзін ашайық, сол арқылы болашақ өміріздің игілігін жасайық! Екіншіден, өз құқығымызды қорғай білейік және өз жерімізді және малымызды сақтау үшін және өзімізге басқалардың менсінбей кемсіте қарауынан құтылу үшін орысша оқиық, сөйтіп, өз қолымыздан өнер тудырарлық халге жетейік! Ресей мемлекетінде 109 тілде сөйлейтін 140 млн адам бар, орыс тілі солардың бәрінен жоғары тұрады, барлық үкіметтік мекемелердегі істер, сондай-ақ барлық заңдар осы тілде жасалады”.

	Жандарм басқармасы “Оян, қазақ!” кітабының даналарын Сырдария облысының аумағынан тапқан кезде Түркістан генерал-губернаторының өзі де цензор рөлін атқарды. Кітаптың негізгі — “құбыжықты” тұстарын қысқаша, тезис түрінде аудару қажет болды. Поручик Федоров былайша аударды: “Қазақтардың бұрынғы және қазіргі жағдайы” аталатын екінші өлеңге қатысты: “Автор бұл тарауда қырғыздар кең-байтақ жері мен қыруар малы бола тұра, орыстар келгеннен соң оларға алып берілген өздерінің ең жақсы жерлерінен айырылды және біртіндеп малы да азайып, кедейленіп барады. Осының бәрі бейне бір қырғыздар бұрын қарақшылықпен, қашқындықпен айналысқаннан болып жатқан секілді. Ақыр аяғында, орыстар келіп, қырғыздарды бағындырды. Ол кездері олар халықпен жақсы қарым-қатынаста болады және сендердің жерлеріңе тиіспейміз, солдатқа алмаймыз деп уәде берді, сондай-ақ қызмет етуге тілек білдіргендер үшін пайдалы жағдай жасаймыз деп сендірді. Алайда олар бұл уәделерін орындаған жоқ.

	Егер енді біреулер мектеп ашатын болса, оны сол заматта-ақ орыстардың көз алдында қаралап, мектепті жабады, балаларды орыс мектебінде оқытуды ұсынады. Алайда біздің балаларымыз онда ештеңе үйренбейтінін және 3—4 жыл уақытын босқа өткізіп, не оқуды, не жазуды білмей, шала-пұла ғана түсінік алатынын айту керек”.

	Түркітанушы Н.Ф.Катанов “Қазақтардың хал-жайы” өлеңін былайша мазмұндайды:

	“Менің арманшыл басымда бір ой туды, енді мен оны дәптер түрінде, ұрпақ жадында өзімнен кейін қалдырғым келеді. Мен мұны ХХ ғасырдың жас адамдары үшін әдейі жаздым.

	Жарық дүниеде аз жасасам да, мен көпті көрдім, мен халықты бөлмей-жармай зерттедім; бәрі менің көз алдымда бірдей көрінді, біреуін артық, екіншісін кем деп айтуға болмас еді.

	Қырғыздардың қандай тайпалардан таралғанын сен ататек шежіресінен біле аласың; сондықтан бұл жерде оған тоқталмаймын, одан басқа неғұрлым сұранып тұрған нәрселерді айтпақпын.

	Әлемде алуан түрлі адамдар қаншама, әртүрлі діндер мен сенімдер бар, көпшілігі қалаларға орнықты, ал біздің қырғыздар кең далада көше берді.

	Бұрынғы уақыттарда барлық үш орда бір-бірімен араласып тұрды, олар өздерін-өздері ғана білді, ешбір патшаға бағынышты болған жоқ; орталарынан хан сайлап, сол халықты басқарды, олар халықтың үстінен қарайтын соттың бейнесін алды.

	Көшіп жүрсе де, жері мыңдаған шақырымға созылды, барлық тараптардан өзендер мен бұлақтар ақты, жер бетін көк жасыл шөп жайқалтты; қой төлдеп, бие құлындап жатты, бірақ ешкім де жер тарлығынан азап тартпады.

	Ол кездері біздің қырғыздардың әрқайсысы өз ақылымен өмір сүрді, олардың сырт жағында жаулары да болды. Күштілер әлсіздерге шабуыл жасады, сөйтіп, бұрын-соңды болмаған ауыр күндер туды.

	Кімде-кім шабуыл жасап, адамдарды өлтірсе, оларды батырлар деп атады, бұл батырлар кедейлердің есебінен өмір сүрді. Егер біз халыққа ақылмен пайда келтіруді ойлаған болсақ, қазіргі уақытта осындай жағдайға түсер ме едік?

	Ел ішінде араздық ұлғайды, әркім өз басын күйттеп, бірінбірі сырттан аңдыды, осылайша жауларына жем болды.

	Басараздық пен тайталастан туысқандық арасына жік түсті, басқаның малын қуып, ұрлық жасап, бірін-бірі тонауға көшті, осылайша көңіл де, жер де тарылды. Сөйтіп, қырғыздар “Екі құзғын таласса, бір қарғаға жем болар” деген мақалда айтылатын жағдайды өздеріне тілеп алды.

	Мұның аяғы қырғыз халқының бөлшектеніп, бөлінуіне әкеліп соқты, хан да аяғын жерге нық басып тұра алмады. Әбілқайыр ханның тұсында халық орыс патшасына бағынды.

	Патша: “Сені әділ басқарамын, дініңе де, жеріңе де тиіспеймін; бір оқ шығармастан, қылышыңды жалаңдатпастан, маған өздігіңнен берілгендіктен, мен сені ренжіте алмаймын!” — деді.

	Бұрын қырғыздарды хандар мен сұлтандар басқарды; солардың бәрінен бас тартып, біз енді қазіргі мүшкіл жағдайымызға жетіп отырмыз.

	Ертеңгі күнін ойлаған көп адамдар шен мен шекпен қуып, билік дәрежелеріне қол жеткізді; өз халқын сатқан, олар тек қара басының ғана қамын ойлап, қырғызбен ісі болмады.

	Біздің қырғыздар қалың тұманға кірді: арты — жар да, алды — ор, бұл қалай? Адасқан бауырларының алдында жүріп, жол бастайтын адамдар қайда?

	Егер қырғыздар осылай кете берсе, не болмақ, аурудың емі қалай табылмақ? Егер халық білімге ұмтылмайтын болса, онда олар бұл тығырықтан шығады деп ойламаймын, өйткені өнер мен ғылым өздігінен келмейді.

	Тізгін қолдан шығып кеткеннен кейін өз билігің өзіңде емес; Өзгеге тәуелді халық сергіп серпілмейді, басын көтермейді, жарасына тұз сепсе де, ештеңені сезінбейді”.

	Кітаптағы бұл тұжырымдар қазақ жұртшылығы 1905 жылы көтерген әйгілі Қарқаралы петициясымен қай жағынан болса да үндес, рухтас. Онда (петицияда) былай делінген: “Қолданыстағы Дала ережесі қырғыз өмірінің қазіргі жағдайына сәйкес келмейді. Егжей-тегжейлі айтпай-ақ, Дала ережесінің 120-бабын еске алуға болады, ол бойынша жер қоғамдық пайдалануда болады, ал “қыстау” деп аталатын қысқы қонысты жеке қожайынның немесе бірнеше киіз үйлі отағасының тілегіне орай сыйға тартуға не сатуға болады, сондықтан Дала ережесін қырғыз депутаттарының қатысуымен өзгерту қажет, онсыз бұл ереженің ешбір мәні жоқ.

	Болыс кеңселерінде ісқағаздары орыс тілінде жүргізіледі. Тұрғындар тарапынан бақылаудың болмауы себепті олар болыс басқарушысы (болыс старшинасы) писарінің қанауына ұшырайды. Дала генерал-губернаторының айрықша өкімі бойынша, үкімдер мен халық соттары төтенше съездерінің шешімдері орыс тілінде жазылады, бұл жағдай писарьдің сот пен тараптардың рөлі жоқтығын пайдаланып, өз мүддесі үшін ойына келгенін істеуіне жол береді. Дала өлкесінің қолданыстағы ережесі бойынша, уездік және облыстық басқармаларда қырғыз тілі аудармашысының штаты қарастырылған. Алайда жергілікті әкімшілік аудармашының қызметіне қырғызша сауаты жоқ орыс шенеуніктерін тағайындайды.

	Ал қырғыздардың мүддесі үшін: болыс кеңселері мен халық соттарында ісқағаздарын қырғыз тілінде жүргізу, аудармашы қызметіне қырғыз тілі мен сауаттылығын білетін адамдарды қою, қырғыздардың өтінішін өзінің ана тілінде беру жөніндегі бұзылған құқығын қалпына келтіру қажет”.

	Цензорлардың орыстардың құлағына түрпідей тиетін сөздер мен сөз орамдарын іздеген әрекеттері бекершілік еді. Қоныс аудару эпопеясы да, парақорлық пен төрешілдік те ресейлік шындықтың барлық жерінде орын алған құбылыс болатын. Осыған ұқсас жайлар Н.В. Гогольдің “Ақыл азабы” (“Горе от ума”), “Ревизор”, “Өлі жандар” (“Мертвые души”) шығармаларында да жазылған. Бұл шығармаларға қатысты да цензура қарсылық білдіріп, оны саудадан шығарып тастауды талап ететін мемлекетке қарсы шығарма деген айып тақты.

	Міржақып Дулатұлының кітабы бойынша тексеру, талдау және айыптаумен шұғылданған басқарма, департамент, әкімшілік мекемелердің тек жағрафиясының өзі-ақ таңғалдырады. Бұл қалалар Ресей империясының айтарлықтай бөлігін алып жатты, олар: С.-Петербург, Ташкент, Қостанай, Омбы, Семей, Саратов, Торғай, Верный, Пішпек, Қазалы, Петропавл, Томск. Ал Міржақып Дулатұлы ойларының кеңдігі мен батылдығы сонда — ол патша үкіметінің және оның саясатының атына мақтау айтпайды, өз туыстары қазақтарды дамыған қоғам биігіне көтерілуге шақырады. Ол надандық пен жалқаулықты айыптайды. Мұнда да ол қазақ әдебиетіндегі жаңа дәстүрді — “Зар заман” ағымының сарынын тиімді пайдаланады.

	Шындықты бояп көрсетуші кез келген зымиян адамдар ойшыл ақынды қылмыстық сотқа тарту үшін толып жатқан үзінділер тауып жинауы мүмкін. “Оян, қазақ!” кітабында М.Дулатұлы қазақтың көптеген кемшіліктері мен міндерін ашып айтады. Әрине, жастықтың албырт асқақтығы да жоқ емес, алайда мұның өзі де көбінше қазақ халқына деген жақсы тілектен, оның ауыр жағдайына жаны ауырғандықтан туған.

	Тек жақсылықты айтумен, жағымды мадақ сөздермен ғана өмірді жақсарту мүмкін емес. Міржақып Дулатұлы айтарын ашық та ашып айтты, ол былай деді: “Қазақ қалың ұйқының құшағында қозғалмай жатыр; осылай жата берсе, ол өрт құшағында қалмас па; басқа халықтар азуын айға білеп жатқанда, біздің қазақ тұяқ серіппей ұйықтап жатыр. Ештемеге қолы жетпей, надан қалпында қалды; білімді халықтармен араласпады. Басқалар, мысалы, алтын мен күміс болғанда, біздің қазақ — жай ғана қара темір секілді. Бәрі қытымыр, сараң болып алды: білімділер өз білімін таратпайды, бай басқаға қараспайды. Егер жүзден біреу шығып, қазаққа пайдалы іс жасаса, тоқсан тоғызының ауызы бірікпейді. Көпшілдік, ауызбірлік, шынайылық ешкімге керек емес секілді, байлар, мырзалар, ел басқарушылар жемісі жоқ ағашқа ұқсайды”.

	Түркістан генерал-губернаторы Ташкентте М.Дулатұлы кітабының тағы бір аудармасын жасауға өкім берді. Аударма саяси жағына баса мән беру арқылы жасалынды. Оны губерниялық хатшы, Түркістан генерал-губернаторының аудармашысы, коллеждік асессор Бахтығани Илькин орындады. Аударма мәтінінде былай делінді: “Өткен уақыттарда Қазақ елін хандар биледі — аға сұлтандар жол көрсетті, бірақ қазіргі кезде бұрынғының бәрін тастап, заңға бағындық. Көп адамдар билік қуып кетті, оған қолы жеткендер өздерін құдірет иесі санап, қарапайым халықты естен шығарды. Сөйтіп, халық қалың тұман ішінде қалды: арты — жар да, алды — ор. Адасқан халықты тұйықтан алып шыққысы келетіндер өте аз. Егер халық осы қалпында қала берсе, онда не болмақ? Аурудан айығу үшін ем іздеу керек, бірақ егер халық білім алмайтын болса, жағдайы оңалады деп мен ойламаймын. Сенің тәтті жемісің ащы болып шықты, қолыңнан мүмкіндіктер шығып барады, соған қарамастан сен сілкінбейсің, ал сенің жараңа тұз себуде”. М.Дулатұлының ескертулері М.Тынышбаев көтерген тұжырымдармен үндес. Ол былай деген болатын: “1730 жылға дейін қазақтар саяси жағынан дербес өмір сүрді және үш орданың одағына (тұрақты болмаса да) бірікті, елді сұлтандар басқарды, олар — шығыс моңғолдардан шыққандар, қазақтар өздерін моңғол нәсілінің ең алыс бұтағынанбыз деп санайды және бәрінен бұрын Қазан мен Қырым татарларына, әсіресе соңғысына көбірек бейімділік танытады. Жоғарғы билік ақсақалдар жиналысының ырқында болды. Сұлтандар соғыста қол бастады, олар атқарушы билікке ие болды.

	Жан-жағынан жаулары: қытайлар, жоңғарлар, қалмақтар, башқұрттар және орыс-казактары қыспаққа алған қазақтар 1730 жылдан бастап орыс қол астына бағына бастады, ал 1865 жылы Қоқан хандығына көшіп жүрген соңғы еркін далалықтар бағынды.

	Орысқа бағыныштылықты қабылдаған қазақтар орыс халқының қарамағында бола отырып, Ресей тарапынан аналық махаббатты сезінуге ешқандай құқығы жоқ өгей баланың күйін кешеміз деп өңі тұрмақ, түсінде де ойлаған емес-ті. Үкімет саясаты және қазақтардың қазіргі хал-жайы өз әрекеттерінен үлкен үміт күткен қазақтардың қаншалықты алданғанын айқын көрсетті”.

	Қазақтардың Петербургтегі жоғары мекемелерге жолдаған өтініштері мен петицияларының барлығының басында қазақтар 1731 жылы, Әбілқайыр ханның тұсында Ресей қол астына өз еркімен кіргендігі туралы жағдай ерекше атап өтілетін. Бұл бағыныштылықтың себептері ашып айтылмады. Мұның да өз себебі болды. Әбілқайыр ханның қадамы көптеген жайларға байланысты еді. Ең алдымен, қазақ қоғамы Қазақ-Ресей сауда байланысына кеңінен мүдделі болды. Бұл жағдай ХVІІ ғасырдан ХХ ғасырдың басына дейінгі барлық келісімшарттық қатынастардан көрінеді. Қазақтар шаруашылығының құрылымы, негізінен, мал шаруашылығымен шектелді, алайда қазақ қауымы астыққа зәру болды, өйткені өсірілген тары мен бидайдың мөлшері ішкі қажеттіліктерді өтеудің ең төменгі деңгейін де қанағаттандыра алмады. Сонымен қатар қазақтар өңдеушілік өндірістің өнімдеріне, темірден жасалған бұйымдарға, ұсақ қолөнер заттарына мұқтаж еді. Осының бәрі қазақ сұлтандары мен хандарының өздерінде де жеткілікті болмады. Әбілхайыр үшін Жоңғар факторы — Жоңғар хандығынан төнген қауіп-қатер де мәнді болды.

	Алайда ХХ ғасырдың басындағы қазақ қоғамы бағыныштылық туралы мәселені мүлде басқа жағынан көтерді. Мұндағы басты фактор мынадай болды: халық жерімен бірге, бағыныштылықты өз еркімен қабылдаған екен, демек, онда өзінің автономиясын қайтарып алу да ешқандай қиындықсыз іске асуы тиіс.

	В.Смирнов, М.Дулатұлының “Қазақ халқының бұрынғы және қазіргі хал-жайы” деген шығармасын аудара отырып, былай деп ескертеді: “Мақалада қазақтардың кең даладағы бұрынғы еркін өмірі батыр деп аталған қарақшылардың зорлығымен, өзара қырқысумен және өкпе-реніштермен өзгерді, сөйтіп, жағдай Ресейге бодандықты қабылдаумен аяқталды деген ой айтылады.

	Мақала қазақ зиялылары бірігіп, өзінің халқы туралы және “мәдениет” деп аталатынды іс жүзінде өмірге енгізуді ойлануы тиіс: өркениетті халықтар алдыға озып кетті, енді қазақтарға да “ұйқы құшағында жата беруге болмайды, қазақты ояту керек” деген тілекпен аяқталады”.

	М.Әйтпенов аударған бұл өлеңдегі “Сенімнен, елім, айырылма, малың да құрбан, жаның да; өкінбесіңе сонда бәс тігем, бәс үшін тігем басты мен” деген жолдарға Бас цензуралық комитеттегі әлдекім белгі соққан.

	Осыдан кейін В.Смирнов “Қазақ халқының бұрынғы өмірі” өлеңінде: “Бұдан әрі ғылым мен өнердің жаңа жетістіктеріне — теміржолға, телеграфқа, автокөлікке, телефонға, әуе қатынасына, электрге, телескопқа, фабрикалық, жер өңдегіш машиналарға, т.б. панегирик (мадақ сөздер) айтылады”, — деп жалғастырады.

	Бұл үзіндіні М.Әйтпенов: “Қазақтар, онда сіздерді бұрынсоңды көрмеген құбыжықтар күтіп тұр, егер бәріне шыдай беретін болсаңыздар, онда сіздер Монай шаманға ұқсайсыздар. Сондықтан аяқ-қолдарыңыз бос кезде қимылдап қалыңыздар, әйтпесе тыпырлауға да шамаларыңыз келмейтін күн туады” деп өте түсінікті аударған. Бұл мәтінді петербургтік цензор өткір ұшталған қарындашпен қоршап қойған.

	В.Смирновтың М.Дулатұлы кітабының бұл жеріне мән берместен панегирик деп атағанына келер болсақ, онда бұл цензордың нені түсінбегенін көрсетеді. М.Әйтпенов неғұрлым кең де дәл аударған: “Ғылым ғажаптарын жырға қосамын, оқырмандар, өздеріңіз ойланыңыздар. Ғылыммен не нәрсеге қол жеткізуге болатынын суреттеймін, ал сіздер отырып мені тыңдаңыздар.

	Атпен алты айда жетпейтін жерге теміржолмен тез жетіп барасың. Телеграф арқылы жердің екінші шетінен қас қаққанша хабар аласың. Автокөлік атсыз-ақ өзі жүйткиді, өзіңді аударып кетпеуі үшін қолмен оны басқарасың. Ғылым су мен отты пайдаланады және ұзақ қашықтықпен телефон арқылы сөйлесесің. Мұхитты жердегідей меңгерді, бұрынғы қолайсыздықтар келмеске кетті, мұхитта балықша жүзесің, толқынмен бірге қалаған жағыңа барасың. Ауамен ұшып, жерге қайта қонатын құрал ойлап табылды, бұған “Әуе шары” деген ат қойылды. Әлде мұндай ғажапты бұрын адам баласы көріп пе еді?”

	Қазақтар үшін техника мен өнеркәсіптік өндіріс сиқырлы күшпен бірдей болды. Міржақып бұл туралы да жаны ауыра жазады. Қазақы шаруашылық Орта Азияның көршілес аймақтарымен, Батыс Сібірмен бәсекеге түсе алмайтын еді. Қазақтардың шаруашылық қызметінің жалғыз ғана тұтынушысы Еділ жағалауы (Повольжье) болды. Ол жерде мал шаруашылығы өнімдерін пайдаланатын адамдар тұрды.

	М.Дулатұлының “Бұрынғы уақыттағы өмір көріністері” деген өлеңін Б. Илькин былай аударған: “Қазақ үшін көштен қызық еш нәрсе жоқ. Жастар жүйрік аттарға мініп, біріне-бірі сән-салтанатын көрсетеді. Жайлауда көл жағалай ақ боз үйлер тігіледі, қалауынша ішіп-жейді. Әйелдер мен қыздар еркін көңіл көтеріп, той тойлайды. Қазіргі кезде әркім өз ісімен әуре, бәрі де азға қанағат етуге әдеттенген, кеңдікті армандамайды да. Біздің мүсәпірлігімізді көре тұрып, сен өзіңді басқалармен тең адаммын деп санай аласың ба? Ресейде 20 млн мұсылман бар, бірақ олардың ауызбірлігі жоқ. Мысалы, біздің қазақтар қазіргі кезде басқа халықтармен қатар тұра алмайды; біз өзіміздің қалағанымызды ала алмай, қайғы шегеміз; бізді көргендердің бәрі біздің қапаланып жатқанымызды біледі, бірақ мырзалар, бұл да әлі аз, қараңыздаршы, алдағы уақытта бізді бұдан да ауыр жағдайлар күтіп тұрған жоқ па?”

	“Сайлау туралы” тарауын Н.Ф.Катанов былай аударған:

	“Болыстық сайлау белгіленгелі 40 жыл өтті. Егер осы сайлауға көз салып қарасаңыздар, ол шектен шығып кетті. Бай да, мырза бағлан да болыс басқарушы болу үшін ақша шашады.

	Біреу ұйқысыраған адамша міңгірлеп: “Менің би болғым келеді” дейді, екіншісі: “Менің үйімді жұрт бидің үйі деп атайтын болады” деп көпіреді, үшінші адам болса: “Қалайша мен олардан қаламын?” деп желпінеді... Тағы біреу: “Менің (онымен) әкем бір, мен де сен алғанды аламын!” деседі. Жолын тауып, ол да соған ұмтылады, егер дегеніне жете алмаса, кеудесіне қайғы толады.

	Сайлаудың басталуы бастыққа (шенеунікке) мың сом әкеледі, әлде оның жанында басқа орыс адамы жоқ па? Стражниктер мен писарьлар да сый-сияпат алады, сонымен қатар аудармашыға да бермеуге болмайды.

	Кім ақшаны көп шашса, болыс басқарушы сол болады, сайлау осылайша үлкен дүрмекпен өтеді; көп ақша шығындап, сайланған адам жыл бойы оны халықтан жинайды”.

	“... Біреу екіншіні жазықсыз жазаға ұшыратады, егер ұрлық болмаса, онда барымта жасайды: жанжал, төбелес, ұрыс-керіс үстінде біздің халық құмар ойынға кіреді”.

	“... О, менің қазағым, халқым, бұл әдетті тастайық! Халықты түзу жолмен бастайық! Болыс басқарушысы, бидің лауазымы дегендер де мемлекеттің ретке келтіре алмайтын нәрселері ме?” Одан соң жинақта “Қазақ жері” өлеңі берілген. В.Смирнов оны былай аударған: “1731 жылы біз Ресейдің қол астына ендік. Біздің ешқандай өнеріміздің жоқ екенін білгендер қазақ баласын аясын ба?

	1868 жылы бүкіл жерді қазыналық деп жариялады. Жыл өткенде жер де, су да тарыла бастады, ер адамдар қалаға ағылды. Ежелгі дәуірлерден бері елді ақсақалдар билеген! Бұған мән бермеуге бола ма? Темірді қызғанда соқпай, өз бауырыңның көз жасына қалай жайбарақат қарай алмақсың? Біздің даңқты ата- бабаларымыздың зираты көшенің ортасында қалған жоқ па?!

	Шалқар көлі, сылдырап аққан бұлақтар, кең-байтақ көш жолы, орман-тоғайлар — осының бәрін ойласам, менің жүрегім қайғыдан от болып жанады!

	Егер енді қалған жеріңнен айырылсаң, малыңды қайда жаймақсың?! Қарапайым халық ақылын тауысты, егер тұйықтан шығар жолды білсең, айтшы қане, ол қайда?!

	Бізге ащы сулар мен шөл дала ғана қалды, жақсы жердің бәріне егін егіп тастады; енді малыңды тауға айдайсың ба, тасқа жаясың ба? Қоралы қой, үйірлі жылқы тек байларда ғана бар.

	Жерімізге топ-топ мұжықтар келіп, жайылымдарымызды тартып алып, байып жатыр. Әлде олар да біздің көшпенділер секілді жалқау ма еді?

	Енді жеріміздің тарылғаны сонша, жыласаң да, жалынсаң да сөзіңді ешкім керек етпейді, егер жан басына 15 десятиннен жер берер болса, онда сен онымен не істейсің, о, қазақ халқы?” Бұл мәтіннің мазмұнын басқа ретте В.Смирнов басқаша түсіндіреді: “Автордың “Қазақ жері” мақаласы қазақтардың ата-бабаларының зираттарының үстіне өздерінің қоныстарын тұрғызып алған мұжықтарға, яғни орыс қоныс аударушыларының иелігіне барған сайын көптеп өтіп жатқан қырғыз жерінің тарылып бара жатқаны туралы автордың күрсінісіне толы”, — дейді ол.

	М.Дулатұлы кітабы аудармасының бес нұсқасы ішінде түпнұсқаға неғұрлым жақынырағы Н.Ф.Катановтың және В.Смирновтың аудармалары болып табылады.

	Өлеңнің нақты мазмұны және идеялық бағыты да сол жылдардың басқа бір қоғам қайраткері М.Тынышбаевтың түсінігімен үндес келетінін айта кетуге болады, М.Тынышбаев былай деп жазған еді: “Үкімет барған сайын жаңа жерлерді алып жатыр, қыр қазақтары жайылымға және егін шаруашылығына жарамды жерлерден іс жүзінде айырылуда. Қоныс аударушылар қайтадан кетіп жатыр, жер телімдері иесіз қалуда, соған қарамастан жер кесіп алу жалғасуда. Қазақтар бір-біріне тығылып қысылуда, жер үшін талас-тартыс, дау-жанжал туып, кісі өлімі болуда. Қазақтарды мал шаруашылығынан егін шаруашылығына өтпей жатыр деп кінәлайды, бірақ олардың иелігіне берілген тақыр дала мен құм үстінде адам түгілі аң да тіршілік ете алмайды. Енді жайылымдық алқаптар өте тарылып кетті, соның салдарынан қазақтар малды күйлендіру үшін жиі-жиі көшіп-қонатын әдетін тастауға мәжбүр болып отыр. Қыстыгүні ығында мал аяғымен жайылатын орман-тоғайларды да алып қойды. Қысқы мал азығы үшін шөп шауып алатын жер қалған жоқ. Даладағы қарлы боран, тайғанақ мұз және малдың қырылуы жиілеп кетті. Қазақтардың мал шаруашылығының статистикасы тіптен де сенімсіз. Егін шаруашылығымен шұғылданатын жер енді дерліктей жоқ. Қазақ халқы неліктен тез кедейленіп бара жатқаны және бақытсыздығы, өзінен кем емес көршісі башқұрттардың жаппай ашығуы мен қырылу тарихын жақын уақыттарда-ақ қайталауға мәжбүр екендігі осыдан-ақ түсінікті.

	Қазақтар үшін жер мәселесі, сөзсіз, ең маңызды нәрсе; бұдан әрі жерді алып қоюға және олардың мүддесінің аяқасты етілуіне енді көз жұмып қарап отыру мүмкін емес. Керең күңкіл сөздер барған сайын қаттырақ естілуде, кейбір жерлерде ашық толқуға ұласуда. Мінеки, бүкіл қазақ халқын бас-басына, құқықсыз дала пролетариаты жағдайына түсірген үкімет саясатының жалпы және қысқаша сипаттамасы осындай!”

	“Қазақ жерлері” өлеңін М.Әйтпенов былайша аударған: “Мұжық келді, қара бұлттай қаптап бір, келе бермек, көше бермек, қазақта ұлтарақтай жер қалғанша, баса-көктеп келді де, егін егіп, байып алды. Олар біздің халқымыз сияқты жалқау емес. Енді біз жер тарлығын сезіне бастадық, бірақ олардың аяғына бас ұрғаннан пайда жоқ. Егер жан басына 15 десятиннен жер берсе, жағдайың қалай болмақ, қазағым?”

	Петербургтік цензор бұл өлеңге нашар ұшталған қарындашымен қатты шүйлігіпті, ол үшінші абзацтан басқа барлық жолдарды басынан-аяғына дейін сызып шыққан. Сірә, кейін айыптау қорытындысына дәл осы мәтін енгізілген болса керек.

	М. Дулатұлы жинағындағы келесі өлең “Мешіт пен медресе туралы” — бұл мұсылмандық тақырыпқа арналған арнайы тарау. Оны Н.Ф. Катанов былай аударған: “Қырғыздар мұсылмандық туы астында өмір сүреді, жазық далада көше жүріп, олар күндіз де, түнде де демалмайды, олар дұға бағыштаудан да жалықпайды.

	“Мен мұсылманмын” дегенмен, бәрі өзінен-өзі жасала қалмайды, қазіргі күнде көптеген халықтар сенімді қадағаламайды, қырғыз киімін киіп, қырғызша сөйлеумен ғана өзіңді ислам парыздарымен байланыстыра алмайсың.

	Егер сен мешіт салсаң, үздік оқымысты адамдардан имамдар таңдап алсаң, егер байлар қайырымдылық жасап отырар болса, онда дұрыс болған болар еді.

	Бейнет қайда — қырғыз сонда, ал дінге келгенде алға басқан қадамы кері кетеді; егер бұл айтқаным дұрыс емес болса, о қырғыз, онда менің бетіме түкір де, “Мұның өтірік” де.

	Қырғыздардың көп жерлерінде мешіт жоқ, мұның себебі миссионерлер мен поптарда; екіншіден, халықтың өзінде де шын сенім жоқ, исламға жол қалай ашылмақ?

	Егер біреу ың-дыңсыз мектеп ашса, онда екінші біреу оны бастықтарға өсектейді. Көптеген адамдардың ниет-пиғылы мен ісі түзу емес.

	Көзді кеңірек ашатын күн туды енді, байлардың кедейлерге көмектесетін, ғылым үйрену мақсатымен әлемге саяхат жасау үшін надандықтың бұғауынан босанып шығатын кез келді.

	Бұл қырғызда дұрыс медресе де жоқ, балаларды текке қинайды, оларды тізерлетіп отырғызып қойып жәбірлейді, тек күн батқанда ғана босатады.

	Егер әлде бір бала жаза өтеу кезінде күліп қойса, онда оны дереу қытайша сызғышпен ұрады; егер ол 3—4 жыл оқып мектеп бітірер болса, соның өзінде де жазуды оқи алмайды.

	Кейбір молдалар міндеттерін білмейді, басқалардың өзін мырза деп атағанына ғана марқаяды; кім өліп, кім құрбандық шалады, олар тек соны ғана аңдиды, егер көз салып қарасаңыздар, олардың көпшілігі қазір сондай.

	Олардың “Такдим”, “Тафхим” және “Тахрис” шығармаларымен ешбір ісі жоқ, олар әріп пен санды ғана жаттатады; олардың өздерінің мінез-құлқы шариғатқа қайшы келіп тұрғанда, халықты қалай үйретпек?

	Ғылымға құрмет көрсетпейді, өйткені олардың өздері надандық шырмауында, балаларды оқытатын жер де таза емес, сабақты олармен бірге қозы-лақ та қоса тыңдайды.

	Егер біз ғылымға өзіміз қол созбайтын болсақ, ол бізге өзіненөзі келе ме? Білімді халықтардан үлгі алыңыздар, надандық әдетін тастайық!”

	В. Смирнов өзінің аудармасында қазақтарды сенім мен адалдықтан айырыла бастағаны, дін мен ілімге мал шығындағысы келмейтін сараңдығы үшін, ал молдаларды балаларды дұрыс пиғылмен оқытпағаны үшін кінәлайды дейді.

	Бұл айтылғандар Қарқаралы петициясындағы мына жолдармен үндес келеді, онда былай делінген: “Дала ережесінің 99-бабы бойынша, медресе (мектеб) ашу және мешіттер салу үшін Дала генерал-губернаторының рұқсатын алу талап етіледі.

	Алайда жаңа мектебтер ашу мен мешіттер салуға рұқсат етілмейтінінің үстіне, әкімшілік тіпті Семей мен Көкшетаудағы мешіттердің жанында жұмыс істеп тұрған мектебтерді де жауып тастады.

	Осы айтылғандарға байланысты ар-ұждан бостандығы, дін бостандығы қажет, Дала өлкесі қырғыздары үшін айрықша, ведомстволарға тәуелсіз, сайланбалы өткен басқарма ұйымдастыру, мектептер мен мешіттер салудың ашық тәртібін белгілеу және қырғыз, татар, араб тілдерінде шығатын діни кітаптарға цензураны жою, метрикалық жазбаларды діни басқарма органдарына беру және шетелдік төлқұжаттар берудің заңды тәртібін белгілеу”.

	М. Әйтпенов “Мешіттер мен медреселерге қатысты” деген өлеңін былай аударды: “Қырғыздарда Мұхаммед үмбеті деген ат қана, тыныштық көрмей, пайда іздеп, күні-түні кең дала төсінде көшіп жүреді және мүмкіндігі болғанда Құдайға дұға бағыштамайды. Мәселе тек мұсылман атанып жүруде ғана емес, өйткені қазіргі кезде көптеген адамдар дінді қадағаламайды. Ал қырғызша сөйлеп, қырғызша киінгеннен Құдайға құлшылық тумайды.

	Егер тиісті уақытын құр жібермей барып, дұға оқып, мешіт салса, лайықты имам ұстаса, ал байлар шамасы келгенінше вакуф жасаса, жақсы іс дегеніміз сол болар еді. Қырғыз, ауыртпалыққа құстай ұшып жетесің, ал сенімге келгенде кері кетесің, егер менің сөздерімнен аз да болса өтірік тапсаң, онда менің бетіме түкір.

	Көп жағдайда қырғызда мешіт жоқ, мұның себебі — миссионер-поп; екіншіден, халықтың өзі де керенау, сондықтан біздің жеріміз бен су-көлдеріміз азаюда, олар орыс шаруаларының қоныстарына өтуде. Халықты басқаратын, құрметті ақсақалдар, сіздер мұны ойланасыздар ма?”

	Енді “Сенімге қатысты қазаққа насихат” өлеңінің М.Әйтпенов жасаған басқа бір аудармасына тағы да назар аударып көрейік, онда былай делінген: “Егер осындай тәртіп орнайтын болса, онда қырғыз сенімге қатысты алғанда діни жиналысқа бағынуы тиіс; сонда сенімге жол ашылып, ол бекемірек болар еді. Әрбір болыста халық өз ортасынан сайлаған, біліміне қатысты мүфтиден алған куәлігі бар сайланған молда және оған кандидат пен азаншы болсын. Олар үшін орыс тілін білу міндетті емес, олар неке қию мен ажырастыру, мұрагерлік істерін, жаназа шығару және жас балаға ат қоюды шариғат жолымен жүргізер еді. Егер сайланған молданың уақыты болмаса немесе мүмкіндік таппаса, онда ол өз атынан басқа молдаға өкілеттілік берер еді, ал некелестіру, ажырастыру және мұрагерлік істерін мүмкіндігінше молданың өзі шешкені жөн. Сайланған молданың шешіміне риза болмаған тараптар уездік ахунға, ең соңында діни жиналысқа шағым жасай алар еді. Егер осылай болатын болса, онда бұдан біз әділетке ашылған есік көреміз. Әрбір болыста бір мешіт болғаны жөн. Мешіт ұстаушы прихожандар, сонымен қатар бала оқытатын медресені де өз қамқорлықтарыңа алыңдар; медресеге жұмсалатын қаржыны земство төлейтін болады. Медреседе екі молда ұстау керек: біреуі ғылымды мұсылманша, екіншісі орысша оқытсын және оқытуды педагогика ережесі бойынша жүргізу керек, міне, сонда қырғыз алға басар еді.

	Аталған тілектердің бәрі қанағаттандырылған жағдайда және қырғыз өмірі шариғат қағидаларымен басқарылса ғана қырғыз халқы риза болмақ. Біздің халқымыз бейне бір шариғатты біле тұра аяқасты ететін секілді, мысалы, бір адам шариғатқа бойсұнуға келісіп, бірі содан өзіне зиян тапқан болса, ол шариғаттан бас тартады. Молдалар уақыт талабына сай білімге ие емес, олардың көбі қарапайым қырғыздан төмен. Аздап бірдеңені біле салып әлдекім молда атанады да, орынсыз да мақсатсыз құр босқа таласады және өзінің білімсіздігін түсінбейді де, міне, өзінің шамасын білмейтін шын сорлылар осылар, жетік білім жоқ жартыкеш молда сенімді бұзады; О, Құдайым, бізді, осындайлардан сақтай гөр.

	Егер жауларың зұлымдықтың күшімен сені бөгеп тоқтатпағанда, онда сен қатардан қалмаған болар едің. Сен барлық уақытта ғылымның соңына түсіп, алға ұмтылған болар едің, тек қорқақтар мен қуыс кеуделер ғана үйінде тығылып қалар еді. Аты аңызға айналған қаһарман батыр секілді қиын сәттерде сенің дауысың халыққа үлкен күш берер еді, Құдай да сізді қолдар еді.

	Егер өлсең — орның жұмақта, ал тірі болсаң — еңбек еткенге төр ұсынар төреші де сен, қырғызды алға бастап апар, еңбегің үшін ел құрметке бөлесін.

	Ойы сергек жастар, уақытқа қарап бой түзе, өзіңді ғана ойламай, халық игілігі үшін қызмет қыл, кедейді байға сатпа, олардың көз жасына қалма, өксігін бас. Саған біз: “Егер ер болсаң, атойлап ортаға шық, соның уақыты туды; қайтпас қайсар ретінде жарысқа түс, бейшара қорқақтарға ұқсама; егер озып келсе, сенің бағыңды ешкім тартып ала алмайды, ал күндес жауларың артыңда шаң қауып қалады; халқыңның бақыты үшін басыңды тік ұста”, — демей тұра алмаймыз. Егер “Алаш” ұраны айтылса, кім өз қанына тартпас? Мұны түсінерсіздер деп ойлаймын, оған ақыл-парасатымызбен асықпасақ, онда қазіргіден де зор ауыртпалықтарға душар боламыз. Зұлымдықтан аулақ бол, әділет жолынан айныма, ар-намыстың биік тұғырына көтерілетін жолдан ауытқыма!”

	Осыдан әрі М.Әйтпенов аудармасын былай жалғастырады: “Қырғыздың сүйексіз ет екенін білген әркім-ақ оны жеп тойынады. Құдайға шүкір, біз аз емеспіз, алты миллион халықпыз. Надандықтың батпағына батсақ, біздің мақтанатын ештемеміз қалмайды, даладағы жабайы аңға ұқсап қала береміз. Басқа халықтар ғылымның соңына түскенде біздің намысымыз неге оянбасқа! Өркениетті халықтар мен біздің арамыздағы кеңістікті жай көзбен қарап біле алмайсың? Надандыққа мас болдық, жақсыны жау санап, жаманға үйіршектейміз. Бізде ескінің бәрі құрметті орында, жаңа енді туып келеді. Егер ескі әдеттен арылмасақ, одан халыққа пайда жоқ. Өзімізге-өзіміз жау болып тұрғанда өзгеге жем болмау мүмкін бе? Егер жалпы халықтың пайдасы туралы әңгіме бола қалса, қырғыз оны тыңдамайды, оған сенбейді, қанша арпалыссаң да, басы бірікпей бет-бетімен кетеді. Кінәмізді басқаға артуға шеберміз, өз ішімізде түсіністік жоқ. Әлде бұлай емес пе? Ойланайық...

	Бірлігіміз жоқ, біз артта қалған алауыз елміз, сондықтан ғылым мен өркениетке қызықпай, надандықтан айырылмай келеміз”.

	Мұндай ой-тұжырымдар М.Дулатұлының “Оян, қазақ!” жинағына дейін жарық көрген М.Тынышбаевтың мақаласында айтылды. Алайда М. Тынышбаев өз мақаласында бұл мәселеге мейлінше түбегейлі өзгерістер тұрғысынан келеді. Мәселен, ол былай деп жазды: “Мешіттердің, медресе мен намаз оқитын үйлердің жабылуы, діни кітаптардың бақылауға алынуы мен кәмпескеленуі, қырғыз тілінде Евангелияны тарату және оны қабылдағысы келмегендерге Сібірге жер аударылу қатерін туғызу, қырғыз діни училищелерінде миссионер мұғалімдер сабақ жүргізетін міндетті орыс тілін оқыту туралы бұйрықтардың шығарылуы, қырғыздарды мылтықтың дүмі мен қылыштың жүзін сүйіп тұрып ант беруге мәжбүрлеу, қырғыз балаларын миссионерлік дуалдарға қамап, оларды православтар деп жариялау, қырғыз тілінде өтініш пен арыз жазуға тыйым салу және болыс кеңселеріндегі ісқағаздарын орыс тілінде жүргізу, басқа да дөрекі түрде жәбірлеушіліктің тұтас тізбегі және тұлға мен оның ар-ұятын қорлау — осының бәрі, мырзалар, ХІХ ғасыр мен ХХ ғасырдың басында болып отыр және бұлар адамдар да, Құдай да ұмыт қалдырған алыс аймақтарда күні бүгінге дейін жалғасуда”.

	М.Тынышбаевтың Ташкенттегі орыс тіліндегі газетте жарияланған бұл тұжырымдарымен М.Дулатұлы таныс болды ма, жоқ па, бұл жағы белгісіз. Белгілісі — М.Тынышбаевтың мұсылманша білім берудің сөзсіз басым болуын жақтағандығы, оның бұған күмәні болған жоқ. Екінші жағынан, М.Дулатұлы тұжырымдары Қарқаралы петициясының идеясымен өзектес болып келеді. Бұл қазақ зиялы қауымының жалпы идеясын жасаудағы белгілі бір сабақтастықты көрсетеді. Қазақ қауымын христиандандыруға келсек, бұл болған жағдай, ал М.Тынышбаев оның салдарына баса мән берген. Оның үстіне ол орыстар мен қазақтарды бір-біріне қарсы қоймайды. Қазақтардың ауыр жағдайын ол қоныс аударушы шаруалармен емес, патшашылдық саясатпен байланыстырады.

	Ташкенттегі аудармашы поручик Федоров әрбір шығарманы тақырыбымен және біржақты атап өтеді, өте қысқа баяндайды. В. Смирнов Дулатұлының “Өз өмірін халық пайдасына арнаған біздің оқығандарымызға” мақаласын, керісінше, алдыңғы қатарлы қазақтарға патетикалық үндеу рухында аударып, оларды өз халқының игілігі үшін өз бетімен жұмыс істеуге ынталандыратын мазмұнын ашып көрсетеді.

	Бұл сөздерден Міржақып Дулатұлының өз халқының ұлттық санасын оятуға шақырған үні естіледі, Қарқаралы петициясының тұжырымдарын дамытудағы халықтың рухани мүмкіндіктерінің көзін ашуға тырысады.

	М.Дулатұлы кітабының келесі тарауы өлеңдер топтамасынан тұрады. В.Смирнов ол туралы: “Біздің қысылған мүшкіл халіміз туралы бірнеше мадақ-өлең” тақырыбымен берілген топтамада жалпы тақырыпқа тиісті кейбір сөздерінде ғана жеке ой әуендері байқалатын сегіз элегия бар”, — деп жазды. Ал Н.Ф.Катановтың аудармасында бұл тұс басқаша көрінген:

	“Қырғыз көзін ашпай, қалың ұйқы құшағында жатыр, үйден өрт шықса да сезер емес, басқа халықтардың бәрі алға озып кеткенде біздің халқымыз аяғын басуға ерініп, артқа шегінуде. “Дала, дала” деп жүріп, білімді халықтардан үлгі алмай, надандықтың қамауында қалдық, басқа халықтар алтын мен күміс болса, біздің қарапайым қырғыз халқы қара тасқа ұқсайды.

	Әркім өзінше сараң, байлар малын санауды ғана біледі, білім ұрығын сеппейді; егер кімде-кім пайдалы бір іс бастай қалса, менің қырғыз халқым оны сан-саққа жүгіртіп өсектейді.

	Егер жүз адамның біреуі бірігу туралы айтса, онда 99-ы оның алдында қаратас болып жатып алады, “бостандық”, “адамгершілік” және “құқық” деген үш сөзді берік ұстанбайды.

	Біздің байлар, мырзалар мен ел басшылары қурап қалған жеміссіз ағашқа ұқсайды”.

	Тақырыпсыз өлеңді Н.Ф.Катанов былай аударады:

	“Қырғыздардың өз тілінде баспадан басылып шыққан кітаптар жоқ; оның есесіне надандығы мен жалқаулығы мол, ұмтылыс жоқ; әр күн сайын қатері күшейіп келе жатқан кеселді сылып тастар құрал қай дәрігерден табылар?

	О, менің, қырғыз халқым, өмірімізді жақсартатын құралды біз қайдан таба аламыз?

	Білетіндер неге әрекетсіз отыр? Біздің қырғыз балалары сүйексіз етке айналғаннан кейін, әркім-ақ оны жеуге әуес.

	Біздің халқымыз басқалармен жарысқа түсу үшін өнер дәнін өсірсе еді; басқа ұлттар ғылымды меңгеріп, алдыға озып кетті, олар бізден көз жетпес алыста кетіп барады”.

	Б.Илькин М.Дулатұлы кітабының 36-37-беттерін мына түрде аударған: “Кім өзінің білімін жақынына беретіні туралы. Менің арыстаным жолбарыс жүректі, қыран көзді, өзінің күшін аямай, халық игілігі үшін күреседі. Қырғыз басқа халықтардан артта қалмасын деп, тек сол үшін ғана шабатын жүйрік сәйгүлік секілді, сені жауларың ізіңмен қуып келе жатса да, сен оққа ұшпайсың, сойылға жығылмайсың. Сен аузы алты құлаш айдаһармен айқасудан қорықпадың, халқың үшін өміріңді сарп еттің. Сен үшін қырғыз ұялған жоқ, сені айла-шарғымен болмаса, ешбір жау ашық жеңе алған жоқ. Сен қырғызды өрге сүйреп, оны қол жетпес биікке қойдың.

	Зерделі де алғыр жас, өзіңді қоршаған қозғалыс пен прогрестің мәніне ой жібер, өз пайдаңды ғана ойлама, халық пайдасы үшін жұмыс істе, кедейлерді жылатпа, оны байларға сатпа. Егер сенің ерік-күшің бар болса, көрсет оны — уақыт жетті. Сен жүйрік ат секілді бәйгеге қосылдың, нашар көтерем арық болып қалма, есіңде болсын, егер бірінші болып келсең, сенің басың бағалы болады. Егер ортаға “Алаш!” деген ұран тасталса, сен сол жерден табылуға тиіссің”.

	Омбылық аудармашы М.Әйтпенов М.Дулатұлының мәтіндерін айқын да бейнелі аударған: “Әрбір деміміз кеудеден жалын болып шығады, езілген халықты тұйықтан алып шығар кім бар? Біздің қырғыз — өзінің күш-қуатын есепсіз шығындап, далада көшіп, мал баққан халық, малдың да пайдасын көрмейді. Әлде ол алысты болжай алмай, алданған жоқ па, өзінің құқықтарынан айырылмады ма? Өзінің алдында не күтіп тұрғанын білмеді, жолында құрылған қақпанды көрмеді. Мүмкін, ХХ ғасырда халық ішінен бір-екі ер азамат шығар. Жастар, білім мен ғылымды қолға алыңдар, біздің қайғымызды жеңілдетіңдер. Егер жастар еуропалық білім алса, неге қуанбасқа. Тиісті білім алып, ол ел ішіне тұқым шашады, сонысымен де қараңғыда адасып, құрып бара жатқан ағайындарын дұрыс жолға шығарады. Білімге келгенде қырғыз керең, соқыр, өз басының амандығына ғана марқайып жүре береді. Әлде барша алаш атанғандардың көзінен қанды жас аққан жоқ па?”

	Бұдан әрі М.Дулатұлының “Ұстазға хаты” бар. Ташкенттік аудармашы Б.Илькин оны былай аударған: “Мен сізге хат жазып отырмын, өйткені менен алыстасыз, сондықтан Сізге жанымды мазалаған мұңымды шағып, бетпе-бет отырып, кеңесіңізді сұрай алмаймын. Сіз діндарлар жетекшілерінің бірісіз. Бір адамның басында байлық та, абзалдық та болатын күн қайда? Біз қараңғы сарайға қамалған секілдіміз, одан бізді кім алып шығады, меніңше, бұл сарайдың есігінің кілті Сіздің қолыңызда... Мен және Сізден сұраймын, егер Сіз өз сөзіңізді айтар болсаңыз, жақсы болар еді, қырғыздар да қараңғы қапастан құтылар еді, біздің балаларымыз алғыс айтар еді. Егер біз оларға ешқандай жәрдем бермесек, онда олар бізді кім дейді? Онда енді ұйықтамайық, ұйқы бізді ұялтып жерге қаратады”. Бұдан әрі осы аудармашы М.Дулатұлы кітабының жесірлер мұңы тарауын былай аударған: “Қырғыздарда дау-жанжал көп, бірақ мұның себебі бар, мұның бәрі оларға әлдеқашаннан әдет болып кеткен, олардың әдет-ғұрпы шариғатпен де, заңмен де үйлеспейді және осы жанжалдардың бәрі тек жанжал үшін ғана жасалады. Сырттай қарағанда адам сияқты өмір сүргенімізбен, бірақ бізде жанжал мен ұрыс-керіс бітпейді. Атабабаларымыздан қалған әдет бойынша бірде-бір той жанжалсыз өтпейді. Қараңыздаршы, қазіргі кезде де ең болмаса бір той жанжалсыз өте ме? Осының бәрінің себебі бар, ол мынадай: бесікте жаңа туған ұл бала мен қыз бала жатыр, әкесі мен шешесі оларды атастыруға асығады, ал бұл балалар өскенге дейін өте көп уақыт өтеді, олардан сол кезде мылқау, соқыр, керең, таз және есуастар шығады. Мұндай жағдайдан не күтуге болады? Әрине, мұндай жағдайда жастардың бірін-бірі ұнатып сүюі мүмкін емес. Оларды бүкіл өмір бойы қалай бірге ұстап тұруға болады? Кейде 6 жасар баланы бойжеткен қызға атастырады, егер ата-аналарында ақыл болса, онда олар бұл екеуі бір-біріне лайық жұптар бола ма, ересек қыз 5 жасар баламен теңесе ала ма дегенді неге ойланбайды? Егер 50—60 жастағы қарт адамның әйелі қайтыс болса, оған 15 жасар қызды қалыңмалға бола зорлап береді.

	Үлкендер өз жолымен жүре жатар, ал жастар, сендерге менің айтар өсиетім сол — бұл жағдайда сендер өз жолдарыңды табыңдар, бақытсыздықтан құтылыңдар. Бай қырғыздар көп әйел алады, бұл пайғамбардың жолы деседі, оларды тең ұстамайды, күнәға батам деп ойламайды; бірінші әйелін бәйбіше деп атап, ұрпақ қамы үшін екінші әйел алдым деп ақталады; үшіншісін жұмысқа салу үшін алады, ол күң есебінде қызмет етеді; төртіншісін де алады — ол қайтыс болған туысының жесірі болғандықтан, оның келісімінсіз, дәстүр бойынша мұра есебінде алады. Әлде пайғамбар жолы осы ма? Нашар қыз ешқашан да жақсы әйел бола алмайды, бүкіл өмір бойында сол қалпында қалады; ондай әйелдің күйеуі оны өзіне тең санамай, әрбір басқан адымы үшін жазалап отырады. Оны да Құдай жаратқан, ол да басқалармен тең, бірақ күйеуі оны адам құрлы көрмейді, ал оған өзінің теңі табылар еді.

	Біздің діні бір ағайындарға қарайықшы: татар, оларды біз көріп отырмыз, ал оларда біздегідей алауыздық жоқ. Татарлар қалыңдық айттыруға асықпайды, балалары үшін қалыңмал бермейді, кәмелет жасқа келгенге дейін олардың балалары оқу оқиды, міне, неліктен олардың қыз-бойжеткендері қырғыздікіне қарағанда білімді болып келеді”.

	М.Дулатұлының үш бөлімнен тұратын “Бозбалалар” өлеңі аудармашы Б.Илькиннің тәржімесінде былай болып оқылады: “Егер жақсы бойжеткен жас жігітке тең болса, олар бірін-бірі сұлуландырады; ал егер ол қыз нашар адамға ұзатылса, еріксіз рухы түсіп қадірі кетеді. Мұндай жағдайда оның жас өмірі қор болады, оны байлық бақытты ете алмайды; оның есесіне нашар күйеу өзінің түсінде де көрмеген әйелге үйленгенін мақтан етеді; ол өзін бай адаммын деп санап, әйелін жәбірлеуден арланбайды. Мұндай жағдайдан шығудың жолын таппаған бақытсыз әйел өзінің тағдырына налиды.

	Сенің ақылың мен байлығың пайдаға ассын. Бұл дүниеге біз қонақпыз, ақылмен өмір сүру бізге артық емес. Өзіңді түсінбейтін нашар қызға сөзіңді шығын етпе, егер ол сені түсінетін болса, одан қашпа — өзіңе тең жарың болса, өмірің де бақытты болмақ; сыртқы сұлулығына еліктеме — ол алдамшы, кейін өкініп жүрмеуің үшін ішкі жан дүниесіне үңіл.

	Жастық шақта күлкі мен ойын гүл секілді, біз бір-бірімізді көңілді кездесулерге шақырамыз. Біз өзімізді де, қолда барымызды да аямай, өзімізге әсем сұлу әйел іздейміз. Егер біреу сұлу қызға үйленсе, оны күндейміз, бірақ қалай болған күнде де адам қателеспей тұрмайды. Қызғаншақтықтан пайда бар ма? Бірақ біз өз қателіктерімізді түсінбейміз. Тоқсан ауыз сөздің тобықтай түйінін айтсам: достар, біз білімнің бәрінен де қымбат екенін білмейміз”.

	Дулатұлы өз кітабын аңыз формасында пайдаланды. Бұл әдеби жанрға А.Байтұрсыновтың ізінше назар аударды. М.Дулатұлының өзі былай деп жазды: “А. Байтұрсынов — халықтың ақыны. Оның ақындық қызметі И.А. Крылов аңыздарын қазақ тіліне аударудан басталды. Өзінің бүкіл өмірін қараңғы қазақ жұртын ағартуға арнаған адам, оның негізгі идеясы мынада: ақын ретінде А.Байтұрсынов поэзияны қазақтарды қанаушы монархиялық Ресейдің саясатына қарсы күрес құралына айналдырады. Крылов аңыздарын аударуды қолға ала отырып, ол, ең алдымен, аңыздардың балалар мен ересек адамдарды тәрбиелеудегі орасан зор маңызына мән береді. Ол аудару үшін қазақтарға түсінікті және оның рухына сай келетін аңыздарды таңдады.

	Өз өлеңдерінде А.Байтұрсынов махаббат жырын жырламайды, әйелді, табиғатты тақырып етпейді, онда желпінген асқақ сөздер де, қанатты мақалдар да жоқ. Ол қазақтың қарапайым да түсінікті тілімен бостандық, ұлт туралы жырлайды, езілген, артта қалған қазақ халқы туралы айта отырып, оны білім алуға, еңбекке, ғасырлар бойғы ұйқыдан оянуға шақырады, әрбір қазақтың бойындағы азаматтық сезімін оятады. А. Байтұрсынов өлеңдері өзінің аса сұлулығымен, ішкі мазмұнымен, түсінуге жеңілдігімен де қазақ әдебиетінде бірінші орынды иеленді.

	А.Байтұрсыновтың бүкіл әдеби қызметінің қызыл жібі патша саясатына аяусыз сын, оған қарсы қатал талдау болып табылады. А.Байтұрсынов — публицист және қазақ көркемсөз өнері мектебін жасаушы”.

	М. Дулатұлының “Оян, қазақ!” кітабының сот қудалауына түсуіне себеп болған да дәл осы “Жұмбақ” аңызы еді. Цензорлар мен Баспа ісі жөніндегі Бас басқарма бұл өлеңнің үкіметке қарсы сипатына назар аударды. “Жұмбаққа” ең алғашқы болып Қазан қаласының цензоры В.Смирнов шүйлікті, ол былай деп жазды: “Жұмбақ” (“Загадка”), ең алдымен, өзінің тақырыбымен және автордың астыртын ойымен назар аудартады. Осылайша ол орыс мемлекетіндегі ұсақ халықтардың езілген халін меңзеп көрсетеді. Мұнда орыс үкіметін басқа халықтар үшін арыстан бейнесінде суреттейді. Өлеңде мұндай қатынас қаталдық пен әділетсіздік ретінде көрсетіледі. Және автордың пікірінше, сәтсіз аяқталған жапон соғысы орыс үкіметінің басқа халықтарға көрсеткен қысымы үшін Құдайдан алған жазасы ретінде бейнеленеді. Осындай параллелизмге сүйене отырып, арыстанның шақыруымен үш мәрте өткен жыртқыштар жиналысын Мемлекеттік Думаның үш реткі шақырылуы деп түсіну қиын емес.

	Егер осы параллелизмді күмәнсіз мойындар болсақ, онда “Жұмбақтың” бір өзі ғана онымен үндес басқа өлеңдермен қоса алғанда, кітапты айналымнан шығарып, авторға қарсы Қылмыстық заңдар жинағының 128-бабы бойынша қылмыстық тергеу жүргізу керек екенін көрсетеді”.

	Ташкентте басқа цензор поручик Федоров аңыздың саяси мәнін атап көрсетті: “Бұл тарауда, — дейді ол, — арыстан және арыстан қорлаған басқа аңдар туралы айтылады. Мұнда бейне бір жаулап алған халықтарға, оның ішінде қырғыздарға әділетсіз қарым-қатынас ұстанған Ресей үкіметі меңзеледі.

	Бұл аңыздың қорытындысында автор оқырманға сөз арнап, оларға бұларды халыққа “одан пайда алсын деп, өсиет ретінде арнап отырмын дегенді айтады”. “Жұмбақтың” М.Әйтпенов аударған мәтінінде былай делінген: “Аңдар жиналып, арыстанды хан сайлады. Айдаһарлар, жолбарыстар ондағы ақсүйектер болды, адамдар арыстанның күші мен құдіретіне таңғалды. Піл мен қасқыр арыстанмен дос болып, оған көп сый әкелді. Арыстанға көптеген азулы аңдар бағынғаннан кейін, басқа аңдар оған өздері келіп бас иді. Арыстан аңдарға әділетсіз, қатал болды, аңдар қорыққанынан оған бұл туралы айта алмады. Ұсақ аңдар арыстанның айтқанының бәріне көнді, төзді; олардың терілерін төсеніш етіп, етін азық етті, арыстан бағынбағандарын өлтірді.

	Осындай жағдайда көп уақыт өтті, арыстан ойлағанының бәрін істеді. Әр нәрсенің бір ақыры бар дегендей, бұл батырдың да күні бітті.

	Басқа бір жерде де осындай аңдар тіршілік етті, олар аз еді, бірақ оның есесіне әділ заң болды, оларды білгір хан басқарды, аңдар ынтымақшыл болды.

	Бұл хан өзінің күшін көрсетпек болып арыстанға соғыс ашады. Аз көпті жеңеді, арыстанның иелігінен өздеріне жер кесіп алады. Бұл аңдар ірі емес, бірақ жігерлі әрі айлалы еді; арыстанды жеңіп, аралды еркін жайлады.

	Жеңілген арыстан мұны өзінің қиянаттары үшін жіберілген жаза деп біліп, бұдан былай ондай етпеуге ант берді. Өзінің өткен ісіне өкініп, халықты жинап той жасады. Күштінің әлсізді ренжітуіне тыйым салып, сол туралы жарлық шығарды”.

	Жинақтағы “Көпке арналған өсиеттің” көлемі салыстырмалы түрде үлкенірек. Ол он бес бет, он жеті тараудан тұрады. Ташкенттік аудармашы Б.Илькиннің аудармасында “Өсиет...” былай оқылады: “Замандастарыма өсиет арнаймын, мен мақтанбаймын, шын жүрегімнен шыққан сөздерімді жазамын. Жаны таза, көзі қырағы, пайдалы істің қайда екенін білетін, бауырларым, қазір уақыт бар кезде қарманып қалыңыздар.

	Ілім мен білім алу жолынан ештеңені аямаңыздар, күн сайын білімің молая берсін; уақытты жіберіп алсаң, бармағыңды шайнап қаласың, уақытты пайдалан. Егер мырзалар мені тыңдамайтын болса, онда өкінетін кез келеді. Егер маған сенбесең, өзің ойлап көр, мен босқа айтып тұрған жоқпын. Егер таңертеңгі істі кешке қалдырсаң, ештеңесіз құр қол қаласың. Ақылдылар менің сөзімді түсінеді. Екі ақыл біреуінен жақсы, ал үш ақыл — екеуінен, сіздердің араларыңызда түсіністік, бірлік болсын, егер сіздер алауыз болсаңыздар, ештеңеге қол жеткізе алмайсыздар, осыны ойланыңыздар. Сіздер темір торда шынжырмен байлаулысыздар, сіздер, қазақтар, мұны қалай түсінесіздер?! Байлардың айдауында жүргендер қорқақ келеді. Енді біздің қорқатын неміз бар, біз сатып алынған құлдар емеспіз. Әркім бізге өз дегенін істей алмауы тиіс. Қазақтар, қандай уақыт келгенін ой сарабынан өткізіңдер.

	Болат — тастан алынады, ал білім — жастық жігерден, егер бала кезден бастап дұрыс тәрбие алса. Білім — таза бұлақ, оны кірлетпейік. Білім алуға ұмтылған жастарға мың да бір алғыс, бұл білім халық ішіне себіледі, олар кедейлерге жанашырлықпен қараған кезде, олардың көзін ашып, дұрыс жолға түсіреді. Кімде-кім өзін аямай, халық үшін еңбек ететін болса, оның артында жарқын із қалады. Егер қазақтың саны көбірек болса және олардың білім алған ақылдылары көп болса, онда қазақты басқалар қанай алмаған болар еді. Егер ойлап қарасақ, қазіргі біздің жағдайымыз түкке де тұрмайды. Тәуір адамдар тек өзінің бас пайдасын ғана ойлайды. Егер ауқатты адам кездессе, ол басқалардың кедей, ал өзінің бай екенін айтып, мақтана бастайды. Біздің барлық байларымыз түкке тұрғысыз, олар жақын адамдарға жәрдем беруден қашқақтайды. Билер ұрыскерісті жерге баруға шығады: барлық жақсы қасиеттерін үйінде қалдырады, пара алмай, мәселені шешпейді. Осының бәрін мен өз көзіммен көрдім, мен бұған ант етемін, маған сеніңіздер.

	Басыңды тауға ұр, тасқа соқ, бірақ үйіңде басыңды төмен салбыратып қарап отырма. Егер тамшыға тамшы қосылса, ол бұлаққа айналып ағады. Егер сен кедей болсаң, онда білім — сенің бақытың, сен біліммен бақуатты адамға айналасың. Байлық саған байланып қалады деп ойлама, бүгін байсың, ертең кедейсің. Білімі барға — кедейлік жоқ, ол өзіңмен мәңгі бірге болады. Сенің білімсіздігің — қара түн, білім — жарық күн.

	Егер сен жақсы болсаң — жібек секілді бол, тікенге ұқсама, егер сен көп біліп, бірақ оны халықтың игілігі үшін пайдаланбайтын болсаң, ондай білімнен пайда жоқ. Көрген мен естігеннің арасында көп айырмашылық бар... Жақсы адамдардан үйрен, оларға жақын жүр, жамандардан аулақ бол.

	Дүниеде өнер көп, өзіңе пайда келтіретін кез келгенін таңда. Қалың кітаптың мағынасын түсінбесең, оны арқалағаннан не пайда. Өзіңнің ұстазыңды бүгін мақтап, ертең жамандама, көшеде бостан-босқа сенделіп жүрме. Сенің әкең мен шешең оқығаныңнан көп жақсылық күтеді... Еңбектенсең өзіңе риза боласың, пайдасын кейінірек көресің. Біз Ресейде тұратын болғандықтан, қазақтардың орыс тілін білуі — қажеттілік. Білім — өзен, егер шөлдесең — одан қанып іш. Газет пен журнал оқып, одан өзіңе керек білімді ала біл, құлағың мен көзіңе жұмыс істет. Айқайлап, бақырма, білетіндерден сұрауға ұялма. Жылаған қазақтың көз жасын құрғататын азаматтар қайда? Біздің қазақтар өнерден алыс жатыр, сіздер, жастар, оған жақындауға тырысыңыздар; құрт жеген ағашқа ұқсамаңдар, егер сол ағаштай құлап түссек, не болар еді? Егер біз жатып алып, өзімізді жеуді өтінетін болсақ, біз секілді жалқауларды кімдер жеп кетпейді?

	Ел ішінде кім жақсы? Әрине, байлар. Кедейді жақсы дейтін бір адамды табыңдаршы. Рас, егер байлар өз байлығын парасатпен жұмсай білсе, байлық жоғары бағаланады. Халыққа пайдалы ретте көмектесе білгендердің байлығы көбейсе құбақұп. Өзіңе де, өзгеге де пайдасы тимеген байлықтың несі жақсы, мұндай байлықтан аулақ болған жөн.

	Мен білім керек деп бір емес, әлденеше рет айттым, көптеген адамдар менімен келісетін болар деп ойлаймын. Адамдар көбінше шындыққа сенбей, өтірікке сенетінін аңғару қиын емес. Солай болса да, мен үндемей тұра алмаймын, бәрібір шындық өтірікті жеңеді. Егер сен бір нәрсе туралы ойлап, оны айтпайтын болсаң, сенің не ойлағаныңды кім білмек? Қазіргі жастардың ішінде лайықтылары аз ба деп ойлаймын. Егер мыңның бірі биікке көтерілгенде, сонда халық алға қарай басар еді.

	Бұл бізде жоқ, бізді басқа халықтармен кім бірдей санамақ? Ағынды судай ақылы бар, көзі өткір, жан дүниесі жігерлі адамдардың қайсысы мұны көре тұра үнсіз қалмақ?

	Көп адамда байлық бар, басқалар оны күндейді, егер кедейленсең — көк тиын да бермейді. Халық игілігі осыдан зардап шегіп отырған жоқ па? Білмейтіндер неге түсінетіндерді тыңдамайды?

	Мырзалар, босқа мақтанбайық, мұсылман үшін нашар іс істемейік, халыққа пайдалы істі бір кісідей бірігіп табайық, өз күшімізді босқа шығындамайық, пайдасы жоқ істен аулақ болайық. Малды керексізге шығындамайық. Кімде-кім халыққа пайдалы іс жасаса, оны бұл үшін сөкпейік. Біреу жақсы кеңес берсе, оны пайдалану керек, ал нашар кеңеске құлақ аспайық. Халыққа қиын нәрсенің бәрін біз ортақ қиындық деп түсінейік. Таныс емес іске әдеттену, оны мойынмен көтеріп жүру қиын.

	Қолға алған істі таң атысымен ерте баста, егер түске дейін күтсең, ол сені асықтырады. Егер бір істі бастағың келсе, онда басталғанын бітір. Егер біреу сенің қателескеніңді айтса, оған ренжіме және оны өзіңе жау санама. Өзгелерді өзіңнен төмен, өзіңді олардан жоғары санама. Мырзалар, екіжүзді болмаңыздар; көзінше мақтап, сыртынан сыбамаңыздар. Сырттай дос, іштей жау болмаңыздар, мұндайлардан аулақ жүрейік.

	Сенің сөздерің жастық шақтың жарқылындай және ескі сүйектен тұрғызылған берік қамалдай болсын, сенің сөздеріңнің дәмділігі барлық адамға бірдей және әркімге пайдалы болсын. Өз сөздеріңмен жауыңды кішірейтіп, досыңның мерейін үстем ет, олар сенің кемшілігіңді жасыратын болады. Біліміңді жастар ортасында тарат, сонда ол өзі келіп саған жұғысады. Сенің барлық жақсы қасиеттерің достарыңның жүрегінде көбейіп өссін. Өзіңді сатып кетпеуі үшін әркімді жақын жанашыр санама, дос пен дұшпанды, жақсыны жаманнан айыра біл. Ақымақ көзіңе мақтап, сыртыңнан жамандайды. Көптеген адамдар қиындықтан шығар жол таба алмай қайғырады. Езгіде жүрген көптеген адамдардың ішінде қолынан іс келетіндердің де болғаны өтірік пе? Енді сенің кереметтігіңнен де пайда жоқ, қарашы, алыс пен жақын қалай көрінеді екен? Орыстар біздің қайсымыздың жақсы (текті), қайсымыздың ақымақ екенімізді біле алмайды. Егер сен менің сөздерімді ақылға салып ойланбасаң, онда өзіңе-өзің жау боласың.

	Әпендім, айтшы, шындық қайсы, өтірік қайсы? Қарашы, қазіргі кезде халық қандай? Алдыға қарай жүргің келсе, артқа сырғанап кетесің, шығар жолды таппай, сен бос әурешілікпен шаршайсың. Жарық пен түнектің, аспан мен жердің айырмасы неде екенін ойланып көр. Күштілер мен әлсіздер бар, баршылық пен кедейшіліктің айырмасы қандай? Егер қасқырдан қойшы қойса, одан жамандықтан басқа жақсылық күтпе. Жақсы мен жаман араласып кетті, қазір оларды бір-бірінен ажырату қиын. Өткенге өкінуден енді пайда жоқ, өз кезінде білім алмағаныңа өкін. Білімді аз білсең де, оны пайдаланатын уақыт келгенде пайдаға асыр. Барлық жақсыны көруге тырыс, қателеспе, алдағанға көнбе. Аяғың ауырған кезде жүрмей, сау кезде жүгір. Не істейтініңді ойланып алған болсаң, ештеңеден қорықпай, батыл кіріс. Халық шығар жол таппай, жолбасшысыз сенделуде.

	Менің туған жерім — Торғай облысы, мен арғын ішінде мадиярмын. Мен осы сөздерді жазушымын, Дулаттың ұлы — Міржақып, халыққа пайда тигізу мақсатында жаздым, халық үшін еңбектендім, мен оқырмандардың жүрегіне әсер ету үшін өлеңмен жаздым”.

	Міржақып Дулатұлының “Оян, қазақ!” кітабында автордың өмірбаянына қатысты маңызды ақпарат бар. Ол қазақ зиялыларын толғандырған негізгі мәселелерді бөліп көрсетеді, автордың өмір тарихы туралы, ол өзі болған жерлер жөнінде әңгімелейді. Оқырман Міржақып зерттеген әдебиеттерінен хабардар болады. Мысалы, М.Дулатұлының “Ульфат”, “Вакыт”, “Тәржіман” тәрізді татар газеттерін оқығандығы белгілі болады. И.Гаспринскийдің “Тәржіман” газеті ұзақ уақыт бойы Бақшасарайда шығып тұрды. 1909 жылғы №46санында редактордың қазақ зиялыларына арнаған мақаласы басылды. М.Дулатұлы оған жауап жазып, “Оян, қазақ!” кітабына да енгізді.

	Бұл жауаптың мәтінін ташкенттік аудармашы Б. Илькин мына түрде аударды: “Оралдан Ақмолаға, одан әрі Ташкенттен Верныйға және Семейге дейін орыстардың және қазақтардың пайдасы үшін Түркістаннан Сібірге қарай теміржол өтуі керек, бұл әсіресе үкімет пен саудагерлерге өте-мөте қажет; осындай жағдайда 5—10 жылдан кейін паровоздар қазақ даласының о шетінен, бұл шетіне қарай еркін жүйткіп жүретін болады. Жол салынса, қырғыз жерін сатып алушылар да, сатушылар да табылады, хохолдар суша ағылады, мал мен жердің бағасы ондаған есе өседі, сауда өзгереді... Егер “неге?” деп сұрасаң, жауап мынау: қазақтар малдарын бақпай, көшеде қаңғып жүр. Қазақтардың ең жақсы жерлерін алып алған крестьяндар тойынып жүр, ал қазақтар тақыр далада қалды. Жер жетпесе, малдың да саны азаяды, елдің тығырыққа тірелгені деген осы болады.

	Кең жерлеріңізден айырылған екенсіздер, орыстар, сарттар мен татарлар секілді өздеріңізде қалған жерлерді пайдаланыңыздар. Енді байлық малда емес, жайылымда, егер қазақ бауырлар ойланып көрсе, мұны түсінер еді.

	Қазақтар — алты миллион, олардың бәрі патша ағзамның қол астында тұрып жатыр, ал егер, мырзалар, сіздер дербес мемлекет болсаңыздар не болар еді: Сіздер халықтардың табанында жаншылып қалмайсыздар ма?”

	Кітаптағы бұл үзіндіні поручик Федоров былай аударды: “Бұл тарауда Гаспринский деген біреуге жазылған хат келтіріледі, онда орыстар қырғыз жерінде телеграф пен теміржол салды делінеді. Осының салдарынан көптеген орыстар келіп, қырғыз жерін тартып алды. Енді біз Қожа Ахмет Иасауидің орнынан тұрып, Алатау шыңдарына көтерілуін және Ембіден Әмударияға дейін қырғыздан басқа ешкім қалмасын деп ұран салуын тілеп, дұға қайырамыз.

	Осыдан кейін автор орыстар өте нашар халық дейді. Қорытындысында ол қырғыздар 6 млн болса да, өз мемлекеті жоқ екеніне таңғалып, басқа халықтың билігінде біртіндеп кедейленіп, ақыр аяғында құрып бітеді дейді”.

	Міржақып Дулатұлының кітабы “Қорытынды” (78—80-бет) тараумен аяқталады. Поручик Федоров оны былай аударған: “Менің сөзім де аяқталып келеді; көпшіліктің талқысына ұсынамын — егер менің қатем болса, көрсетіңіздер, мен түзетуге тырысамын. Мен әнші не жыршы ретінде жазған жоқпын, барлық қазақты ақымақ санамаймын, өзімді де мақтамаймын, мен олардың артықшылығын да, кемшілігін де көзіне айтамын, өйткені олар ұйықтап жатыр. Менің өзім қазақтың ұлымын, сондықтан олардың өмір салтын жақсы білемін. Саған тұзақ құрған жауыңды көріп, ескерткенім саған жасаған жамандығым ба? Барлық халықтардың жыршылары болған, олар да халық қайғысын жыр етті, мұндай жыршылар әлі де туа бермек, өз сенімі бойынша халқы үшін күреспек.

	Орыстарда Пушкин, Гоголь, Лермонтов, Крылов, Тургенев тәрізді жазушылар болды, қазіргі кезде қарт Толстой өмір сүруде. Қазақта да солар секілді, халықтың мұңын мұңдап, жоғын жоқтаған жыршылар бар екені анық. Семейден Ыбырай Құнанбаев, Оралдан Әубәкір молда, Омбыдан Қыпшақбай шықты, Торғай мен Ақмолада Нұржан, чежа руынан Юсуп бар, басқалар туралы мен айтпаймын — олар өздерінің сөздерін сатты, бергенді мақтап, бермегенді даттады; мен білгенімді айттым, айтпағаныма өкпелемеңіздер. Құдайдан жақсылық тілеймін, айтарымды айттым, қаламым тоқтады”.

	Қазан қаласының цензоры В.Смирнов та өзінің аудармасында жинаққа жалпы бағасын былай береді: “Сөйтіп, “Оян, қазақ!” жинағының тұтастай алғандағы негізгі желісі қырғыздардың кең далада көшіп жүрген бұрынғы еркін өмірі туралы автордың естеліктері, алайда орыс үкіметінің осы жерлерге орыстарды қоныстандырып, оны мемлекет жері деп атаған өкініштерінен тұрады. Автор соңғы жағдайды әділетсіз зорлық, қырғыз халқын тонаушылық деп атайды. Ол мұның себебі, осы халықтың надандығында және қараңғылығында деп біледі, оның айтуынша, қырғыздарды оның қоныс аударушылар, хохолдар деп аталған жауларынан, тіпті қырғыздарға әділетсіз қараған орыс үкіметінің өзінен қорғауға жарайтын ақылды да білімді адамдар табылмағандықтан осылай болып отыр. Болашақ үшін автор қырғыз жастарын дүниежүзілік білім-ғылыммен қарулануға, оның ішінде орыс тілін білуге де шақырады, сонда ғана халық атанып, өзіне, өмір сүруіне төнген қауіп-қатерді көре алатын болады дейді.

	Сондай-ақ өлеңдерде қозғалған тақырыптың өзі қазіргі кездегі баспасөзде және Мемлекеттік Думада да үнемі қозғалып жүр. Автор өз жинағында татар газетінен Гаспринскийдің “Аудармашы” мақаласын тұтасымен келтіреді, онда келтірілген татар публицисінің ойлары авторды өз өлеңдерін жазуға шабыттандырған.

	Жоғарыда айтылғандардың бәрінен, жинақтың көрсетілген жерлерінен, қырғыздардың тарылған жер жағдайына қатысты автордың оларға білім арқылы көмектескісі келетін ойларынан халықты үкіметке бағынбауға және қоныс аударушыларға қандай да бір жаулықпен қарауға шақырған үндеулерді көруге болады, яғни баспасөз арқылы мұндай өшпенділік сөздерді тарату Қылмыстық заңдар жинағының 129-бабының 6-пункті арқылы жазаланады”.

	Цензорлар мен аудармашылардың байбаламына Түркiстан генерал-губернаторы да қосылды. 1912 жылдың 4 шiлдесiнде ол Баспа iсi жөнiндегi Бас басқармаға мынадай хат жолдады: “Қырғыз халқы арасында, әсiресе Жетiсу облысында таралған, 1911 жылы “Вакыт” газетiнiң баспаханасынан шыққан Дулатұлының шығармасы “Оян, қазақ!” кiтапшасын айналымнан алып тастау туралы өкiм беруiңiздi өтiнемiн; өйткенi оның мазмұнының зиянды болуына байланысты, Баспа iсi жөніндегі Қазан уақытша комитеті оған арест салды және бұл арестті бекітуді және Дулатұлын Қылмыстық заңдар жинағының 128 және 129-баптары бойынша жауапқа тартуды сұрап, Саратов сот палатасының прокурорына ұсыныс енгізді. Қолда бар мәліметтерге қарағанда, бұл кітапша үшін Дулатұлы Семей округтік сотының үкімімен бір жылдық қамауға кесілген.

	М.Дулатұлы кітабының күшті ықпалдылығы ағымдағы кезеңнің саяси аспектілерін айқын бейнелеуінде — жер тапшылығын, білім берудің нашар дамығандығын, діни мәселелерді қозғауында болды. Және ең бастысы қазақ халқының өз мемлекетін өзі билеуінің қажеттілігін көтеруі еді.

	Патшалық цензура қоғамдық-саяси әдебиеттің басылуы мен таралуына кедергі жасады, авторларды қудалауды ұйымдастырды. Уақыт сарғайтқан мұрағат құжаттары алдыңғы қатарлы қазақ авторларын қуғындаудың куәсі бола алады. Мысалы, Қазан мұрағатындағы біздің қолымызға түскен — Қазан жандарм басқармасының 1913 жылдың 5 наурызындағы Баспа ісі жөніндегі уақытша комитет төрағасына жолдаған хатында былай делінгенін: “Құрметті мырза, сіздің атыңызға Қазанда басылған қырғыз тіліндегі кітаптардың тізімін жолдаймыз. Бұлар — ағайынды Каримовтер баспаханасында басылған. “Менің сорлы халқым” (“Моя бедная нация”), “Ағын” (“Течение”), “Балалар кітапшасы” (“Детская книжка”), “Қазақтарға уағыз” (“Наставления казахам”), “Мысал” (“Пример”), “Таң жұлдызы” (“Утренняя звезда”), “Қарлығаш” (“Ласточка”), “Кітапхана бұрышы” (“Уголок библиотеки”), “Қазақ балаларына тарту” (“Подарок казахским детям”), “Әдебиет үлгісі” (“Образец литературы”), Хусаинов баспаханасынан шыққан: “Менің жастық өмірім” (“Моя молодость”), “Нәуемездік” (“Неудовольствие”), “Біздің ұзақ өміріміздегі бастан кешкендеріміз” (“Пережитое нами в нашей долгой жизни”) кітаптары үкіметке қарсы бағытталған. Юсуф Куфяевтің “Қазақтардың шын тілегі” (“Настоящее желание казахов”) және “Күнкөріс” (“Житье-бытье”) кітаптары тәркіленген болатын...”

	Бұл хатқа қосымша ретінде цензорлардың ойынша, төңкерісшіл сипаты бар және қазақ халқының саяси құқықсыздығы туралы айтатын жекелеген кітаптардан үзінділер келтірілген. “Менің сорлы халқымда” Автор Ғалиулла Ғалымжанов: “Мәдениетті халықтардың көз алдында біз аянышты халде көрінеміз. Ең жақсыларымызды қолымыздан жұлып әкетіп жатыр. Өз халқы үшін өмірін беретін ержүрек адамдар қайда? Байлардан қашанға дейін ығыса бермекпіз? Болыс болғандар біздің арамызға іріткі салып, халықтың топтасуына жол бермей отыр...”; “Ағында” автор Арыстанғали Берқалиев: “Оян, қазақ! Надандық мұхитынан жүзіп өт. Үстімізді қою тұман торлады... жарқын күндер алда”; “Шолпанда” автор Дүйсембаев: “Өз ұлтыңның қайғы-шеріне ортақтас! Біздің қараңғы халқымыз өзінің қанатын жазсын. Бетіңді ғылымға, жарыққа бұр. Оңыңнан күнің, солыңнан айың туар ма екен? Қане, іске бірігіп кірісейік. Тамшыдан теңіз құралады, жел тұрса, толқындар көтеріледі... алғашқы мектептер ашылады, халық ынтымақ пен бірлікте өмір сүреді...”; “Қазақ балаларына тартуда” автор Әбдікәрім Мәжитов: “Біздің халқымыз қашанға дейін жақ ашпай үнсіз жүре береді, бас көтерер жан жоғына қаның қайнайды. Қазақтан сорлы кім бар. Бұған жаны ауыратын адам бар ма, әлде біз алдағы уақытта да бірімізбен-біріміз жауласып, өзді-өзіміз алысып, осылай жүре бермекпіз бе? Қанеки, бірігейік, ағарту жұмыстарын көтерейік. Ғылым мен прогреске ұмтылудан өзге жол жоқ. Басқалардан, алдыңғы қатарлы халықтардан, үлгі алыңыздар, бізге шынайы бостандық керек! Өз кітаптарымызсыз, баспаханасыз надандық пен қараңғылықтан құтыла алмаймыз. Басқа халықтарда баспахана көп: ақылды адамдар, жаңа мектептер, кітапханалар мен баспаханалар ашуға қаржы жинаңыздар...”

	Бұл кітаптардағы саяси және әлеуметтік әуендерді жандармерия қоғамдық құрылыстың өмір сүруі үшін қауіпті де зиянды деп тапты. Зиянды және әлеуметтік қаупі мол кітаптармен күресті күшейту үшін царизм, цензурадан басқа, Баспа істері жөніндегі Қазан комитетінің жанынан ұйымдастырылған арнаулы комиссияны және шешімді тезірек орындау үшін полицияны іске қосты.

	Баспа жөніндегі комитет 1915 жылдың 12 қазанындағы құпия хатында Қазан губерниялық жандарм басқармасына былай деп баян етті: “Жоғары мәртебелім, Сіздің 5 наурыздағы хатыңызға және 11 наурыздағы қосымша хатыңызға, сондай-ақ Сіздің 2 сәуірдегі хатыңызға орай, проф. Катановтың аудармасымен, бес қырғыз кітабының орыс тіліндегі үзінділерін жолдап отырмыз, олар: автор Ғалиулла Ғалымжановтың “Менің сорлы халқым” (“Мой бедный народ”); автор Шептали Байшуақовтың “Әдебиет үлгісі” (“Образец литературы”); автор Юсуф Куфяевтің “Біздің ұзақ өміріміздегі бастан кешкендеріміз” (“Пережитое нами в нашей долгой жизни”) кітаптары.

	Мазмұнына байланысты, комитет әр кітап бойынша жекежеке шешім қабылдады. “Менің сорлы халқым” біржақты жазылған, зиянды, “Қазақтарға уағыз” (“Наставления казахам”), “Әдебиет үлгісі”, “Қарлығаш” (“Ласточка”) кітаптары да сондай сипатта. Юсуф Куфяевтің “Біздің ұзақ өміріміздегі бастан кешкендеріміз” кітабына келер болсақ, онда ол Қылмыстық заңның 129-бабының 6-пунктіне тура келеді және комитет оған арест салады, ал авторын жоғарыда аталған заң бабына сәйкес, сот жауапкершілігіне тартуға шешім қабылданды”. Осы шешімнен кейін Хусаинов баспаханасының қожайынына ірі ақшалай айып салынды.

	Әрине, қазақ кітаптарында кездесетін “теңестіруші сайлау жүйесін қолдану қажет”, “басымызға қара бұлт үйірілді”, “қане, бірігейік”, “бізге бостандық керек”, “бізді кім қанап отыр”, “бізге кітап керек, бізге цензурасыз баспасөз керек”, “бізге мектептер керек”; “тамшыдан теңіз құралады, толқындар көтеріледі”, “алып қойылған жерімізді қайтарып алайық!” және т.б. сөз орамдары үкіметті қорқытқаны сөзсіз. Бұған жауап ретінде қуғын-сүргін басталды. Және мұнда да Орталық Ресейдегі секілді, авторларға қарсы бағытталған 129-бап қолданылады.

	Міржақып Дулатұлының “Оян, қазақ!” кітабы қазақ кітап басу ісіндегі цензуралық және сот қуғындауына ұшыраған алғашқы кітап болды.





Жандармдар алас ұра іздеді




	1910 жылы Уфада М.Дулатұлының “Оян, қазақ!” кітабы жарық көрді. Оның жарық көруі қазақ қоғамдық ойы мен қазақ кітап баспасы ісіндегі айшықты оқиға болды.

	Алаш зиялылары өздерінің теориялық тұжырымдарының негізін 1905 жылы Орал қаласында өткен құрылтай жиналысында қалыптастыра бастады. Құрылтай жұмысының қорытындылары бойынша М.Тынышбаевтың баяндамасы және Конституциялық демократтар партиясы қазақ бөлімшесінің бағдарламасы жарияланды.

	М.Дулатұлының кітабы бұрын жарияланған тұжырымдарды қуаттап қана қойған жоқ, сонымен бірге қойылған мәселелерді тереңдетті де. Кітап қазақ жұртшылығын толғандырған мәселелерді ашық та айқын көтерді. Басылым шапшаң таралып, табысты пайдаланылды. Кітап қазақ оқырмандары үшін олардың ана тілінде жазылды. Оның үстіне, М.Дулатұлының шығармасы публицистикадан аңызға дейінгі әр алуан әдеби жанрларды пайдаланып жазылған саяси үндеу де еді. Мың даналық таралымы бірнеше айдың ішінде сатылып кетті.

	Сатып алушылар Уфа, Петропавл, Орал, Қостанай, Атбасар, Ақмоладан бірден табыла кетті. Оған қоса, кітаптың бірінші басылымы Семей және Жетісу облыстарына да жетті. Уфадағы “Ғалия” медресесінде Семей облысынан Ниғматулла Күзембаев, Шаих Қажыбеков, Мейіржан Ермектасов, Ниғматулла Мұртазин, Әубәкір Жайғыбеков, Жақып Аймақов, Лепсі уезінен Абылғазы Шүмеков, Абылғазы Ұлысбеков оқыды. Олардың бәрі 18—22 жас шамасында еді. Олар үйлеріне сатуға болмаса да, оқуға кітап алып қайтты.

	Осы кезеңнен бастап қазақ кітап баспа ісі қазақ қоғамының маңызды бір құрамды бөлігіне айналды.

	“Оян, қазақ!” кітабының жарыққа шыққан мерзіміне ерекше көңіл аудару қажет. Мәселе мынада: тек бұқаралық баспасөзде ғана емес, әдебиет пен тарих саласындағы ғылыми еңбектерде де 1909 жыл көрсетіледі. Оның үстіне, авторлардың ешқайсысы да мұндай деректі ештеңемен негіздемейді.

	Бірнеше айдан кейін М. Дулатұлы өзінің кітабын қайтадан шығаруға шешім қабылдады. Ал кітап цензорлар мен жандармдардың назарын аудармауы үшін оны Уфада емес, басқа қалада шығаруды жөн көрді. 1911 жылы кітап Орынборда, “Вакыт” газеті мен “Шура” журналының баспаханасында қайтадан басылып шықты.

	“Шураның” редакторы Ризаэтдин Фахретдинов болды. Ол 1859 жылы Бугульмин уезінде туған, осы уездің Төменгі Шеңгел ауылындағы медреседе білім алды. Мұнда ол он екі жыл оқыды. 1885 жылы үйленді. 1891 жылдан Уфа қаласындағы Діни басқармада жұмыс істеді. Осы кезден бастап ол тарих және мұсылман дін ілімі бойынша ғылыми жұмыспен шұғылданды. 1906 жылы Рамеевтер алтын өндірушілерінің шақыруымен отбасымен Орынборға көшіп келіп, “Вакыт” газетін шығаруға кірісті және сондай-ақ “Хусания” медресесінде сабақ берді. Ал 1908 жылы ағайынды Рамеевтер “Шура” журналын шығаруға рұқсат алған кезде Р.Фахретдинов оны редакциялауға кірісті. “Шура” журналы мен “Вакыт” газетінің редакциясында жұмыс істеген жылдары Р.Фахретдиновтің қолынан қазақ халқы туралы ондаған материалдар өтті.

	Міне, осы кезде жандармдардың “Оян, қазақ!” кітабын аңдуы басталды. Мұны Семей округтік соты прокурорының Омбы сот палатасына 1911 жылдың 13 маусымында жолдаған мәлімдеме-хатынан көруге болады, онда: “Сіздің жоғары мәртебелі құзырыңызға мыналарды мәлім етемін: мен, №60-хатта да айтылғанындай, Семей округтік сотының тергеушісіне, Семей қаласындағы Омбы жандарм басқармасы бастығының көмекшісіне олардың 13 маусымда қозғаған қырғыз Мир Якуб (Мыржақып. — ауд.) Дулатұлы туралы формалды тергеуді қабылдап алуын және Қылмыстық заңдар жинағының 129-бабының 6-пунктінде қарастырылған қылмыс белгілері бойынша алдын ала тергеу жүргізуге кірісуді ұсындым және бұл істің жағдайы туралы мәліметтерді мен Сіздің жоғары мәртебелі құзырыңызға қосымша мәлім етемін”, — делінген.

	Дәл сол күні Семей округтік сотының прокуроры, Семей қаласындағы Омбы жандарм басқармасы бастығының көмекшісіне: “Сіздің жоғары мәртебелі құзырыңызға қырғыз Мир Якуб Дулатұлын айыптау бойынша, сот ісін жүргізу тәртібінің 1035-бабына сәйкес Сіздер қозғаған формалды тергеу ісін Семей округтік сотының сот тергеушісіне жолдауыңызды сұраймын”, — деп жазды.

	Алайда прокурор Кривицкий сол күні М.Дулатұлын қылмыстық жауапкершілікке тартуға болатын Қылмыстық кодекстің бабын ойлап та үлгерді. Әділет министріне жолдаған қатынасында ол заң бабын өзгертуді ұсынды.

	1911 жылдың 14 маусымында Петербургте Полиция департаменті “Тергеу жүргізуді бастау туралы ескерту хат” жазып, онда: “Тергеу жүргізуді бастаудың негізі: тінту мәліметтері арқылы Семей облысының шегінде көп санмен таралған Мир Якуб Дулатұлының қаламынан туған “Оян, қазақ!” (“Пробуждайся, киргиз!”) кітапшасының тоғыз данасының табылуы”, — деп айтылған.

	Мұнда, Полиция департаментінде 1911 жылдың 28 маусымында тергеу жүргізуді бастау жөнінде ескерту хат жасалынды, онда былай делінген: “...Торғай облысының қырғызы Мир Якуб Дулатұлын Қылмыстық заңдар жинағының 129-бабының 6-пунктінде қарастырылған қылмыс бойынша айыптау.

	Тергеу жүргізудің басталу уақыты: 1911 жылдың 13 маусымы.

	Тергеудің басталу және жүргізілу орны: Семей қаласы. Тергеудің жүргізілуін бақылаушы — прокурорлық қадағалаушы: Семей қаласындағы Омбы жандарм басқармасы бастығының көмекшісі ротмистр Леваневский және Семей округтік соты прокурорының серігі М.Я.Пухляков.

	Тергеу жүргізуді қозғау туралы ведомость сақталған. “Тергелушінің шені, есімі, әкесінің аты, ататегі және жасы:

	Торғай облысы, Торғай уезінің қырғызы Мир Якуб (Міржақып. — ауд.) Дулатұлы 26 жаста.

	Не үшін айыпталды және заңның қай бабы бойынша: Қылмыстық істер жинағының 103-бабының 2-бөлімі және 129бабының 6-пункті бойынша.

	Істі бастауға кім және қашан рұқсат етті? Семей округтік соты 1911 жылдың 23 желтоқсанында.

	Шығарылған үкімнің немесе анықтаманың мән-мағынасы: Қылмыстық заңдар жинағы 103-бабының 2-бөлімі және 129бабының 6-пункті бойынша кінәлі деп табылды”.

	Айтылғандар орындалды — жандармдар кітапты көптеген уездерде іздеп шарқ ұрды. 1912 жылдың 15 қаңтарында Торғай губернаторы Полиция департаментіне былай деп хабарлады: “Өткен жылдың соңында маған Торғай уезінің бастығынан және Торғай уезі 1-телімінің шаруалар бастығынан Сарықопа болысы №1-ауылының қырғызы Дулатұлынан оның бауыры Мир Якуб Дулатұлының қырғыз тілінде шыққан үкіметке қарсы мазмұнды “Оян, қазақ!” (Пробуждайся, киргиз!”) деп аталатын кітабы табылғаны туралы хабарлама келіп түсті.

	Уезд бастығының одан арғы хабарламалары және Орынбор губерниялық жандарм басқармасының менің сұрау салуым бойынша берген хабарына қарағанда, Орынбор қаласындағы “Вакыт” газетінің баспаханасында басылған аталмыш кітап Дулатұлынан алынған 17 данадан басқа, уезд қырғыздарының арасында сатылымда немесе айналымда табылған жоқ. Кітап авторы қырғыз Мир Якуб Дулатұлын Семей қаласындағы губерниялық жандарм басқармасы бастығының көмекшісі тұтқынға алған, ол мұнда қырғыздар арасында қазіргі орыс үкіметінің саясатына наразылық тудыруға бағытталған және сонымен бір уақытта панисламизм идеясын уағыздайтын өзінің кітабын тарату үшін келген.

	Мир Якуб Дулатұлы Торғай уезі, Сарықопа облысының қырғызы, Семей түрмесінде қамауда отыр, Омбы губерниялық жандарм басқармасы тарапынан Қылмыстық заңның 1035-бабы негізінде тергеуге алынып, 20 қыркүйектен Семей округтік сотының есебінде тұрады. Айтылғандар туралы Полиция департаментіне мәлімет үшін хабарлап отырмын және жоғарыда аталған “Оян, қазақ!” кітабының бір данасын қоса жіберіп отырмын”. Асқар Дулатовтан он жеті дана кітап алған.

	Іздеу жұмыстары Семей облысында да жүрді. Қарқаралыдан, Семейден іздеді. Істің барысы туралы Омбы жандарм басқармасы бастығының көмекшісі Семей генерал-губернаторына былай деп хабарлады: “Қарқаралы уездік бастығы 22 мамырдағы,

	№60 қатынасхатымен маған мынаны хабарлады: көпес Мұқан Бекметев және оның піркәзшігі Мұқаш Атажанов Петропавл қаласынан Мир Якуб Дулатұлынан “Оян, қазақ!” кітапшасының 50 данасын әкелді, оны қырғыздар арасында бір данасын 20—25 тиыннан сатып таратуда деді. Сонымен бірге аталған бастық, ол осыған байланысты жабық тергеу жүргізіп жатқанын хабарлап, жоғарыдағы кітаптың бір данасын маған жіберді”. Бұл уездік қалашықта мұғалімдер, фельдшерлер, болыс басқарушылары, билер және Қарқаралы петициясына қол қойғандар М.Дулатұлының оқырмандары болды. 1911 жылдың 4 маусымында Петропавл полицмейстері: “Оян, қазақ!” (“Пробудись, киргиз!”) кітабының авторы Мир Якуб Дулатұлы Семейге кетті, біреулердің айтуынша — демалысқа, екіншілердің білуінше — тұрақты тұруға. Тағы да шара қолданылды, кетуінің шынайы себебін және қашан оралатынын анықтау үшін агентура жіберілді және полицмейстерден сұралды. Оның көшірмесі Томск күзет бөлімінің бастығына алдын ала жіберілді”, — деп хабарлады.

	М.Дулатұлының кітабы Семейге де жеткізілді. Бұл туралы Омбы жандарм басқармасы бастығының көмекшісі 1911 жылы былай деп хабарлады: “5 маусым күні мен Дулатұлы Петропавлдан Заречная слободкаға келіп, өзімен бірге алып келген біршама көп кітапшаларын сатумен айналысуда деген агентуралық хабар алып, соған байланысты 7 маусымға қараған түнде мен Дулатұлына тінту жүргізгенімде одан “Оян, қазақ!” (“Пробуждайся, киргиз!”) кітапшасының тоғыз данасы және қырғыз тіліндегі басқа да кітаптар мен кітапшалар табылды, Дулатұлының өзі тұтқынға алынды. Одан арғы тергеу жұмыстары көрсеткеніндей, Дулатұлы Петропавл уезі 2-телімінде бітімгершілік соттың аудармашысы болып істеген, 1 қыркүйекке дейін демалыс алып, бұл уақыт ішінде Семей қаласындағы Қоныс аудару басқармасының статистикалық партиясына аудармашы болып уақытша жұмысқа орналасқан және жоғарыда аталып өткен кітапшалар сату үшін әкелінген. Жасырын түрде анықталғанындай, “Оян, қазақ!” кітапшасы үлкен сұраныспен сатып алынған және Семей қаласында оның көп данасы сатылған.

	Дулатұлы Қылмыстық заңдар жинағының 129-бабы бойынша жауапқа тартылды, түрмеде отырып және іс сот тергеушісіне берілді. Жоғарыда баяндалғандар туралы Сіздің құзырыңызға жеткізіп отырмын. Ротмистр Леваневский”.

	Жандармдар кітаптың танымалдығы мен автордың шеберлігін бағаламай тұра алмады. М.Дулатұлының тұтқындалуы туралы Орынбордағы “Вакыт” газеті және Троицкідегі “Айқап” журналы хабарлады.

	Міне, мынау “Вакыт” газеті мен “Айқап” журналында жарияланған хабарламаның мәтіні: “Көрнекті жас қазақтардың бірі Міржақып Дулатұлы Петропавлдан Зайсанға және Өскемен уезіне бара жатып, жолшыбай Семейде аялдады. 6 маусымда полиция шенділері оны тұтқынға алды, тұтқындау төмендегі жағдайда өтті; Дулатұлы бір қазақ мұғаліммен бірге Облыстық көшенің бұрышында екінші қабатта тұрып жатты; кешкі сағат 7-де Дулатұлы тұрған үйді полиция қоршап алды және пәтерге жандарм ротмистрі, полицмейстер, 1-бөлімнің приставы және надзиратель кірді. Олар тінтуге кірісіп, түнгі сағат 12-ге дейін сонда болды. Ротмистр қалтасынан “Оян, қазақ!” кітапшасын суырып алып, Дулатұлына: “Сен мына кітапшаны кім жазғанын білесің бе?” — деді. “Бұл кітап — менің шығармам”, — деп жауап берді Дулатұлы. Ол екі рет басылған және екі ретінде де цензордың рұқсатымен шыққан. Бұдан басқа Дулатұлынан қазақ, татар және орыс тілдерінде шыққан әртүрлі кітаптар, газеттер мен қолжазбалар тартып алынды. Олардың ішінде: Исқақовтың соңғы шығармасы “Жиналыс”, “Әлде бұл өмір ме”, “Қазақстан”, “Вакыт” газеттері, т.б. болды. Түнгі сағат 12-де Дулатұлын түрмеге әкетті.

	Семейде Дулатұлының ешқандай жақындары жоқ, оны қашан босататыны белгісіз. Өткен жылы да осындай жағдай болған, басқа бір қырғыз жазушысы Ахмет Байтұрсынов ешқандай себепсіз, тіпті сотсыз түрмеде тоғыз ай отырып шықты.

	Бұдан не шығады? Қол қойған Азамат Құрықбасов. Дұрыс. Ерекше тапсырмалар шенеунігі Симонов”.

	1911 жылдың 19 тамызында Орынбор губернаторына Семей губернаторынан: “Аталған хабарламаны жариялағаны үшін “Вакыт” газеті мен “Айқап” журналының редакторларын міндетті қаулымен қатаң жауапкершілікке тартуыңызды және егер мүмкін болса, бұл хабарламаның семейлік авторын анықтап, ол туралы маған хабарлауыңызды сұраймын”, — деген қатынасхат келді.

	Орынборда Азамат Құрықбасовты іздеп жүргенде, қазан айына қарай Гаял Ильясов туралы әңгіме шықты. 1911 жылдың 11 қазанында Орынбор губернаторының кеңсесі Семей губернаторына “Вакыт” газетінің №802-санында жарияланған хабарлама туралы іс бойынша, “Дулатұлының тұтқындалуына қатысты Семейде ешқандай да Азамат Құрықбасовтың жоқ екендігі, сондықтан бұл ойдан шығарылған есім екендігі анықталды. Аталған хабарламаны Ақбұта болысының қырғызы Гаял Ильясов жазды деген күмән бар”, — деп хабарлады.

	Материалдың жедел жариялануы және онда М.Дулатұлының тұтқындалуының нақты жағдайларының көрсетілуіне назар аударады. Көп жағдайда бұл Ахмет Байтұрсыновтың ынта білдіруімен түсіндіріледі. Осы кезде ол әйелімен Орынборда болған. Бұл туралы Полиция департаментінің: “Орынбор губерниялық жандарм басқармасының сұрауы бойынша хабарланғанындай, 1910 жылдың 23 ақпанында Семей қаласынан Орынбор қаласына Қарқаралы орыс-қырғыз училищесінің бұрынғы меңгерушісі Ахмет Байтұрсынов шықты, Ішкі істер министрлігінің өкімі бойынша оған Дала өлкесінде, Жетісу және Торғай облыстарында 2 жылға дейін тұруға тыйым салынған. Ол Орынбор қаласына 1910 жылдың 10 наурызында келді”, — деген агентуралық жазбасы сақталған. Сондықтан да “Шура” мен “Вакыттың” редакторы Ризаэтдин Фахретдинов материалға “жасыл көше” ашып, оны жедел түрде кезексіз жариялаған.

	Тергеу анықтағанындай, Семейде Сман Бегембетов пен Белгібай Алдабергенов М.Дулатұлымен достық қарым-қатынаста болған. 1912 жылдың 19 қаңтарында Семей округтік сотының прокуроры Семей губернаторына былай деп жазды: “Сіздің жоғары мәртебелі құзырыңызға мынаны хабарлаймын: Қылмыстық заңдар жинағының 103-бабының 2-пункті және 129-бабының 6-пункті бойынша айыпталған қырғыз Мир Якуб Дулатұлының ісі бойынша Семей округтік сотының айыпталушыға қарсы қабылданған оны күзетте ұстау шарасын 2000 сом көлеміндегі ақшалай кепілдікпен күзеттен босату шарасына өзгерту туралы 18 қаңтардағы анықтамасына сәйкес, ол үшін аталған кепілдікті Бұғылы болысының қырғызы Сман Бегембетов пен Абыралы болысының қырғызы Белгібай Алдабергенов өтегендіктен, мен Семей полицмейстерімен келісе отырып, оларға аталған Дулатұлын күзеттен босату туралы өкім бердім”.

	1912 жылдың 25 қаңтарында М.Дулатұлы кепілдікпен Семей түрмесінен босап шықты. Бостандыққа шыққаннан кейінгі алғашқы түнді ол түрме орналасқан Заречный слободкадағы Алдабергеновте өткізді. Ертеңіне Семейдегі, қаланың 1-бөлігінде орналасқан Коротковтың үйіндегі өзінің пәтеріне көшті. Ақпанның басында Семей полицмейстері М.Дулатұлын қайтадан іздей бастады. Семей губернаторына берген рапортында ол былай деп хабарлады: “Жеке бұйрығыңызға орай, Сіздің жоғары мәртебелі құзырыңызға мынаны хабарлаймын: Семей округтік сотының өкімі бойынша, 2000 сом ақшалай кепілдікпен 19 қаңтарда мен Семей түрмесінен босатқан қырғыз Мир Якуб Дулатұлы тұтқынға алынған кезінде Коротковтың үйінде қалған заттарын алып, Заречный слободкаға кеткен, Семей уездік бастығының хабарлауына қарағанда, ол жасырынып, сол жерден Петропавлға кетіпті деген өсек шыққан”.

	12 ақпанда Семей полицмейстері Семей губернаторына: “Петропавл полицмейстері 12 ақпанда маған жеделхатпен хабарлағанындай, Семей қаласынан жасырынып шыққан Мир Якуб Дулатұлы Петропавл қаласында ұсталып, Семейге этаппен жөнелтілген”, — деп хабарлады.

	Жандармдар тек “Оян, қазақ!” кітабының авторын ғана емес, ол кітаптың сатып алынған әрбір данасын, сондай-ақ оны таратушылардың барлығын іздеді. Полиция мұндай адамдар қатарына Мұқаш Атажанов пен Мұқан Бекметевті жатқызды. 1912 жылдың 13 ақпанында Омбы жандарм басқармасы бастығының көмекшісі: “М.Бекметев пен М.Атажановтың істері бойынша тергеу жүргізілуіне байланысты, Сіздің жоғары мәртебелі құзырыңыздан Қарқаралы уездік бастығының аталған Бекметев пен Атажановтардың Дулатұлының “Оян, қазақ!” кітапшасын, егер оны Сізге Қарқаралы уездік бастығы жіберген болса, тура сондай кітапшаны таратқаны туралы хабарламасының көшірмесін жіберіп беру туралы өкім беруіңізді сұраймын”, — деп жазды.

	Семейге көпес арқылы “Оян, қазақ!” кітабының 50 данасы әкелінгені белгілі. Сірә, бұл кітаптың Уфадан шығуына жәрдемдескен петропавлдық көпес Каримовтің өзі болуы тиіс. Полиция: “Каримов — панисламистік қозғалыстың көрнекті қайраткерлерінің бірі және империяның мемлекеттік құрылысының ымыраға келмес қарсыласы”, — деп атап өтті. Кітаптың басылуы оған 300 сом айыппұлға түсті. Бұл үлкен айыппұл еді. Бұл ретте М. Дулатұлы жұмысының қайта басылуы коммерциялық емес, ең алдымен, саяси сипат алғаны айқын еді.

	М.Дулатұлының кітабы кең тарала бастады. Кітаптың үлкен бөлігі Петропавлға әкелініп, одан Семей мен Қарқаралыға жеткізілді.

	1911 жылдың 22 мамырында Қарқаралы уезінің бастығы Омбының жандарм басқармасына көпес Мұқан Бекметев пен оның піркәзшігі Мұқаш Атажанов Петропавлдағы Мир Якуб Дулатұлының “Оян, қазақ!” кітапшасының 50 данасын әкеліп, қырғыздар арасында таратқаны туралы хабарлады. Оның бір данасын 20—25 тиыннан сатқан. Оның үстіне, аталған бастық оның өзі осыған байланысты жасырын тергеу жүргізіп жатқанын және кітапшаның бір данасын Омбының жандарм басқармасына жібергенін хабарлады.

	Қазақтар арасында қазақ тілінде жазылған үкіметке қарсы басылымның пайда болғаны Петербургтегі Полиция департаментінде үлкен алаңдаушылық туғызды. Ерекше бөлімде кітап Омбы аймағына жеткізілді; үкіметке қарсы басылымдар туралы іс жүргізілетін Жетінші бөлімшеде де іс қозғалды. Оның үстіне, сол Жетінші іс өндірісі бойынша тағы да екі іс — 1911 және 1912 жылдары жүргізілді. Тергеу барысына бақылауды әртүрлі бағытта жүргізу ұйғарылды.

	1911 жылдың 14 шілдесінде-ақ Омбы жандарм басқармасының көмекшісі былай деп хабарлады: “3 шілдеде, мен Слободаға Петропавлдан Дулатұлы келді және өзімен бірге біршама көп мөлшерде кітапша әкеліп, оларды сатумен айналысып жүр деген агентуралық хабарлама алдым, осыған байланысты мен 7 шілдеге қараған түнде күзет тәртібімен Дулатұлына тінту жүргізгенімде, одан “Оян, қазақ!” (“Пробуждайся, киргиз!”) кітапшасының тоғыз данасы және қырғыз тіліндегі басқа да кітаптар мен кітапшалар табылды және Дулатұлының өзі тұтқынға алынды.

	Бұдан арғы тергеу көрсеткеніндей, Дулатұлы Петропавл уезі 2-телімінің бітімгер сотының аудармашысы болып істеген, 1 қыркүйекке дейін демалыс алып, бұл кезде Семей қаласындағы қоныс аударушылар басқармасы Статистикалық партиясының аудармашысы болып келген және жоғарыда аталған кітапшалар сату үшін әкелінген”.

	М.Дулатұлының артынан түскен аңдудың мұқият істелгені соншалық, оның Омбыдан шығып кеткені туралы тек Томскінің күзет бөліміне ғана емес, Петербург полиция департаментіне де хабарланды.

	Өскемен және Зайсан уездеріне келер болсақ, М.Дулатұлы өзінің кітаптарын ол жаққа өзі жеткізгісі келген еді, бірақ бұған арест бөгет болды.

	М.Дулатұлының кітабы Петропавлда да таралды. 1911 жылдың 3 шілдесінде жандарм басқармасы тыныштандыру мәнерінде: “Петропавл қаласында қырғыздар арасында 1910 жылы Уфада басылған “Оян, қазақ!” деп аталатын кітап таралды. Бұл үкіметке қарсы бағыттағы кітап; оны Петропавл қаласы 2-телімдегі жергілікті сот жанындағы аудармашы Мир Якуб Дулатұлы бастырған. Бұл кітапта оның суреті бар. Аталған кітап табысқа ие емес және таралымда өте сирек кездеседі”, — деп хабарлады.

	Түсінікті — шу көтерудің керегі не? Барлық шенеуніктер жан тыныштығын жақсы көреді. Әсіресе өзінің кеңсесінде тыныштық болуын тілейді. Алайда шара да қолданылды! “Дулатұлының аудармасының белсенді қызметін бақылау үшін агентура жіберілді. Полицмейстерлер мен уезд бастықтарынан қырғыз сөзінің барлық аудармашыларының тізімі талап етілді. Осы кітаптың мән-мағынасын тексеріп, айқындау үшін Уфа губерниялық жандарм басқармасына хабарланды. Осы құжаттың көшірмесі Томск күзет бөлімінің бастығына жіберілді. 4/VІІІ, №2013”.

	Омбының жандарм басқармасы қырағылық танытты. М. Дулатұлының аудармашыларының қызметін бақылау үшін арнаулы агентура жіберілді. Петропавл уезі бойынша әртүрлі мекемелерде, сауда фирмаларында, уездік басқармаларда, сотта, қоныс аударушылар басқармаларында жұмыс істейтін қазақ елінің барлық аудармашылары есепке алынды. Петропавлдық аудармашылар Дүйсенбай Тұранов пен Салмақбай Күсемісов те полицияның назарына ілікті.

	Тінту барысында М.Дулатұлынан оның кітабының тоғыз емес, он данасы табылды. Бұл кітаптың негізгі бөлігі таралып кеткен деген ойға әкеледі, өйткені кітап мың данамен шыққан болатын.

	Семейдегі тұтқындалуы туралы М.Дулатұлы: “Мен 1911 жылдың жазында тұтқындалдым, Семей округтік сотының үкіметке қарсы идеялар таратқаны және баспасөзде патшаны масқаралағаны үшін деген үкіммен бір жылға сотталдым, алдын ала тұтқында болған мерзімді қосқанда мен түрмеде барлығы екі жылға жуық отырдым. Осыдан кейін менің атым шынында да қазақ халқына танымал болды, ал одан басқа менің ешқандай еңбегім болған жоқ”, — деп жазды.

	Билік М.Дулатұлын Семейдегі қоныс аударушылар ауданының статистикалық партиясындағы жұмысынан бірден босатты. 1911 жылдың 10 тамызында Омбының жандарм басқармасы бастығының көмекшісі Міржақып Дулатұлының тұтқындалу жағдайы туралы Семейден былай деп мәлім етті: “Сіздің жоғары мәртебелі құзырыңызға Мир Якуб Дулатұлын тінту және тұтқындау төмендегідей жағдаятпен болғанын хабар етемін: үстіміздегі мамыр айында мен Қарқаралының уезд бастығынан қолға тапсырылатын хатпен “Оян, қазақ!” кітапшасын алдым, бұл кітапша көпес Бекметевтің Мир Якуб Дулатұлынан алып, Петропавл қаласынан әкелген 50 дананың ішінде келген.

	Маусымның алғашқы күндері Дулатұлының Семейге келгендігі және сату үшін өзімен бірге әртүрлі кітапшалар, соның ішінде “Оян, қазақ!” кітапшасын да әкелгені туралы мәлімет алып және аталған кітапшаның алдын ала белгілі болған мазмұнын ескеріп, күзет ретімен Дулатұлына тінту жүргізілді, сонымен бірге Дулатұлының пәтеріне келіп, өзінің заттарын көрсету сұралды. Маған жеткізілген кітаптардың ішінде “Оян, қазақ!” кітапшасы болмағандықтан, ротмистр Леваневский Қарқаралының уездік бастығынан өзі алған “Оян, қазақ!” кітапшасын портфелінен немесе қалтасынан шығарып, Дулатұлынан: “Мұндай кітапша Сізде бар ма?” — деп сұрады. Дулатұлы “бар” деп жауап берді. “Көрсетіңізші”, — деді ротмистр Леваневский. Дулатұлы аталған кітапшаның тоғыз данасын шабаданнан алып көрсетті, “Вакыт” және “Айқап” жазғандай қалтасынан суырып көрсеткен жоқ. Дулатұлында болған осы кітапшалардан басқа қырғыз тіліндегі кітаптар мен кітапшалар қарап көру үшін одан алынды, бірақ Дулатұлының тұтқындалуына олардың еш қатысы болған жоқ.

	“Вакыт” газетінің баспаханасында қалған “Оян, қазақ!” кітапшасы өзінің мазмұны жағынан панисламизм идеясын насихаттайды. Қырғыздар ортасында орыс үкіметінің қазіргі саясатына наразылық тудыруға бағытталған және “Жұмбақ” (“Загадка”) мақаласында жоғары мәртебелі Императордың қасиетті құзырын және барша орыс халқын дөрекі түрде қорлаған. Осы айтылғандарға орай, мен Семей округтік сотының ұсынысы бойынша, үстіміздегі жылдың 14 маусымында Дулатұлына Қылмыстық заңның 129-бабының 2және 6-пункттері бойынша айып тағылуы негізінде, сот тергеушісіне мәлімет жолдадым.

	Байтұрсыновқа келсем, оның үкіметке қарсы үгіттік қызметінің тиісті бағасын алғаны соншалық, ол туралы айту да қажет емес, өйткені Ішкі істер министрінің қаулысымен Байтұрсынов 1909 жылы екі жылға жер аударылды”.

	Тек М.Дулатұлы ғана емес, сонымен қатар “Вакыт” газетінің редакторы Г.Каримов пен “Айқап” журналының редакторы М.Сералин де тергеуге алынды. Осыған байланысты Орынбор губерниясының вице-губернаторы Семей губернаторына былай деп хабарлады: “Осымен бірге Семейден жолданып, Орынбор губерниясында татар тілінде шығатын “Вакыт” газетінде және “Айқап” журналында басылған корреспонденцияның аудармасын жібере отырып, Сіздің жоғары мәртебелі құзырыңыздан корреспонденцияға айтылған мәліметтердің шындықпен қаншалықты қатысы бар екенін хабарлауыңызды және аударманы өзімізге қайтаруыңызды сұраймын. Бұл мәліметтер маған Орынбор губерниясында қабылданған қаулының талаптарын іске асыру реті бойынша, аталған мерзімдік басылымдар редакторларын жауапқа тарту мәселесін талқылау үшін қажет екенін назарыңызға ұсынамын”.

	Олар сотқа берілді. М.Сералин сот бойынша 100 сом, ал Каримов 300 сом айып тартты.

	Алайда іс мұнымен шектелген жоқ. 1912 жылдың 13 ақпанында, Қылмыстық заңның 103-бабының 2-бөлімі және 129-бап 1-бөлімінің 6-пункті бойынша, көпес ұлы Мұқан Бекметевке және қазақ Мұқаш Атажановқа арналып жеке іс ашылды. Істің ашылу және жүргізілу орны Семей және Қарқаралы қалалары болды. Жаңа тергеу ісі Міржақып Дулатұлының сот тергеуі мәліметтері бойынша, Семей округтік сотының 8 ақпанындағы №14-ұсынысына негізделді. Іс бойынша бақылауды Семей қаласындағы Омбы жандарм басқармасы бастығының көмекшісі Леваневский және прокурордың серіктесі И.М.Козак жүргізді.

	Мұқан Халиулиевич Бекметев 1884 жылы туған. Туған жері — Қарқаралы қаласы. Діни сенімі — Мұхаммед үмбеті, көпестің ұлы, татар, 27 жаста, Қарқаралы мещаны. Тұрақты тұратын жері — Қарқаралы. Саудамен айланысқан. Полиция департаментінде отбасы жағдайы және туыстық байланыстары жөнінде мыналар белгілі болды: “Үйленген. Әйелі Шамсул Бонат 24 жаста, Қарқаралыда тұрады, үй шаруашылығымен айналысады, ұлдары: Ханавил (4 жаста) және Ганпас (2 жаста) — Қарқаралы қаласында. Әкесі қайтыс болған, шешесі Айнике Бекмұханова 65 жаста, Қарқаралы қаласында тұрады, үй шаруашылығымен айналысады, бауырлары — Махмұд (33 жаста), Махсұд (28 жаста), Мәжит (24 жаста), Мұқсим (22 жаста). Бекметевтер саудамен шұғылданады, қарындастары — Гули Нагар 24 жаста және Гуль-Богир 21 жаста, Қарқаралы қаласында тұрады, үй шаруашылығымен айналысады”. Мұқан Бекметевтің әкесі Қарқаралыдағы қазақ мектебіне 1869 жылы түсіп оқып, 1872 жылы бітірген. Өз есебінен білім алған. Бұрын тергеуге алынбаған.

	Осы тергеуге алынуының негізі: мазмұны жағынан қылмыстық “Оян, қазақ!” кітапшасын қазақтарға сатқандығы.

	Тергеуге алынған мерзімі: 1912 жылдың 13 наурызы.

	Тергеу жүргізілген орын: Семей қаласы және Қарқаралы қаласы. Тінту ештеңе берген жоқ. Алғашқы жауап алу уақыты — 1912 жылдың 13 наурызы. Абдул-Карим Атажановқа 500 сом ақшалай жауапкершілікпен кепілдікке берілген. Шешесінің капиталы және Қарқаралы қаласында үйі бар. Мұқан Бекметев Қарқаралы қаласындағы үш сыныпты қалалық училищеге 1899 жылы түсіп оқып, 1902 жылы курсын бітірген, өз есебінен оқыған. Осы тергеуге алынуының негізі: қазақтарға қылмыстық мазмұндағы “Оян, қазақ!” кітапшасын сатқандығы. Бекметев пен Атажанов Қылмыстық заңдар жинағының

	103-бабының 2-бөлімі және 129-бабы 1-бөлімінің 6-пункті бойынша айыпталды. Іс Семей округтік сотында 1912 жылдың 22 маусымында шешілді. Заттық айғақ ретінде “Оян, қазақ!” кітабының үш данасы қаралды.

	Ал мынау айыпталушы ретiнде тергеуге алынған Мұқаш Атажанов туралы мәлiметтер: “Туған уақыты — 1870 жыл, туған жерi — Қарқаралы қаласы, дiни сенiмi бойынша — Мұхаммед үмбетi, Ақмола облысы, Петропавл уезi, Полудинский болысының қырғызы. Тұрақты тұратын жерi — Қарқаралы қаласы, жұмысы — приказчик, тiршiлiк көзi — приказчик қызметінен алатын жалақысы. Отбасы жағдайы — үйленген; әйелі Рахими Махмуд Хожи 40 жаста, Қарқаралы қаласында үй шаруашылығымен айналысады, ұлдары — Абдул (16 жаста) және Мұхаммед Ферит (3 жаста). Туыстық байланыстары туралы Полиция департаменті мынадай мәліметтер жинады: Ата-анасы қайтыс болған. Ағалары — Юлда Атажанов 71 жаста, Қарқаралы қаласында саудасы бар, Абдул-Карим Атажанов 60 жаста, Қарқаралы қаласында ләпкесі бар және Әлімбай Атажанов Әулиеата қаласында приказчик болып қызмет етеді; қарындасы — Шамси Жаған 38 жаста, Қарқаралы қаласындағы Ғалымжан Бекметевке күйеуге шыққан, үй шаруасымен шұғылданады”.

	Мұрағат құжаттары көрсеткендей, М. Дулатұлының “Оян, қазақ!” кітабы Торғай, Семей облыстарында, Жетісуда — Верный қаласында, Пішпек, Верный, Қапал уездерінде таралған. Облыс әкімшілігі және Верный жандармдық іздеу пункті қауырт жағдайда болды. “Қара”, “Әдемі” (“Красивый”), “Бала”, “Нияз”, “Сарт”, “Бүркіт” (“Беркут”) және басқа бүркеншік атпен жандарм тыңшылары (филерлер) қоғамдық орындарды аралап жүріп, адамдардың сеніміне ие болды және батыл көзқарастағы қазақ және орыс зиялыларының абыройын түсірерліктей материалдар іздеп алас ұрды. Кейбір агенттердің фамилияларын атауға болады, бұлар — М.Шоренов, Верный гимназиясының мұғалімі Лебедев.

	Жандарм тыңшыларының бірі көрсеткеніндей, М.Дулатұлының “Оян, қазақ!” кітабын Орынбордан Пішпек уездік басқармасының аудармашысы Мұртаза Төлебаев әкелген. Ол жүзге жуық данасын әкелген. Бір данасын Иса Тергеусізов алған. Бір қызығы, И.Тергеусізов белгілі Верный көпесі Мир-Қасым Сүлейменовтің досы болған. Ол “Сүлейменовтер, Тазетдиновтар және Ибрагимовтер” сауда үйінің пайщигі болды.

	1911 жылдың 7 желтоқсанында төмендегідей агентуралық мәлімет алынды: “Бердібек Сыртановтың жақын танысы, Затыльниковтың үйінде тұратын, фамилиясы бойынша, бәлкім, сірә, Утенов деп аталатын, Ташен дейтін біреудің айтуына қарағанда, Бердібек Сыртанов облыстық басқарманың аудармашысы Жайнақовқа, би Мирқасымға бірнеше рет жазып және Сият Ниязбековке телеграмма салып, оған Қапалға 300 сом жіберуін және барлық болыстардан сенімхат дайындауын сұраған. Сонымен бірге оның одан әрі айтқанына қарағанда, Омбы генерал-губернаторының бұрынғы аудармашысы Абылайханов бұл жерге осы жердің қырғызының және Шабдан Жантаевтың шақыруымен келген, өйткені жергілікті бастықтар жерді пайдалануға қатысты қырғыздарды ренжітеді, губернатор және әкімшіліктің басқа шенділері жер сілкінісінен кейін берілген жәрдемақыны өздері бөлісіп алып, қырғыздарды одан құр қалдырған. Жайнақов соңғы жағдайды комитеттің анықтамасымен растауға кіріскен, ал қоныс аударушылар басқармасынан мұндайды әлдебір Тоқаш Бокин дейтін жеткізетін көрінеді, осы реніштердің барлығы үшін Сыртанов, Шабдан Жантаев, Абылайхановтардың біреуі патша ағзамға шағым жасауға барады, ал одан кейін жергілікті бастықтардың біреуі де орнында қалмайды, алып қойылған жерлер қайтарылады, тыңшылық бөлім қырғыздардың өміріне араласпайды, өйткені оларда халық соты бар. Әке-Абылайханов осының бәрі орындалады деп сендірді деседі”.

	Верныйдағы жандарм тыңшысы “Қара” былай деп жеткізген:

	“Ұн саудасының қарсысындағы кіші базарда орналасқан Сүлейменов, Тазетдинов және Ибрагимовтердің ләпкесінде, приказчик Ахмед-Карим Зайнуллин қырғыздарға әртүрлі үкіметке қарсы кітап басылымдарын сатады. Бірнеше күн бұрын Шығыс Талғар болысынан әлдекім хатпен бірге фамилиясы белгісіз қырғызға Дулатұлының “Оян, қазақ!” шығармасын жіберген. Бұл кітапша Зайнуллин сауда жасайтын ләпкеден алынды”.



	Сонымен бірге М.Дулатұлының “Оян, қазақ!” кітабы Верныйда Ахметкарим Зайнулиннің ләпкесінде таратылады деген мәлімет басқа тыңшылардан да келіп түсті. Кітап Верный уездік басқармасының аудармашысы сол кезде Әндіжанда істеп жүрген, кейіннен “Алаш” партиясы қайраткерлерінің бірі болған Иса Тергеусізовте болғаны анықталды.





	Верный уездік бастығы Әндіжан уездік бастығына былай деп жазды: “Маған сеніп тапсырылған ауданнан алынған агентуралық мәлімет бойынша, Сізге сеніп тапсырылған басқарманың Иса есімді аудармашысы Жетісу облысының Верный қаласына келіп, онда өзінің ұлынан әлдебір Ибрагимге тарату үшін, шындығында, қолдан-қолға өтіп жүрген “Оян, қазақ!” деп аталатын қылмысты кітапшаның жеті данасын беріп жіберді. Исада сол кітапшаның тағы да бес данасы қалды, ол оларды өзімен бірге алып кетті. Биылғы жылы Жетісу облысында болыс басқарушылардың сайлауы өтеді. Аудармашы Иса үш айлық демалыс алып, съезд кезінде оған қатысушыларды қырғыздардың пайдасына жүргізіп жүрген өзінің құпия жұмысымен таныстыру үшін және бұл бағытта Жетісу облысында әлі де нелерді істеуге болатынын талқылау мақсатында, сайлау уақытында Верный қаласына келуді ойластыруда”.

	Күзетшіде И.Тергеусізов туралы мынадай мәліметтер болған: “Оның қызы 4 жаста, Күрті болысындағы әжесінің (Исаның шешесінің) қолында тұрады, ұлы 2 жаста және 4 айлық қызы бар, бұлар Әндіжандағы әке-шешесінің қолында, Әндіжанда қызмет еткен (4 ай) Тергеусізов, жалпы алғанда, ешқайда демалыс алып шыққан жоқ, дербес жағдайда Жетісуда да болған жоқ. Исаның Верныйда тұратын ұлы өте кішкентай болғандықтан, кітапшаны тарату ісімен шұғылдана алмайды. Иса менің назарымда болған уақыт бойында: Верныйда 1908 жылдан 1910 жылға дейін, Әндіжанда соңғы 4 ай ішінде, мен оның ешқандай да күдікті қылығын байқаған жоқпын. Ол білімге өте құштар, оқығанды ұнатады және өзіне тапсырылған істі аса бір ыждағаттылықпен орындайды. Осы жылы демалыс алуға кететін ойы бары туралы Иса маған ештеңе айтқан жоқ. Болыс басқарушылардың сайлауына қатысты Верныйда ешқандай да съездің өтуі мүмкін емес, өйткені сайлауларды уезд бастықтары болыстарда жеке-жеке, ауылдар мен болыстардың съездерінде (әдеттегі жағдай ретінде) өткізеді. Қырғыз қоғамы өзара жауласушы партияларға бөлінетін сайлау уақыты қандай да бір халықтық насихат жүргізу үшін ең қолайсыз кезең болып табылады. Исаның “қырғыз мәселесі” жоқ және тұрғындары сарттар мен аздаған қара қырғыздан құралған, отырықтанған жер иелерінің ¾ бөлігінің жекеменшік құқындағы Ферғанаға қызметке ауысуы, оның сарттарды жек көруі және дінге жеңіл қарауы мені ол қырғыздарды ояту идеясын насихаттаушы ма деп күдіктенуге мәжбүр етеді, өйткені бұл үшін ол Верный уезіндегі өз туыстарының арасында ғана қолайлы жағдай тапқан болар еді. Алайда мен, Иса өз халқының ұлы ретінде, қырғыздар жердің алынып қоюы жөнінде не айтса, соның бәрін мылжыңдап айтуы, қолына түскен тиісті әдебиеттерді оқуы және оны оқу үшін өз ағайындарына беруі мүмкін екенін жоққа шығармаймын. Осы айтылғандарды хабарлай отырып, Исаға тінту жүргізу қажет пе, жоқ па, соны айтуыңызды сұраймын. Оған бақылау қойылған”.

	Жетісу облысы әскери губернаторының Түркістан генералгубернаторына жолдаған циркулярлық хатындағы патша әкімшілігінің қазақ халқына қатысты саясаты туралы қарары көңіл қоярлық.

	Верный, 1911 жылдың 31 қазаны: “Өз тарапымнан, сондайақ барлық тұрғындарға қатысты ұлтының айырмашылығына қарамастан, заң негізінен шықпау керек екенін ұсынамын, әрқашан және барлық мәселеде орыс аты мен орыс мүддесі басты орында тұруы керек екенін есте ұстай отырып, түземдіктермен араласқанда ерекше қатаң болу қажет. Бізде, облыста, бірінші орында казактар және солармен бірге шаруалар мен мещандар, ал екінші орында түземдіктер тұруы тиіс, әрине, олар бір ұлы отбасының мүшелері ретінде бірдей болғанымен, бірақ отбасында аға мен іні де бар. Жалпы, біздің жұмысымыздың өзегіне қойылатын қарапайым көзқарас сол болуы керек: біз орыс элементі әлсіз және енді ғана аяқ басып кірген Азияда тұрмаймыз, ал ескі азиялық әдет-ғұрыптар мен мінез-құлықтар әлі уақытша сақталып тұрған орыс облыстарында олардың тағдыры біреу ғана: олар не жалпы империялық азаматтықты қабылдайды немесе жойылып бітеді. Түземдіктер бізді материал ретінде ғана қызықтырады: олардан біз жақын болашақта, мейлі, мұсылмандық діни сенімдегі болса да, әдеттегі орыс шаруасын жасап шығаруымыз керек. Сондықтан оларды барлық орыстарға деген қатаң құрметтеушілік рухына келтіру керек. Олардың ішінде бұған көнгісі келмейтіндерді қайғылы тағдыр күтіп тұрғаны сөзсіз: олар не жерсіз кедей болып қалады және құрып бітеді немесе Ресей олармен қош айтысады. Мұның бәрі тек ойда ғана болуы тиіс және бұл тақырыпта артық сөздер айтылмауы тиіс”.

	Верныйдағы қылмыстық іздеу пунктінің меңгерушісі Полиция департаментіне былай деп хабарлады: “Полиция департаментіне мынаны хабар етемін: “№12”-мәлімдеушінің мәліметтерінде қырғыздар арасында “Оян, қазақ!” кітабын таратады делінген адам — мен аудармашы ретінде қызметке қабылдаған губерниялық хатшы Қайсерке Тоқсанбаев болып табылады.

	“№12”-мәлімдеушімен мен жеке танысып, ол әр алуан өсекаяң сөздерді жинап, қылмыс іздестіру бөлімінің меңгерушісіне хабарлайды, көбінше бұл қарсылас партиялардың біреуінің қырғызын қатардан шығару үшін пайдаланылады.

	Өткен жылдың 21 қазанында Ішкі істер министрінің серіктесіне, сенатор Белецкийге жолдаған №3993-баяндаманың 1-пунктінде мен қырғыздардың әдет-дәстүрі бойынша, кандидатты немесе оның партиясындағы адамды болыс басқарушысы етіп қоюға көмектесетін әдістердің бәрі де жақсы болып саналатын жағдайда, сайлаушылардың екі партиясының арасында қандай бақталастықтың болатыны туралы айтқанмын. Қырғыздардың мінез-құлқымен және тұрмысымен таныса келіп, мен олардың арасынан біз өзімізге қажет қызметкерді таба алмайтынымызды көрдім, өйткені оның қызметі туралы оның өзінен сол сәтінде-ақ бүкіл қырғыз бәрін бөліп алады. Бұлай болатын себебі: орыстардың қызметіне келген әрбір қырғыз, ол тіпті лакей, көшір немесе аспазшы болса да, өз ортасында құрметті адам болып саналады, ал құрметті адам ретінде олар өздерін қандай жолмен болса да, ауылда тұратын қырғыздардан ақша сығып алуға құқылымыз деп санайды.

	Менің тәжірибемде Верный қаласында мынадай бір қызықты жағдай болды: “Зингер” компаниясының ісі бойынша күзет тәртібінде хат алыса отырып, мен бір қырғызды агенттікке жалдадым және оған: 1) жеткізген мәліметтерінің құпиялылығы, 2) мәлімет жинау тәсілдерінің тазалығы, 3) өз ағайындарының алдындағы адалдығы туралы шарттарды әбден түсіндірдім. Оған айына 25 сом төлеуге келістім. Келесі күні агентура маған мен агент етіп жалдаған қырғыз үйіне барғаннан кейін маңайындағылардың бәріне өзінің үлкен адам болып кеткені, өйткені “жандармның тыңшысы болып кіргені” туралы қуана хабарлағанын жеткізді. Әрине, ол маған келісімен-ақ, мен оны қуып жібердім. “№12”-мәлім етуші, кейіннен “Нияз” — ол да дәл мен жоғарыда суреттегендей мінез-құлықтың адамы. Бұл мәлім етуші, полицейлік тергеу көрсеткендей, “жандармда” қызмет етемін деп мақтанып қана қоймаған, адамдарды ұстап беремін деп қорқытып, одан ақша алуға әрекет еткен.

	Егер 1914 жылдың 30 қыркүйегіндегі №1805-агентуралық жазбадағыға ұқсас мәліметтер жиынтық ақпаратқа енген болса, менің ойымша, мұның себебі — Верный қылмыс іздестіру пунктінде Түркістан аудандық күзет бөлімінің бұрынғы бастығы подполковник Сизыхтың агентуралық мәліметтерді алысымен дереу, олардың тексерілуін күтпестен-ақ көрсету туралы қатаң өкімі болғандығынан.

	Қайсерке Тоқсанбаевтың ісін талдай келіп, мен “№12”-мәліметтері шындыққа сәйкес келмейді және Тоқсанбаев “Оян, қазақ!” кітабын ешқашан таратқан жоқ және өзінің мінезқұлқына қарағанда таратуы мүмкін емес деген қорытындыға келдім.

	“Оян, қазақ!” кітабы — әрине, біржақты шығарма, ол тұтқындалуына рұқсат сот қаулысы арқылы 1912 жылы (1912 ж. сәуір, мамыр, маусым айлары) бекітілген кітаптардың әліпбилік көрсеткішінде екінші орында тұр. Губерния хатшысы Тоқсанбаевтың жеке жауаптарынан оның кітапты дүкеннен сатып алып (ол кезде бұл кітапқа тыйым салынбаған) 1914 жылы оқығаны, одан соң оны жойып жібергені белгілі.

	Тоқсанбаевты қызметке қабылдамас бұрын мен оны өзімнің агентурам арқылы тексердім, агентура да, сондай-ақ оның басшылары да ол туралы ең жақсы мінездемелер берді”. Тоқсанбаев жеңілді: бір тыңшы екіншісін аяусыз сатып кетті, ал жандарм бастығына өз мекемесінің беделін сақтау керек болды.

	Міне, мынау Верный тыңшылық бөлімі бастығының Б. Сыртановты Санкт-Петербург қаласына сапарға жіберуге дайындау жөніндегі агентуралық мәліметтерінің хаттамалық жазбасы:

	“Верный, 1911 жылдың 28 қарашасы. Өте құпия. Верный тыңшылық бөлімшесінің бастығы губерниялық хатшы Склюев айдың осы күні төмендегідей агентуралы мәліметтер алды: губерниялық хатшы Ибраим Жайнақов Қапалдан демалыстағы кеңесші Барлыбек Сыртановтан хат алды, мұндай хат облыстық және уездік әкімшіліктерге және қоныс аудару ұйымдары деп аталатындарға қатысты болады. Таяу күндері Қапалдан түземдік мектеп мұғалімі, Торғай облысының аты-жөні белгісіз қырғызы келді және түркістандық нөмірлерге тоқтады, ол жоғарыдағы хатты Жайнақовқа әкелді; хатты алғаннан кейін Жайнақов болыс басқарушылар мен қадірлі қырғыздарды өзіне жинады, бірақ, өкінішке қарай, не мәселе талқыланғаны нақты белгісіз. Дегенмен Сыртанов Жайнақовтан өзінің Верный қаласына келетіндігін болыс басқарушылар мен қадірлі адамдарға ескертуді және әрбір қырғыз болысынан Сыртановтың Санкт-Петербург қаласына баратын сапары үшін жүз сомнан жинауды сұраған деген сыбыс таралған”.

	Қазақ радикалдары батыл қимылдады. Верныйдан Түркістан аудандық күзет бөліміне агентуралық талдаудан мына жағдайлар белгілі болды деп хабарлады:

	“Осы жылдың 15 қазанындағы №2473-хабарламада баяндалған мәліметтер Жетісу облысының қырғыздары мен қара қырғыздары жиналып жатқан — Казанский-Богородский селосында өтетін (1910 жылдың желтоқсанындағы №1434-мәлімет) Ұзынағаш салтанатының уақытына қатысты. Бұл съезді Сыртанов облыстық съезд есебінде пайдаланып, жиналғандарды үкіметтің жер мәселесіне қатынасын талқылауға көндірді және Пішпек уезінде тұрушы Саурамбаевтың, подполковник Жантаевтың, сондай-ақ прапорщик Дәулетбековтің, Верный уезі, Шамалған болысында тұрушы Манке Исмаиловтың қызу қолдауына сүйеніп, Сыртанов Жетісу облысының мұсылман тұрғындарына бейне бір үкімет таңған әділетсіз реніштер туралы айтып, осы салтанатқа қатысқан қырғыз өкілдерін Семей облысының барлық болыстарынан жылу жинау туралы шешім (приговор) қабылдауға және бұл ақшаны оған, Сыртановқа, ол Петербургке барып, онда Мемлекеттік Думаның мұсылман мүшелерімен бірге, қырғыз жерінің жаттануы бойынша мәселені көтеру мақсатында қарым-қатынасқа түсуі үшін беруге көндірді.

	Мұнда облыс болыстары бойынша жалпы ақша жиымын күтпестен, салтанатқа қатысқандар тарапынан 5000 сом жиналып, Сыртановтың қолына тапсырылған. Болыстар бойынша ақша жинау және оның себебін түсіндіруге қатысты формалды қабылданған шешімді дайындау болыс басқарушылар мен старшиналарға тапсырылған. Салтанаттың соңында Сыртанов Қапал, Лепсі және Пішпек уездерін аралап, одан кейін Петербург қаласына кеткен. Бұл уездерде оның қанша ақша жинап алғаны туралы білу әзірше мүмкін болмай отыр, сондай-ақ бұл уездерде ол кімдермен тікелей кездесіп сөйлескені де анықталған жоқ.

	Пішпек уезінен Сыртанов Петербург қаласына кетсе, бұл қалаға оған тағы да бөлшектеп 5000 сомнан аса ақша жіберілген; Сыртановтың Петербург қаласындағы қызметінің нәтижесіне риза болмады, Пішпек және Пржевальск уездерінің он болысы Сыртановқа сенімдерін жоғалтып, әр болыстан 200 сомнан жинап, бұл ақшаны сол бұрынғы мақсатта Дюра Саурамбаевқа беруге жаңа шешім шығарды.

	Ол пристав өзіне қызметімен көмек көрсеткен Кутуковпен бірге Петербургке баруға тиіс болды. Бұл шешімдердің шығарылған уақыты әлі анықталған жоқ.

	Сыртанов таяу уақытта Лепсі уезінен Верный қаласына келуге тиіс, мұнда ол Ұзынағаш салтанатында болған кейбір адамдардың алдында өзінің Петербург қаласындағы сәтсіздігі үшін ақталып, оны Петербург қаласына қайтадан жіберу қажеттігін дәлелдемекші”. Ұзынағаш оқиғасынан кейін қазақ радикалдарының кеңестері жиі өтетін болды, демократиялық бостандық талабы Жетісудің бүкіл қоғамдық өмірінде көрініс тапты. Бұған да белгілі бір дәрежеде Міржақып Дулатұлының “Оян, қазақ!” кітабы ықпал етті. 1912 жылдың желтоқсанында Верныйда жаңа кеңес өтті.

	Мұсылмандар арасындағы құпия кеңестер туралы жандармдарда төмендегідей агентуралық мәліметтер болды: “Мирқасым Сүлейманов дейтін біреу Верный қаласында мұсылмандар әлдебір құпия кеңес өтетінін айтты: бұл қозғалыстың басшылары Верный қаласына келген Куватов, бұрынғы аудармашы Ишмұхаммед Абылайханов, облыстық басқарманың аудармашысы Жайнақов, полковник Шабдан Жантаев және бірнеше көпестер болып табылады. Бұл жерге таяу күндері Сыртановтың келуі күтіледі, одан кейін Петербург қаласына делегаттар жіберу, Константинополь қаласындағы сұлтан арқылы Түркістандағы мүфтиді өтініп сұрау үшін сұлтанға ақша жіберу туралы мәселе талқыланбақ. Сүлейманов пен Куватовтың жекебастары туралы қосымша мәліметтер түскеннен кейін айқындалады.

	Жандармдардың жеке корпусы ротмистр Астраханцев”. 1912 жылдың 18 сәуірінде Верныйдағы тыңшы былай деп хабарлайды: “Мұсылман тұрғындар арасында “Оян, қазақ!” кітапшасының авторы Мир Якуб Дулатұлының “Бақытсыз Жамал” деп аталған біржақты мазмұнды шығармасы еркін таралуда; сондай-ақ сол автордың Ресей мен Жапония арасындағы күресті басқаша түсіндірілетін “Жолбарыс” (“Тигр”) кітапшасы жеткілікті таралған: Жолбарыстың (Ресейдің) құлағын, құйрығын (Жапония) жеп жатыр және олжаны алып қойған; күрес табысты болу үшін көлем мен күш емес, жеңуге деген ұмтылыс пен икемділік талап етіледі деген қорытынды жасалады. Бұл кітапша құпия түрде таралуда.

	Орынбордағы жандармдар да сасқан жоқ. 1912 жылдың 25 маусымында Орынбор губерниялық жандарм басқармасының бастығы Петербургке былай деп сұрау салды: “мүмкіндігінше қысқа уақыт ішінде маған мынаны хабарлаудан бас тартпауларыңызды өтінемін. Баспа істері жөніндегі уақытша комитетке 1911 жылы “Вакыт” газетінің баспаханасынан басылып шыққан Дулатұлының шығармасы “Оян, қазақ!” кітапшасы ұсынылды ма? Және ол өзінің мазмұны жағынан түземдік тұрғындар арасында таратылуға жата ма? Менің пікірімше, ол шектен тыс дәстүршіл және қырғыздарды үкіметке қарсы қоюға бағытталған”. Ал Верныйда тыңшылар жаңа хабарлама әкелді: “Казарменная көшесінде, Ташкент аллеясына бір квартал жетпей, сол жақ бұрыштағы екінші үйде тұрушы Ибрагимнің үйінде Әндіжан уезі бастығының аудармашысы Исаның ұлы пәтерде тұрады; аудармашы Иса өзінің ұлынан Ибрагимге “Оян, қазақ!” аталған кітапшаның жеті данасын беріп жіберген. Кітапшалар оқу үшін қолдан-қолға таралып кеткен; таяу күндері Ибрагимнің қолына бірнеше данасы түседі; бұл кітапшаның бірнеше данасының Ибрагимнің қолында болатын уақыты дәлме-дәл белгілі болады. Исада ол өзі алып жүрген тағы бес данасы қалды. Сол кітапшаның тағы бірнеше данасы Куватовта бар. Исаның кітапшаларды кімнен алғаны белгісіз”. Бұл тұжырым Куватов кітапты тек оқу үшін ғана емес, оны тарату үшін де алғанын дәлелдейді.

	Тіпті Жетісудың ең түкпірдегі бұрыштардың өзінде жергілікті билік жергілікті тұрғындардың бейқамдығына арқа сүйей алмады. Мәселен, Лепсі уезі, Бахты бөлімшесінің бастығы кітап ләпкелерінің жоқ екеніне қарамастан, Захаровский және Ивановский селоларында адамдар татар тіліндегі газеттерді жаздырып алатынын жасырмады. Және, әрине, татар тұрғындар арқылы олар қазақтар ортасына да кіреді. Қазақ тұрғындар арасындағы кеңестер мен жиналыстарға келер болсақ, онда бөлім бастығының пікірі бойынша, бұрында болған осындайлардың әлі де болуы мүмкін”.

	Осы Жетісу облысының Пішпек уездік басқармасының аудармашылары Серікбаев пен Тулин жергілікті тұрғындар арасында Дулатұлының “Оян, қазақ!” шығармасын насихаттағаны мәлім. Бұл мәліметтер 1911 жылға қатысты.

	Жандарм басқармасының тыңшысы 1912 жылдың наурызында былай мәлім етті: “Қырғыздардың өткен 1911 жылғы съезінде Пішпек қаласында тұрушы Пішпек уездік басқармасының аудармашысы, губерниялық хатшы Тымбай Серікбаев Пішпек уезінің барлық болыс басқарушыларына көшпелі халық арасында тарату үшін әлдебір Дулатұлы дегеннің “Оян, қазақ!” аталатын шығармасын бір данадан үлестіріп берді. Кітапта империядағы көшпелі халықтың қазіргі жағдайы сипатталған және патша өкіметінен құтылудың жолы көрсетілген. Дулатұлы аталған шығармасы үшін бір жылдық қамауға алынған дейді, бірақ ол қай жерде сотталған және жазасын қай жерде өтеуде — бұл жағы белгісіз. “Оян, қазақ!” шығармасы бүкіл Жетісу облысы бойынша аудармашылар арқылы таратылған, Верный уезінде — аудармашы Ибрагим Жайнақов”. Бұл мәліметтер М. Дулатұлының “Оян, қазақ!” бағдарламалық кітабының нақты таратушыларының фамилияларын анықтауға көмектеседі.

	1912 жылдың 20 қазанында Түркістан аудандық күзет бөлімінің бастығы Полиция департаменті директорының атына мынаны хабарлады: “Верный қылмыс іздестіру пункті меңгерушісінің 10 қазандағы №2099-мәлім етуі бойынша, осы жылдың желтоқсанында ротмистр Астраханцевке, Верный қаласының тұрғыны татар Құдыс Ғабдулвалиев Жетісу облысындағы басқа халықтардың мұсылмандарымен құпия қарым-қатынас жасасады және бұл қарым-қатынасты жүргізуші облыстағы барлық халықтар мұсылмандарының бірлестігі панисламистік мақсаттарды көздейді деген мәлімет түсті. Өткен жылдың 7 желтоқсанында Ғабдулвалиевтің пәтері мен дүкеніне тінту жүргізіліп, одан ротмистр Астраханцевтің мен басқаратын бөлімге жіберген көптеген хаттары мен журналдары табылды, Ғавдулвалиев, сірә, өзіне қолайсыздық тудыратын ол хаттарды ақша беріп қолына түсірген болса керек. Дүкен приказчиктеріне жеке тінту ешқандай нәтиже берген жоқ. Тінту барысында табылған көшірме кітаптарға қарап, Ғабдулвалиев Тоқмақта, Пржевальскіде, Жаркентте, Лепсіде, Қапалда және Гавриловск селосында тұратын адамдармен байланыс жасасқан деген қорытынды шығарылды. Бұл адамдарды тінтуден де ештеңе өнбеді; көшірмесі Ғавдулвалиевтің көшірме кітабынан табылған — тінту жүргізілгендердің атына жазылған хаттар да табылмады.

	Ғавдулвалиевтегі хаттарда Қапалда тұратын Бердібек Сыртанов деген қырғызды Петербургке жіберу туралы айтылады, бұл сапардың мақсаты қырғыз жері туралы жоғарғы үкімет алдындағы әуре-сарсаңдарға қатысты айқын мәселеден және Сыртановтың Петербургте не істейтіндігін бірінші мақсатпен бүркемелеп, бірақ еш жерде ашып айтпайтын құпия жайлардан тұрады. Осы жағдай тергеу жүргізуге себеп болды.

	Сыртановтың сапары үшін Ғабдулвалиев ақша жинаған, бірақ Сыртановтың құпия сапарына кімдердің ақша бергенін анықтау мүмкін болмады. Сұралған куәлардың көрсетуіне қарағанда, бұл іс мүлде жария мәселелер жөнінде, атап айтқанда: облыста мүфтиат ашу, мектеп мәселесі және приказничый демалыс жайында болған көрінеді. Мұсылмандар арасындағы қалыптасқан дәстүрлік әдеттерге байланысты, мәселені куәлардың көрсетуі арқылы анықтау қиындық тудырады. Аталған іс бойынша шешуші нәтижеге, сірә, барлығының дем берушісі болып отырған Сыртановты тінту арқылы ғана жетуге болар еді, алайда бұл адамға тінту жүргізу туралы талап етілген Қапал уездік бастығы мұны тез жүргізбей, ротмистр Астраханцевпен хат-хабар алысты, ал тінтуді оның әскери губернаторға түсірген шағымынан кейін жүргізді, соның салдарынан Ғабдулвалиевтің ісі бойынша жүргізілген тінту туралы өсек, әрине, Сыртановқа дейін жетті де, одан тіпті бір жапырақ та жазылған қағаз табылмады.

	Сыртанов жоғары білім алған, мұсылмандар арасындағы ықпалы зор, облыстан тысқары жерлерге де кеңінен белгілі, хат алысулар жауап беруге тиісті адамдардың тұрған жерінен алыс жақта сақталған. Уездерде тұратын адамдардан қазірдің өзінде жауап алынды және Верный қаласында тұратын, бірақ осы кезде онда жоқ адамдардан жауап алудың аяқталуына, сондай-ақ Орынбор, Семей және Петербургтегі анықтамаларға байланысты хат алысулар кешеуілдеуде”.

	Міржақып Дулатұлының “Оян, қазақ!” кітабы Верныйдың мұсылман кітапханасында болды. Ол кітап көпес Хамза Абдуллович Тюменевте де болды. Кітап көбінше қолдан-қолға оқу үшін таралды.

	М.Дулатұлының кітабын тасымалдаумен Мырзахан Төлебаев та шұғылданды. Ол туралы жандармдар: “Пішпек қаласында қоныс аударушылар басқармасының статистикалық отрядында шенеунік Мырзахан Төлебаев қызмет етеді. Ол Қазаннан немесе Орынбордан тыйым салынған 30 басылым әкелді. Бір-бір данасы Иса Тергеусізовте, қалғанын Төлебаев қырдағы Қапал уезінің қырғыздарына үлестіріп берді”, — деп хабарлады. Мырзахан Төлебаевтың Верный уезінде туып-өскендігі туралы мәліметтер сақталған. Оның бауыры Верный орман мектебінде оқыған. М. Төлебаев Орталық Ресейге шеккен сапарынан “Оян, қазақ!” кітабының жүздеген данасын әкеліп, өзінің уездерді аралаған кездерінде қазақтарға таратқаны белгілі. 1912 жылы М.Төлебаев Пішпектен кейін Верныйға келуі тиіс болды. Жандармдар, тіпті ол Верныйдағы Грязновтың қонақүйіне аялдайтынына дейін біліп алды.

	Тек қалаларда ғана емес, жекелеген ауылдық жерлерде де қазақтар М.Дулатұлы кітабының мазмұнымен таныс болды. Мәселен, Жетісу облысы, Сарқант станицасында М.Дулатұлының “Оян, қазақ!” кітапшасы табылған. Станица атаманы бұл туралы жоғарғы билікке хабарлады.

	Верныйда: “Баспа ісі жөніндегі Қазан уақытша комитеті арест салды, Саратов сот палатасының прокурорына осы арестті бекіту және авторды Қылмыстық заңдар жинағының 128 және 123-баптары бойынша қылмыстық жауапкершілікке тарту туралы ұсыныс жасалды”, — деген нұсқау шықты. Хат алысулар бірнеше айға жалғасып, масқара жағдаймен аяқталды — 1912 жылдың 3 тамызында Түркістан аудандық күзет бөлімінің бастығына: “Дулатұлының шығармасы “Оян, қазақ!” кітапшасына салынған арест Саратов сот палатасының 1911 жылдың 18 қарашасындағы анықтамасымен алынып тасталғандықтан, кеңсе, өлкенің жоғары басшысы ол кітапшаны айналымнан алып тастау туралы өкім берудің мүмкін еместігін мойындағанын растайды”, — деп хабарлады.

	1912 жылдың қазанында Түркістан аудандық күзет бөлімі генерал-губернаторға былай деп хабарлады: “Дулатұлының “Оян, қазақ!” кітапшасына салынған арест Саратов сот палатасының 1911 жылдың 18 қарашасындағы анықтамасымен алынып тасталуына байланысты, өлкенің жоғарғы басшысы бұл кітапшаны айналымнан шығарып тастаудың мүмкін еместігін мойындағаны жөнінде мен осы жылдың 3 тамызындағы қатынас арқылы растау хат алдым, алайда Верный қылмыс іздестіру бөлімі меңгерушісінің мәлім етуіне қарағанда, сот шешімімен бекітілген кітаптар мен кітапханалардың әліпбилік көрсеткішінде аталған кітапша тыйым салынғандардың қатарында тұр. Осыларды хабарлай келіп, мұндағы қайшылықты түсіндіруден бас тартпауыңызды өтінемін”.

	Алайда Түркiстан өлкесiнiң генерал-губернаторы сот палатасының шешiмiне қараған жоқ; 1912 жылдың 15 қарашасында ол өзiне бағынышты облыстардың әскери губернаторларына мынадай циркуляр (жарлық) жолдады: “Мир Якуб Дулатұлының қырғыз тіліндегі “Оян, қазақ!” деп аталатын кітапшасының түземдік тұрғындар арасында таралуының орын алуына байланысты және Баспа ісі жөніндегі Бас басқарманың үстіміздегі жылдың 19 мамырындағы №6668-циркулярлық өкіміне сәйкес айналымнан шығарылуға жатқызылған бұл кітапшаны, егер оның таралуы орын алған болса, жергілікті тұрғындар арасында айналымнан алып тастауды ұсынуыңызды сұраймын”.

	1905 —1914 жылдар қазақтардың қоғамдық өмірінде ана тіліндегі кітап басылымдарының көбеюімен ерекшеленді. Бұған көз жеткізу үшін А.Каримуллиннің, Е.Қасымовтың жұмыстарына назар аудару жеткілікті. Билік: “Түркі әдебиетінің жаңа бағыты өзінің алғашқы қадамдарында көрініс тауып отырғанындай, Ресейдің мұсылман қауымына жалпы білім беру мен практикалық танымды қалыптастыруға және мұның өзі мәдени де бай болуына ұмтылыс жасаудан тұрады. Бұл ретте халық өзінің сенімін саралауға, оны молдалардың ырымшылдығы мен дүмшелігінен тазартуға және өзінің халықтығын нығайтуға, ана тілінің қолданыс аясын әдеби, ғылыми және діни салаларда кеңейтуге тиіс”, — деген қорытындыға келді.

	Сөйтіп, Семей облысы қазақтарының қоғамдық өмірінде М.Дулатұлының кітабы белгілі бір рөл атқарды. Бұл аймақтың тұрғындары қоғам қайраткері, ақын, философ, Міржақып Дулатұлы жұмысының көптеген тұжырымдарымен жақсы таныс болды.

	М.Дулатұлының “Оян, қазақ!” кітабы басқа облыстарда да таралды: Сырдария облысында бұл кітапты Ташкент-Верный күре жолы бойында таратты. Ол Орынбор-Ташкент теміржолы бойында орналасқан жекелеген уездерде де болды. М.Дулатұлының “Оян, қазақ!” кітабы Сырдария облысы, Перовский уезінің татар мұғалімдерінен табылды. Кітап саны көрсетілмейді. Қазалы уезінде және Сарысу жағалауындағы қазақ ауылдарына татар мұғалімдері М.Дулатұлының “Оян, қазақ!” кітабын тегін таратты.

	“Оян, қазақ!” кітабының жеткізілуі мүмкін болған тағы бір пункт Әулиеата қаласы болды. Мұнда әдебиеттерді Қазаннан, Ташкенттен, Петербургтен, Стамбұлдан алдырған он төрт мешіт, 22 мектебе, уезд бойынша барлығы 102 мектеп болды. Орыс және түрік тілдеріндегі әдебиеттер түсті. Оны Ташкенттің кітап базарынан да аз әкелген жоқ. М.Дулатұлының кітабы жарық көрісімен, оны алу үшін Әулиеатадан — кейіннен Алаш қозғалысына қатысқан Садық Абланов әуре-сарсаңға түсті.

	Жандармдардың мәліметі бойынша, “Түркістан өлкесінің Сырдария, Ферғана және басқа облыстарында соңғы бірнеше жыл бойы жазғы қол бос уақытта татар медресесі “Ғалиядан” Уфа қаласына жас татарлар — “мударистер” барып, жергілікті қырғыз тұрғындар үшін көшпелі киіз үй-мектептер ашуда. Ешбір рұқсатсыз ашылған бұл мектептердегі оқыту натуралдық әдіспен, бірақ орыс мемлекеттілігінің мүддесінен шалғай жағдайда жүреді. Оқыту үшін өте жоғары ақы алынатынына қарамастан, мұнда келген мұғалім-татарлар өз мектептеріне жас қырғыздарды және тіпті орыс-түземдік училищелердің оқушыларын да көптеп тартуда.

	Келген мұғалімдердің жергілікті қырғыздарға ықпалының күштілігі сонша, қырғыздардың кейбіреулері қыстыгүні Уфаға келіп, татарлардың көмегімен сол “Ғалия” медресесіне оқуға қабылданады да, ол жақтан өз үйлеріне жеткілікті түрде үгіт-насихат алып қайтады. Суық түсісімен татар мұғалімдер Уфаға қайтып, келесі жылы тағы да қырғыз даласында болуға дайындалады.

	Жергілікті әкімшілік жүргізген тергеу, жалпы алғанда, жоғарыда көрсетілген мәліметтерді растады және дербес жағдайда Сырдария облысы, Перовский уезі, Жүлек телімінің қырғыздары жазғы кезде Сырдария және Сарысу жағалауына татар мұғалімдерін шақырушылар екенін көрсетті”.

	Зерттеуші Г.Сұлтанғалиева Қазалы және Перовский уездеріне 1913 жылы қырық шәкірт келгенін айқындады. Олардың ішінде уфалық “Ғалия” медресесінің студент-шәкірттері Баймұхамед Каренеев, Ерғали Салдыбаев, Ғали Баймұхамедов, Тынбай Қалышев, Ерлан Тұрсынов және басқалар болды. Мұндай студенттердің санын анықтау мүмкін емес еді. Орынбор губерниялық жандарм басқармасының бастығы: “Кеңбайтақ қырғыз даласына жазғы кезеңде әртүрлі медреселер оқушыларының бір бөлігі, көбінше жоғары сыныптағылар барады және бізге белгілі болғанындай, олар барынша шектеулі сыйақы ала отырып, қырғыздарды шынында да сауаттылыққа үйретеді; оқытуды жаңаша дыбыстық әдіспен жүргізеді” деп жазды.

	Полиция департаменті жағдайды былайша талдаған: “Қырғыз-қазақтар, жалпы, өздерімен туыстас басқа көшпелілердің арасында, барынша бай тілге ие, алғыр, өз әдебиеттері бар және жаңалықты басқаларынан тез қабылдайды деп саналады. Сауаттылық, мұсылмандық діни оқуы және жөн-жоралар қырғыздар арасында негізінен жазда татар медреселерінің оқушылары арқылы таралады. Қазақтарға әсіресе Бүйін, Чистополь, Уфа, Симбирскінің және дер-Қашғар медреселерінің оқушылары келіп, үлкен рөл атқарады. Қазақтар жаңа әдісті ұнатады, сондықтан ескі бағыттағы мектептің оқушылары өздерін жаңа әдіскерлер ретінде көрсетеді. Бұл оқушылар қазақтарға жәрмеңкелер мен базарларда мұғалімдікке жалданады (Зариф Абдулкадиров Ташкентскийдің “Чупае-ата” кітабының алғы сөзіне қараңыз. Қазандағы ағайынды Каримовтер баспасы, 1909 ж.)”.

	Түркістан генерал-губернаторының және Полиция департаменті Түркістан бөлімшесінің кеңселерінде былай деп жазды: “Кітапшалардың ішінен “Оян, қазақ!” (“Проснись, казах!”), “Тұр, қазақ!” (“Вставай, казах!”) және мысалдар жинағы “Маса” (“Комар”) белгілі. Аталған басылымдарда хандар тұсында, бейне бір әлдеқайда жақсырақ та еркін өмір сүрген қырғыздардың ауыр да құқықсыз жағдайы туралы айтылады, қырғыздардың пайдалануындағы жер көлемінің кемуін көрсете отырып, аграрлық мәселе қозғалады. Сондай-ақ болыстық басқармаларды сайлау кезіндегі қиын жағдайларға назар аудартады, өйткені сайлау кезінде қатысып жүретін полиция шені жергілікті тілді білмеуіне байланысты қырғыздардың қолы жетпейтін жерде болады, ал аудармашыға пара беру керек.

	Мысалдарда біржақтылық және үкіметке қарсы бағыт орын алған, олардың бірінде Мемлекеттік Думада қырғыз халқынан депутаттың жоқтығына риза болмаушылық айтылады.

	Мұғалімдердің қырғыз бұқарасына тигізген ықпалы оларда бұрын байқалмаған, кейбіреулерінің орыстарды құрметтемеушілігі түрінде қазірдің өзінде көрініс табуда. Татар молдалары оқуының дәмін татқан ересек адамдар орыстарды ашықтанашық құрметтеушілігін көрсетуде және өз қызметінде зиянды бағыт ұстануда. Мәселен, Балқан түбегіндегі соңғы оқиғаларға байланысты мәселені талқылау барысында қырғыздар Ресейді славяндарды қолдағаны үшін кінәлап, егер Ресей соғыс бастаған болса, онда бұл соғыс ол үшін Жапониямен соғыстан да көп бақытсыздық әкеледі деді. Балқан түбегіндегі оқиғалар туралы қырғыздардың бұдан хабардарлығы — сөз жоқ, татар молдалары ықпалының нәтижесі, олар қырғыздардың балаларын оқытып, ересектеріне де кері бағытта тәрбие береді, оларды кейбір татар газеттерін жаздырып алып оқуға үгіттейді”.

	М.Дулатұлының кітабы қазақ қоғамының өміріне жаңа серпін берді. Бұл қозғалыстың формалары мен әдістері қазақ қоғамының нақты жағдайы мен ішкі жай-күйінен туындады. Ол қазақ халқы санасының көтерілуінің куәсі ғана емес, сонымен бірге Ресей самодержавиесі дағдарысының белгісі ретіндегі оқиға болды. Мұны мемлекеттік биліктің белгілі бір құрылымдарында айқын сезінді де. Алайда қалыптасқан жағдайдан шығудың жолдарын ешкім де көз алдына елестеткен жоқ.

	Оқиғалардың бүкіл барысы көрсеткеніндей, Петербург Полиция департаментінің ерекше бөлімі ұлттық қозғалыстың ерекшелігі мен мәнін және туып келе жатқан “Алаш” партиясы қызметінің мәнін жақсы түсінген. Полиция департаментінің айрықша анықтамасында былай деп көрсетілді: “Әртүрлі кітапшаларды таратуға панисламистер артық күш жұмсауда; оларды тек қалаларда арнайы ашылған кітап ләпкелерінде, өлкедегі ірі сауда орындарында ғана емес, сонымен қатар мануфактуралық және тіпті саяси бақылауы жоқ қоныстардағы ұсақ ләпкелерде де сатуда.

	Дулатұлы “Оян, қазақта!” қырғыздарды орыстарды қуып шығуға және өздерінің қырғыз мемлекеттігін құруға шақырады”. Бұдан артық айта алмайсың.

	Мадияр ғалымы Бенке Михай: “Өлеңдер мен прозалық шығармалар жинағы “Оян, қазақ!” тек атауымен ғана емес, өзінің рухымен де Мадияр революционері Шандор Петефидің “Түрегел, Мадияр!” (“Встань, Мадияр!”) деген шығармасымен үндес”, — деген еді.

	Көп ұзамай қатал реакцияның уақыты туды, революциялық қозғалыс астыртын әрекетке көшті, Ахмет Байтұрсынов астыртын ұйымдарда жұмысын жалғастырды. Ал оның жолдастарының ішінен Байтұрсыновты және басқаларды сатып кеткен арандатушылар да табылды (Т. Шыңғысов). 1909 жылдың 1 шілдесінде жандармдар тінту жүргізіп, Байтұрсыновты тұтқынға алды. 1910 жылдың 21 ақпанына дейін Ахмет Байтұрсынов Семей түрмесінде отырды, одан соң оны қазақ облыстарының шекарасынан екі жылға жер аудару туралы қаулы жарияланды. Ұлы революция қарсаңындағы соңғы екі жылда Байтұрсынов Орынборда тұрды.

	Өзінің кітабының таралу жағдайына қатысты М.Дулатұлы: “Бұл кітаптар бүкіл Қазақ өлкесі бойынша тез таралды, ал өлеңдерді жатқа айтты. Көп ұзамай қазақ елі арасында революциялық әдебиеттің пайда болғаны туралы жандарм басқармасына жеткізуге асыққан адамдар табылды”, — деп жазды.

	1913 жылдың 21 ақпанындағы жоғары мәртебелі Жарлықтың 5-бабының және 1913 жылдың 19 наурызындағы басқарушы Сенаттың Питцер ісі бойынша үкімі негізінде, М. Дулатұлының “Оян, қазақ!” кітабы туралы істің одан әрі қарай жүргізілуі тоқтатылды.

	* * *

	Ресей мемлекеттік тарихи мұрағатының қызметкерлері қазір де:

	— Сенатқа кетті, — деп айтады. Немесе тағы да басқаша:

	— Жиналыс Синодта болады, — дейді.

	Ресей мемлекеттік тарихи мұрағатының (РМТМ—РГИА) ғимараты Нева жағасында, І Петр ескерткішінің жанына орналасқан. Сенаттың да, Синодтың да негізін салған дәл соның өзі болатын. Мұнда Сенатқа Міржақып Дулатұлы “Оян, қазақ!” кітабынан арестті алып тастау жөніндегі кассациялық шағым түсірген. Мұнда мен де сонау жас кезімнен бері төңкеріске дейінгі қазақ тарихының беттерін тауып, аударыстырып қарау үшін келіп кетудемін.

	Бұл жолы жұмыс аяқталды. Ғимараттан шыққан бетте Васильевский аралының бағыт нұсқамасын, Исаакиевский соборын, Александр бағында Пржевальскийдің кеуде мүсінін көремін, төменде шойын тұғыр үстінде кішкентай бота орналасқан, бейне бір Торғайда, Зайсанда немесе Ыстықкөлдің жағасында тұрғандай. Невский даңғылымен бойлап келемін. Пойыз Мәскеуге кешке қарай жүреді.

	Пойыз бекетінде абыр-сабыр — жолаушылар мен шығарып салушылар теміржол платформаларының, вагондардың нөмірлерін іздестіруде. Мен Мәскеуге купемен Октябрь теміржолында кетіп барамын. Кездескен жүк және жолаушы пойыздары жанымыздан зуылдап өтіп жатыр. Мен дәл осы жолмен, этаптық жолаушы пойызындағы терезелері торланған вагонда 1929 жылы тұтқын Міржақып Дулатұлын әкетіп бара жатқанын көз алдыма елестетуге тырысамын. Соловецкий аралына әкетіп бара жатты. Мерзімі үлкен — он жыл. Ал бұл этап Семей түрмесінен басталған тұтқын жолының жалғасы еді. Осылай болып шықты — Міржақып Дулатұлы туралы материалдарды мен Алматы, Зайсан, Петропавл, Қостанайдан іздедім, ал олар Мәскеу мен Санкт-Петербургтен бәрінен де көп табылды. Төңкеріске дейін ол туралы көптеген материалдар құпия болды, ал кеңестік кезеңде тіпті оларға қызығушылық танытудың өзі қауіпті болды.

	Ескі және жаңа мұрағаттағы көптеген істер алынып тасталды, лақтырылды, отқа жағылды. Тіпті жою туралы құжатнаманың өзі де өртеліп жіберілді. Тергеуші-тексерушілер төңкеріске дейін де, одан кейін де жұмыс істеді, алайда өздерінің іздерін дерліктей қалдырмай кетті.

	Полиция департаментінің қорынан Міржақып Дулатұлы туралы мұрағаттық материалдардың көшірмесін алу үшін Мәскеуде тағы бір күнімді өткіздім. “Оян, қазақ!” кітабының мүлде жаңа данасына қарап отырмын. Ол бейне бір баспахана станогынан енді ғана шыққан секілді. Бұл дананы көріп, қолына ұстағандар көп емес шығар. Бәлкім, баспаханадағы кітап түптеуші мен Полиция департаменті мұрағат бөлімінің қызметкері ғана шығар олар. Бұл кітапшаны қолына ұстаған үшінші адам, сірә, мен-ақ болармын.

	Кітапта автордың фотосуреті бар. Портреттегі Міржақып Дулатұлы 25 жаста. Ол — Қазаннан басылып шыққан романның және “Оян, қазақ!” жинағының екі басылымының авторы. Үстіне гимназиялық типті сюртук киген. Басындағы тақияның шет-шетінен ұқыпты алынған шашы көрінеді.

	Мұрны жалпақтау, беті сопақша келген, көз жанары байыпты. Бет-бейнесінен ішкі жинақылығы, өзіне және айналасына деген сенімді көзқарасы байқалады. Оған бүкіл өмір әлі алда секілді көрінеді, бірақ ол өмірінің жартысы өтіп кеткенін қайдан білсін...

	Кешкісін тағы да абыр-сабыр басталды: ұшаққа отырғызуын күту, билетті тіркету, ұшаққа мінудің кезегіне тұру. Менің ұшақтағы орным иллюминатор жақта екен. Бұл арадан бәрі айқын көрінеді: жерүсті тіршілігі, әуежай ғимараты және жақын маңдағы орман да. Міне, ұштық. Ұшақ аспанға тез көтеріліп, қала шетінде доға тәрізді ақ жолақты із қалдырып барады. Маған иллюминатордан жер бетінде самсап қалған мыңдаған жарық жақсы көрінеді. Мұндай биіктіктен ғажайып көрініске тап боласыз, бұл жарықтарда адам жаны және оның өмірі бар. Осы оттардың әрқайсысы адам тағдырлары теңізінің кең айдынындағы айшықты суретін бейнелеп тұрғандай. Міне, солардың ортасында Міржақып Дулатұлының да өмірі бар.

	Ұшақ шығысқа бет алып барады. Ол Торғай, Қостанай, Зайсан, Қарқаралы, Петропавл, Қызылорда жатқан өңірлерге бағыт алған. Ол жақтан даланың шағын өзендері: Жарлы, Жыланды, Торғай, Қандысу жалтырап көрінеді. Ал төбежоталар арасында бейне бір қоқиқаздың қанаттары секілді, батып бара жатқан күннің қызғылт шұғыласына малына жалтжұлт етіп жыңғыл шоқтары қалып жатыр. Әне анау төменде, жер бетінде Міржақып Дулатұлы өмірінің айшықты кезеңдері бар. Менің суреттеп жазғандарым — тек тапқандарым мен түсінгендерім ғана. Бұлар — аса ірі қазақ ағартушысы әрі патриоты өмірінің бір бөлігі ғана.





МІРЖАҚЫП ДУЛАТҰЛЫ “ОЯН, ҚАЗАҚ!”


	Сөз басы

	Дүниеге қатынасып жүрген, оқыған заттарымыз болмаса, бiздiң ғүмуми5 қазақ халқы файдалы мәселелерден бихабар едi. Себебi: дария қасында тамшы секiлдi, оқығандарымыз аздықтан, халқымыз шәһәр ретiнше емес, көшпелi һәр жерде бытырап жүргендiктен, заман ахуалынан хабар бiлерлiк оқуға өз тiлiмiзде газет жоқтықтан, татар туғандарымыздың әдеби тiлменен жазылған газеттерi оқу оқымаған халыққа түсiнiксiздiгiнен, дүниеде болып жатқан ғәжәйiп6 уә7 ғәрәйiп8 файдалана алмай, бiздiң халық дүние сарайының бiр қараңғы түкпiрiнде ұйықтап, ұмыт қалған секiлдi болып тұр, чүнки9 заманымыз күн сайын түрленiп келедi, мұнан бұрын өткен он бес жыл менен бүгiнгi халiмiздi салыстырсаңыз да — аз уақытта көп таршылықта қалған секiлдiмiз. Әлi де болса бұрынғыдай қозғалмай ғафилдықта10 жата берсек, ендi аз заманда нешiк болашақпыз?

	Қой бүйтпелiк, һәр халықтың күшi һүнер болса, һүнерге Алла тағала қасында һүммәтiмiз11 саясында бiз қазақтар да ортақ болсақ керек, соның үшiн мұсылманша ғылымдар оқып, дiнiмiздi танып, надандардың көзiн қойып, көңiлiн ашып, мұнымен ахиреттiк файдамызды табалық. Екiншi, дүниемiзде қажеттi хақыларымызды алып, жерiмiздi, малымызды сақтау үшiн, басқалардан хорлық көрмес үшiн, орысша оқып һүнерлi болалық. Орысша бiлмегендiктiң зарарын12 бiлу фарыз дәрежесiнде қажет екендiгiн, мiне, мұнан байқаңыз: Руссия мемлекетiнде жүз қырық миллионнан артығырақ халық бар, һәммәсi жүз тоғыз тiлмен сөйлейдi, соның iшiнде үстiн13 тiл — орыс тiлi, күллi хүкiмет мекемелерiндегi жұмыстар орыс тiлiнде болады, закондар һәм солайша.

	Һәркiм өз қолында барына жомарт болғаны секiлдi, мен де өз мағлұматымша бейшара халқымызға файда келтiрмек әмлһилә14 үшбу15 рисәләнi16 жаздым.

	Мiржақып Дулатұлы, 1909





Қазақ халқының бұрынғы һәм бүгінгі халі




	Мiржақып, неге отырсың қалам тартпай,

	Бәйге алмас болғанменен жүйрiк шаппай?

	Шамаңды қадари хал көрсетсеңшi,

	Байғұс-ау, оянсаңшы қарап жатпай.



	Не файда бiр орыннан қозғалмайтын,

	Тазармас қарасу да жатқан ақпай.

	Артықтан тағлым алып, кемге үйретпей,

	Жүруiң лайық па ғақыл таппай?



	Сен неге бой көрсетпей жасқанасың?

	Тастаса көзiң көрсiн халық ұнатпай.

	Бұл шақта сөз базары көтерiңкi,

	Сынаспай бақытыңды сен де баптай.



	Бiрде алып, бiрде қалып жүрмес пе едiң,

	Сөзiңдi бiреу сөгiп, бiреу мақтай.

	Бой тежеп, жүрексiну дұрыс емес,

	Шашылған ризықты жүрiп татпай.



	Һүммәт тау кеседi деп мысалда бар,

	Жiгiтке һүнер17 қайда зейiн артпай.

	Талапты жаңа өспiрiм бағландар

	Жүруге лайықты ғой атын ақтай.



	Жiгiттiң несi жiгiт босқа жүрген,

	Қызметпен файда берiп, халыққа жақпай?

	Бәсең бол, әсем болсаң деген жөнмен,

	Һүнерiн мұхтаждарға жүрсе сатпай.



	Жан-фида18, малың тәрiк19 болсын, жiгiт,

	Дiн, милләт20 деген сөздi тұр жәһидлай21.

	Мен кепiл сонда жаман болмасыңа,

	Тұрмасам қолыңды әкел, айтқан шартта-ай.



	Адасып қараңғыда сорлы қазақ,

	Ай тумай, күн һәм шықпай, тұр таң атпай.

	Сөндiрмей жанған өрттi көрген адам,

	Қалайша тұру мүмкiн жанға батпай.



	* * *

	Бiр кеңес түстi хиял бастарыма,

	Дәфтер хат ғибрат үшiн тастарыма.

	Хсуса арнап жаздым халық үшiн,

	Жиырмасыншы ғасырдың жастарына.



	Аз жасап, өмiрiмде көрдiм көп iс,

	Ретiн шамаладым халықтың тегiс.

	Қаралас һәр қайсысы көрiнедi,

	Бiрi артық, бiреуi кем дейтiн емес.



	Қазақтың қай нәсiлден тарағанын

	Бiлерсiң шежiреден қарағаның.

	Бұл жерге соның үшiн тоқтамаймын,

	Жазайын басқа сөздiң жарағанын.



	Адамзат неше түрлi жиһан22 толған,

	Һәр дiнде, һәр мәзһәпте23 және болған.

	Соның көбi шәһәрден орын алып,

	Сахарада бiздiң қазақ көшiп-қонған.



	Ол заман үш жүз бiрге араласқан,

	Бағынып еш падишаһқа қарамастан.

	Хан шығып өз iшiнен халықты билеп,

	Билерi хүкiм айтып, өрнек шашқан.



	Көшсе де мың шақырым жерi жайлы,

	Аққан бұлақ, шалғыны көкорайлы.

	Тоқты қоздап жүрiптi, тай құлындап,

	Жер тар болып көрмедi-ау уайымды.



	Сол кезде бiздiң қазақ ала болған,

	Көлденең дұшпандары және болған.

	Күштiсi нашарларын шауып алып,

	Бұрынғыдай болмаған, пәле болған.



	Ел шауып, кiсi өлтiрсе, батыр деген,

	Батырлар фәқирлердiң24 хақын жеген.

	Бiз мұндай бұл уақытта болар ма едiк,

	Iстесе халық файдасын ғақылменен?



	Кетiптi фiтнәнiң25 жолы ашылып,

	Бiрiнен дұшмандығын бiрi асырып.

	Айырылып берекеден қарап жүрiп,

	Тұрыпты басқаларға құр бас ұрып.



	Кетiптi араздасып бiр туысқан,

	Барымта ұрлық қылып мал қуысқан.

	Сыя алмай кең дүниеге таласушы ед,

	Таршылық ендi көрiп сығылысқан.



	Мазасы кеткен бiрдей iштен, сырттан,

	Аз ата көрген қорлық күштi жұрттан.

	Екi сұңқар таласса, құзғынға жем,

	Берекесiн бұл қазақ сөйтiп құртқан.



	Сол күнде жауға қарсы қорған құрса,

	Құтылып надандықтан ғылым тапса.

	Ғайратын бойындағы шетке жұмсап,

	Келтiрмей жәбiршiлiк қарындасқа.



	Өздi-өзi тату болып тұрған күнде,

	Қалар ма едi һәр нәрседен мұндай босқа.

	Мiнеки, бұл уақытта тұрмыз ендi,

	Дұшманға таба болып, күлкi досқа.



	Жүрмеген кең жайылып ол халiнде,

	Үнемi тұру қайда хан тағында?

	Руссия мемлекетiне бағыныпты,

	Әбiлхайыр төренiң хан шағында.



	Патша айтқан: “Ғадiлдiкпен билеймiн, — деп, —

	Дiнiңе һәм жерiңе тимеймiн, — деп, —

	Оқ атпай, қылыш тартпай бағынған соң,

	Қалайша қадiрiңдi бiлмеймiн”, — деп.



	Алмасқа уәғдә еткен бiзден солдат,

	Орнына түндiк басы салған рамат26.

	“Қазақ та Руссияның бiр ұғылы,

	Бар болса беремiн, — деп, — нендей хәжәт”.



	Қазақты ең әуелi билеген хан,

	Правитель, десятичный, аға сұлтан.

	Қалдырып осылардың һәммәсiн де,

	Шығып тұр бiздiң тұста бүгiнгi заң.



	Қызығып қызарғанға кеткендер көп,

	Шен алып, дәрежеге жеткендей боп.

	Ойлады өз файдасын халықты сатып,

	Қазақты ең керексiз еткендей боп.



	Тұманға кiрдi қалың бiздiң қазақ,

	Арты жар, алды тұйық — бұл не ғажап?!

	Адасқан ағайынға басшы болып,

	Iшiнде жол көрсетер адам аз-ақ.



	Бас қосып киргизский интеллигент,

	Бiздерге халықтың қамын ойлау мiндет.

	“Культура” деген сөздi на практике,

	Етпеймiз не себептi осуществлять?



	Милләтлар цивилизованный озып кеттi,

	Оянбай ендi жату не следует.

	Ұйқысы ғафилдiктiң басып кеттi,

	Қазақты ояталық етiп һүммәт.





Қазақ халқының бұрынғы мағишаты27




	Қазақтың қандай едi мағишаты,

	Бiр күнде көшiп-қонған рақаты?

	Қайғы жоқ, хасiрет жоқ, қыз-бозбала

	Түзеген бәсекемен салтанаты.



	Кетушi ед көшбасшылар iлгерi озып,

	Жарасып өз форымынша саясаты.

	Жарысып жас балалар жүрушi едi,

	Жаратқан үкi тағып жүйрiк аты.



	Жайлауға шыға айғыр суытушы едi:

	“Ыстықтың қалмайды, — деп, — зарараты”28.

	Тiзiлiп көл жағалай қонушы едi,

	Жарасып ақ үйлердiң қияфаты.



	Көкорай шалғындарға бие байлап,

	Байлықтың көрiнушi едi ғаламаты.

	Жан-жануар рақатпен бiр жасаушы едi,

	Кiргендей бөлмесiне жер жаннаты.



	Iшкен мас, жеген тоқ боп жүрушi едi,

	Түзелiп бозбаланың саяхаты.

	Бүлдiрген, шие тере кетушi едi,

	Қыз-келiншек, мырзалардың жамағаты.



	Кеңейiп жұрттың фиғылы ол уақытта,

	Нашарға тиюшi едi шарафаты.

	Ұл туып, келiн түссе, қыз ұзатып,

	Той болып, ат шабушы ед бiр ғәдәтi.



	Бек ғажап марқұмдарға ас берушi ед,

	Фаш29 болса халық iшiнде инафаты30.

	Бауыздатып бағланды, құлын сойып,

	Iшсе қымыз, келушi едi сөздiң шарты.



	Кәнеки, осы айтқанның бiрi бар ма,

	Айтылса сөздiң кәмiл хақиқаты.

	Бұл күнде бұларды ойлап қайғыда жүр,

	Бар болған данышпандар фарасаты.



	Оқыған пайда берер жастарымыз,

	Һәр iстен болса мәгәр мағлұматы.



	* * *

	Үйренген халықпыз ғой кемшiлiкке,

	Талпынып ұмтылмайтын кеңшiлiкке.

	Осындай бiлiнген соң мiнезiмiз,

	Кiмде-кiм бiздiң жұртты елсiнiп пе?



	Руссияда жиырма миллион бар мұсылман,

	Жерi жоқ осылардың бiр қосылған.

	Мәселен, бiздiң қазақ бұл уақытта

	Тысқары рухани идарадан.



	Бола алмай тiлек қабыл хафалықта31,

	Көруде жәбiршiлiк жүрмiз һаман.

	Қазағым, көрмегенiң әлi алдыңда,

	Боларсың көне берсең мұнан жаман.



	Босында аяқ-қолың қимылдап қал,

	Бiр күнде тыпырлауға келмес шамаң.





Һүнерменен хасыл32 болған нәрселер




	Һүнердiң афзалдығын еттiм зiкiр33,

	Мұхтәрәм34 оқушылар, жiбер пiкiр.

	Ғылыммен хасыл болған нәрселердi

	Жазайын баян етiп, тыңдап отыр.



	Ат жетпес алты айшылық алыс жолға,

	Аз күнде жеткiзедi бұл отарба.

	Естiлмес хабарларды жер шетiнен

	Аламыз телеграммен я ғәжибә35.



	Жүргiздi автомобиль ат жекпестен,

	Әмiрi қолда болып терiс кетпестен.

	Һүнермен от пен суды көлiк қылып,

	Алыстан телефонмен жұрт гәпләскен.



	Дариямен қара жердей файдаланды,

	Бұрынғы қиыншылық жайға қалды.

	Балықтай мұхиттарда жүзiп жүрiп,

	Ғамал ғып пароходпен қайда барды?



	Дәхидә36 хәйламенен аспанға ұшты,

	Кезiнде қажет болса жерге түстi.

	Есiмiн воздушный шар деп қойды,

	Халық бұрын көрiп пе едi мұндай iстi?



	Телеграф және шықты сым темiрсiз,

	Иланып болған iске жұрт сенерсiз.

	Үстiңнен жүргенменен көз көрмейдi,

	Әлбетте, қалайынша сiз бiлерсiз.



	Машина жер астынан жүрдi тағы,

	Ғажайып мұнысы да хиял дағы.

	Не нәрсе өздiгiнен жаралмайды,

	Һүнермен мұны тапқан пенде дағы.



	Бердеңке, бомба, мина, зеңбiректер,

	Пистолет, револьвер, браунингтер —

	Һәммәсi бұл уақытта болды тамам,

	Қылатын жауға қару не керектер.



	Машина электрический және келдi,

	Жарық боп май мен отсыз жана бердi.

	Түн болса шаһар iшi күндiзгiдей,

	Әлбетте, бұл әсерi ғажап ендi.



	Сөз сөйлеп, граммофон әнге салар,

	Ғажайып аят оқып, дұға қылар.

	Бұл сөзге көрмеген жан нанбас едi,

	Не керек, халықтың көбi көрген шығар.



	Телескоп дейтiн нәрсе болды тағы,

	Нәрсенi көрсетедi алыстағы.

	Түйменi түйедей ғып зорайтады,

	Баяғы мұны тапқан һүнер дағы.



	Руссияның завод пен көп фабрикасы,

	Табылған соныменен халық файдасы.

	Қымбатты арзан қылған сол екеуi,

	Нашарға жеңiл келiп пұл бағасы.



	Машина және шықты шөп шабатын,

	Аз күнде жан қинамай көп шабатын.

	Соқа бар егiн салған һәм машина,

	Секiлдi көп файданы тең табатын.



	Баспахана шықты кiтап басатұғын,

	Халыққа һүнер, мағариф37 шашатұғын.

	Арқылы газет-журнал һәр тарафтан,

	Хабармен халықтың көзiн ашатұғын.



	Һүнермен мәзкүрлердi38 адам тапқан,

	Жалғыз-ақ бiздiң қазақ қарап жатқан.

	Һеш бiрiн осы айтқанның iстей алмай,

	Қатардан кейiн қалдық надандықтан.



	Бiз дағы ғылым бiлсек етпес пе едiк,

	Iлгерi озғандарға жетпес пе едiк.

	Дiн, дүниемiз таршылықтан азат болып,

	Һүнерлi халық атанып кетпес пе едiк?





Сайлаулар хақында




	Шыққалы волост сайлау қырық жыл өттi,

	Сол сайлау, байқасаңыз, түпке жеттi.

	Бай болып, мырза атанып, мал бiткендер

	Таласып волостыққа ақша төктi.



	Елiрiп бiреу шықты: “Би болам”, — деп,

	Кейбiрi: “Би түсетiн үй болам”, — деп.

	Желiкпей үшiншiлер неге тұрсын:

	“Қалайша аналардан мен қалам?” — деп.



	Елiртер момындарды: “Сен де аттан, — деп, —

	Малыңның арқасында бiр шаттан”, — деп.

	Қарашы, бұл қырсыққа не қыларсың,

	Бейшара әуреленер құр жатқан тек.



	“Фәленше ауылнайлыққа ылайық, — деп, —

	Ынтымақ не қылса да қылайық”, — деп.

	Бiр сорды бәйге атындай алып келер,

	“Һәммәмiз сертте мәхкәм39 тұрайық”, — деп.



	“Бiр атадан қалдым, — деп шығар бiреу: —

	Сiздерменен бiрге, — деп, — бiздiң тiлеу”.

	Жолын алса, мәз болып ол кетедi,

	Бермесе, қамыққандай көңiлi жүдеу.



	Сайлау басы төреге мың-мың ақша,

	“Жанында орыс жоқ па екен онан басқа?”

	Стражник пен писiрлер сүйiншi алады,

	Бермей тағы болмайды һәм тiлмашқа.



	Волост болар мал шашып шығынданып,

	Сайлау өтер осылай тынымданып.

	Әбден болып алған соң расходын

	Бiтiредi халықтан жылында алып.



	Кедей сорлы шолағын арықтатар,

	Түк файда жоқ, үйiне барып жатар.

	“Фәленшемен табақтас болдым мен”, — деп,

	Қатынына мақтанып осыны айтар.



	Мұнымен мал шашылып, ар кетедi,

	Күштi әлсiреп, нашардан хал кетедi.

	Өтiрiктi расқа шығарам деп,

	Жалған iске ант берiп, жан кетедi.



	Нахақтан бiрiне-бiрi бәле салып,

	Бiлмесе ұрлық, бiлсе егер барымта алып.

	Төбелес, жанжал, керiс әңгiмеге

	Құмар-ақ болып кеттi бiздiң халық.



	Тұрады төрелерi кекiрейiп,

	Переводчик онан жаман шекiрейiп.

	Көп зарар бiздiң қазақ көрсе дағы Демейдi:

	“Мұндай iстен бекiнейiк”.



	Мал шашып, әлектенiп таласады,

	“Мен көп, сен азсың”, — деп санасады.

	Ес кетiп, өлiп-талып волост болып,

	Сонан соң халқыменен жарасады.



	Үйiне ат-тонымен барып түсiп,

	Ризалық айтысар, тағам жесiп.

	Мысалы, тоқылдақтың тәубесiндей,

	Кетедi бiр жылдан соң ұмытысып.



	Құл кеттi хан орнына таққа мiнiп,

	Жұрт кеттi жамандықты жатқа бiлiп.

	Һәкимлер40 харамидан41 болғаннан соң,

	Ұры-қары кетпей қайтсiн атқа мiнiп.



	Япырмау, дәл осы iстен не файда бар?

	Көбейер күн-күн сайын фiтiнәлар.

	Көз көрдi, бiр парасын құлақ естiп,

	Кiсi өлiп, сотты болып бiрi айдалар.



	Ағадан iнi айырылды, атадан ұл,

	Ағайын арзандады, қымбаттап пұл.

	Сатылды ғазиз ұждан аз ақшаға,

	Ғәләмәтi надандықтың емес пе бұл?



	Өзiне-өзi халық жаны ашымай,

	Мал шашар: “Боламын, — деп, — волостной”.

	Жұмсаса қандай жақсы болар едi,

	На пользу образования народной.



	Беруден көздей жерге көлдей ақша,

	Құмары келе жатыр бiр басылмай.

	Кiсiдей арақ iшкен әуреленiп,

	Япырмау, кеткенi ме халық осылай?



	Қазағым, бұл ғадеттi тасталық та,

	Халықты тура жолға басталық та.

	Волост, билiк, ауылнайлық, выборныйлық,

	Қимайтұғын соншама падишаһлық па?





Қазақ жерлері




	Мың жетi жүз отыз бiр сәнасында42:

	Бiз кiрдiк Руссияның фанасына.

	Һүнерсiз бостығымыз көрiнген соң,

	Қызықпас кiм қазақтың баласына?



	Жылында мың сегiз жүз алпыс сегiз:

	“Қазыналық”, — дедi жердiң һәммәсiн да.

	Тарылып жылдан-жылға жер-суымыз,

	Мұжықтың кеттi бәрi қаласына.



	Қадiрман халық билеген, ақсақалдар,

	Бұл iске фәһiм43 назар саласың ба?

	Темiрдi қызуында соқпай қалып,

	Нәсiлiңнiң көз жасына қаласың ба?



	Кiр жуып, кiндiк кескен қайран жерлер,

	Мұжыққа, қош-аман бол, барасың ба?

	Қасиеттi бабамыздың зираты,

	Қалды ғой көшесiнiң арасында.



	Моншаға зияраттың тасын алып,

	Ағашын отқа, мұжық, жағасың да.

	Таба алмай бiр барғанда еш белгiсiн,

	Көзден жас көлдей болып ағасың да.



	Шалқар көл, аққан бұлақ, жайлы қоныс,

	Орман-тоғай кеттi ғой, ағашың да.

	Ойласам мұның бәрiн хияли боп,

	Хафадан iшiм оттай жанасың да.



	Әуелде жерiмiзбен кiрiп едiк,

	Тұрмақта ғадiлдiктiң саясында.

	Айырылсаң қалған жерден осы күнгi

	Топыраққа малды, қазақ, бағасың да.



	Адасты ғақылынан қара халық,

	Бiлгiштер, өзiң хайлә табасың да.



	Қазағым, жерiң қайда атамекен,

	Қазақ, қазақ болғалы мекен еткен?

	Хазiрде бәрiңiздi қуып шығып,

	Орныңа қала салып “хохол” жеткен.



	Шығарған жер өлшеуге землемерлер,

	Қала үшiн кеткен бiзден жақсы жерлер.

	Тәттi шөп, тұщы судың бәрi сонда,

	Табатын бұған хайлә қайда ерлер?



	Зеңгiр тау, аққан бұлақ, шалқар көлдер,

	Кеттi ғой бетегелi биiк белдер.

	Қысқарып жер кеткен соң өрiсiмiз,

	Қалды ғой жатақ болып қайран елдер.



	Ащы су, бiзге қалды шөл далалар,

	Жақсы жер қалдырмады егiн салар.



	Қалайша тау мен тасқа баға алады —

	Қоралы қой, қосты жылқы байларда бар.



	Мiнеки, келдi мұжық көшкен бұлттай,

	Қазақтың қояр емес жерiн құртпай.

	Келдi де, егiн салып байып кеттi,

	Жалқау ма бұлар, тәңiрi-ай, бiздiң жұрттай.



	Көрдiң ғой бұл уақытта тарылғаның,

	Алынбас илтифатқа44 жалынғаның.

	Он бестен кiсi басы десятина

	Жер берсе, сонда, қазақ, нешiк халiң?





Мәсжід45 — медресе хақында




	Қазақ жүр мұсылмандық жаласында,

	Сайрандап сахараның даласында.

	Файда деп күндiз-түнi дамылы жоқ,

	Ғибадат46 қылмай хаққа шамасында.



	Дегенмен: “Мен — мұсылман”, iс бiтпейдi,

	Бұл күнде жұрттың көбi дiн күтпейдi.

	Қазақша киiм киiп сөйлегенмен,

	Мойныңнан фарыз, уәжiп47 бiр түспейдi.



	Ортаға жарар едi мешiт салсаң,

	Намазды қаза қылмай барып тұрсаң.

	Бiр ғалым фазыл48 заттан иман сайлап,

	Байларың жәрдем берiп, уақыф49 қылсаң.



	Дау десе ұмтылатын сорлы қазақ,

	Дiн десе шалқаятын болды қазақ.

	“Мынауың өтiрiк”, — деп бетке түкiр,

	Жоқ болса бұл сөзiмнiң орны, қазақ.



	Қазақтың көп жерiнде мешiтi жоқ,

	Жоғына себеп болған миссионер-поп.

	Екiншi, халықтың өзi ықылассыз,

	Не ғылып исламға ашылсын ход?



	Бiр адам хуфияттан50 ашса мектеп,

	Хакiмге көрсетедi бiреу қастап.

	Көбiнiң ниет-фиғылы жаман едi,

	Әйтеуiр, келе жатыр Құдай сақтап.



	Күн болды ендi көзiң ашарыңа,

	Байларың жәрдем берiп нашарыңа.

	Жасыңда жиһан кезiп, ғылым iздеп,

	Надандық қармағынан қашарыңа.



	Оңбассың бойда жүрсе бұл мiнезiң,

	Терiс пе насихатым бұл, бiл өзiң.

	“Әйтеуiр, ата-бабам мұсылман”, — деп,

	Дүрмектi қоятұғын келдi кезiң.



	* * *

	Тәртiптi медресе жоқ бұл қазақта,

	Салады сәбилердi тек ғазапқа.

	Молдекем шарт жүгiнiп, қаһар етiп,

	Босатар күн батқанда әрең шаққа.



	Бiр бала езу тартып күлер болса,

	Қытайша дүре салар сол сағатта.

	Үш-төрт жыл оқып шыққан болса мәгәр,

	Сонда да ұстармайды жазар хатқа.



	Бiлмейдi уазифасын51 кейбiр молда,

	Елiрiп “тақсыр” деген құр атаққа.

	Кiм өледi, кiм қояды — тiлегi сол

	Көбiнiң байқасаңыз бұл уақытта.



	Тәқдим52, тәфһин53, тәхрисдә54 жұмысы жоқ,

	Күштейдi әлiф-би мен әбжәдқа55.

	Халыққа қайтiп үлгi шаша алсын,

	Мiнезi хилаф56 болса шариғатқа?



	Сыйныфтап57 жылға бөлген нәмунә58 жоқ,

	Һүнерлi болсын қайдан бiздiң халық.

	Бұ айтқан барлық ғәйiп59 моллаларда

	Халi емес iстеушi де хақиқатта.



	“Жылына пәлен сомға жалдадым”, — деп,

	Күнi-түнi балаларын оқытмақта.

	Отырса молда сордың қолы босап,

	Бiр iске ептеп қана жұмсамақта.



	Ғылымды ғалымменен құрметтемей,

	Әлбетте, мұның бәрi надандықта.

	Орыны бала оқытқан таза емес:

	Дәрiс тыңдар қотыр бұзау, ешкi, лақ та.



	Келер ме өздiгiнен бiздi iздеп,

	Қол созып ұмтылмаймыз мағрифатқа60.

	Һүнерлi халықтардан өрнек алып,

	Кел, ендi бұл ғадеттi тасталық та!





Қазақ халқына діни бір уағыз




	Қазаққа дiн хақында осы керек,

	Мүбәда61 бұл секiлдi болса өрнек.

	Духовный собраниеге бiз қарасақ,

	Дiнiмiз қуат табар һәм бегiрек.



	Әр волоста бiр указной болсын молла,

	Кандидат һәм муәзiн тұрсын және.

	Сайланып үшбу заттар халық тарафынан,

	Емтиханды мүфти алсын пәруа62.



	Русша бiлмек бұларға шарт болмаса,

	Iс етсе шариғаттың фәрмәнiнше.

	Никах, талақ, мирас, жаназа оқып,

	Указной балаларға есiм қойса.



	Мәгәрде уақыты бола алмаса,

	Указной бiр молланы уәкил қылса.

	Ләкин63 никах, талақ, мирас iсiн,

	Лайық өзi бiтiру дауы болса.



	Указной молланың хилаф iсiн,

	Әлбетте, оязной ахунд тексерсiн.

	Ахундтан оязной болса хата,

	Областной ахунд тексерiп мұны көрсiн.



	Областной ахундпенен iс бiтпесе,

	Духовный собраниеге барып кiрсiн.

	Ең шетi ғадiлдiктiң осы болып,

	Һәммә iсi мұсылманның сонда тынсын.



	Бiр мешiт болсын нешiк әр болыста,

	Жамағат, расходын өзiң ұста.

	Және болсын медресе бала оқытуға,

	Берсiн бұған расходын земство.



	Медресеге сайлансын екi молла,

	Бiрi оқытсын мұсылманша, бiрi орысша.

	Педагогия тәртiбiмен оқытсаңдар,

	Қазағым, кетер едiң сонда алға.



	Айтылмыш екi учитель уазифасын,

	Һәр дайым земство берiп тұрсын.

	Указной һәм кандидат һәм муәзин,

	Екi учитель бес жылда бiр сайлансын.



	Кiмде-кiм уақыф қылмақ болса мәгәр,

	Мәсжiд пен мәдресеге деп файдасын.

	Лазим64 мұндайларға рұқсат ету,

	Указной молла алсын һәм метрикасын.



	Бiр адам я бiр қауым етсе жәһид,

	Шығарып мешiт, медресеге пұл-қаражат.

	Тыймасын бұрынғыдай “болмайды” деп,

	Хүкiмет бұларға да берсiн рұқсат.



	Һәммәсi осы тiлек келсе орынға,

	Қанун65 боп бекiтiлсе бiр форымға.

	Риза қазақ халқы болар едi,

	Хүкiмi шариғаттың тұрса қолда.



	Жазылып тәуарихта қалсын аты,

	Бұл iстiң жүрген болса кiм жолында.

	Дiн үшiн һәм халық үшiн бейнет көрген

	Қор болмас жүрсе дағы қай орында.



	Болғандай халықтың өзi бейне қасты,

	Қылып жүр шариғатты аяқасты.

	Мәселен, бiреу сүйiп шариғатты,

	Зарарына хүкiм етсе қайта қашты.



	Заманға қарай моллалар наданырақ,

	Көбi қара қазақтан жаманырақ.

	Бiлер-бiлмес оқумен молла болып,

	Орынсыз сөзге ұмтылып көбi ұрыншақ.



	“Бiлмеймiн”, — деп, сiрә, бiр мойнына алмас,

	Халiн бiлмес кейбiрi бейшарарақ.

	“Шала молла дiнбұзар” деген мысал,

	Тек мұнан тәңiрi өзi сақтағай-ақ.





Һүнерін халық файдасына жұмсап жүрген оқығандарға...




	Жау жүрек, қыран көздi арыстаным,

	Жан қиып халық үшiн қарысқаның.

	Қатардан қазақ сорды қалдырмасқа,

	Бәйгеде ұлы дүбiр жарысқаның.



	Шешен тiл, фарасаттың саясында,

	Ететiн талмай қызмет, данышпаным.

	Атқан оқ, сермеген қол хата кетпей,

	Түскей-дi табаныңа бар дұшманың.



	Не қылса дертке шифа табылад деп,

	Еуропа саяхларымен танысқаның.

	Бiр iске ғақылдаспақ болсаңыздар,

	Уәғдаға хилаф қылмай табысқаның.



	Әуелi Алла, екiншi бiлер халқың

	Риясыз көңiлiңiздiң халыстарын.

	Азуы алты қарыс айдаһармен

	Кезектi сөз жiбермей салысқаның.



	Кезiнде ғазиз жанды еттiң фида,

	Халқыңның жiбермеске намыстарын.

	Көздеген мәселлекке66 тез ерiшiп67,

	Хайырлы болғай едi шабыстарың.



	Бiр залым хиянатпен тоқтатпаса,

	Қатардан өздiгiңнен қалыспадың.

	Фасықтар бой көрсетпей үйде жатыр,

	Һүнерге құлаш сермеп алыстадың.



	Қамалға қарсы шапқан қаһарманым,

	Жәһәләт68 микробларын тауыс бәрiн.

	Иншалла, халыққа берер үлкен тәһсир69,

	Жерлерде екiталай дауыстарың.



	Өлсең шаһид, ғазысың тiрi болсаң,

	Қызметке берер ажар құдiрет кәрiм.

	Қазақты төрге сүйреп бiр жеткiзшi,

	Дiн, дүние жемiсi боп табыстарың.





Таршылық халіміз хақында аз мінажат70




	I

	Жас орнына көзiмiзден қан кетiп,

	Қолымыздан ата мирас заң кетiп.

	Хүкiмi шариғаттың емес қолда,

	Ғадiлдiкпен халық билеген хан кетiп.



	Аяқасты болып қазақ қалды ғой,

	Құр әншейiн рухы қалып, жан кетiп.

	Шаһбазлар71 басшы болған милләтке

	Аяғына қан түстi ғой, мән кетiп.



	Кiм жазалы өзiмiзден көрмесек,

	Төбемiзге шығардық қой дәндетiп.

	Сүлiк болып қазақ қанын шаққан соң,

	Ауызына салмай қайтсiн аңдатып.



	Әлi де болса ояналық “Аллалап”,

	Жалыналық жаратқан хаққа пәнде72 етiп.

	Мезгiлiнде қару қылмай қимылдап,

	Бұл уақытта тұрмыз ендi хал кетiп.



	II

	Ұйқыда жатыр қазақ көзiн ашпай,

	Кеттiк қой отқа күйiп, өрттен қашпай.

	Һәр халық алға кетiп жатса дағы,

	Бiздiң жұрт шегiнедi қадам баспай.



	Сахара, сахара деп қалдық надан,

	Һүнерлi халықтармен араласпай.

	Басқа жұрт алтын, күмiс мысалында,

	Простой бiздiң қазақ қаратастай.



	Барына һәркiм сараң болып кеттi —

	Бай малын, һүнерпаздар ғылым шашпай.

	Қазағым қырық ауызды бола қалар,

	Шықса егер файдалы iске бiреу бастай.



	Иттифақ73 жүзден бiрi етер болса,

	Бытырап тоқсан тоғыз кетер тастай.

	Хүррият74 инсаният75, хаққа ниет76

	Тұрмайды осы үшiн сөздi мәхкәм ұстай.

	Бай, мырза, халық билеген ұлығымыз

	Файдасыз жемiсi жоқ қу ағаштай.



	III

	“Аһ” десе, iштен қайнап шығар жалын,

	Халықтың кiм түзетер мүшкiл халiн?

	Далада көшiп-қонған сахарауи

	Халық едi бiздiң қазақ баққан малын.



	Файдасыз зарарына жұмсаушы едi,

	Сарф етiп мал мен мүлiк, хәйлә, амалын.

	Алданып көзi жетпей қалған жоқ па?

	Махұрым сыбағадан жай қаларын.



	Бейхабар алдағы iстен ғафил болып,

	Қақпанның бiлмеушi едi құрылғанын.

	Жиырмасыншы ғасырға қарсы тұрған

	Шықпаса шаһбазлар бiрлi-жарым.



	Талапты һүнер iздеп жастар шығып,

	Көңiлдiң шығармаса хәстәләрiн77.

	Еуропа ғылымынан өрнек алып,

	Қазақтың қуанамыз жанасқанын.



	Мақсұтқа муафиқлы78 ғылым тауып,

	Тұқымын милләтке әкеп шашқай оның.

	Тұманда мұнар һауа жол таппаған,

	Халықтың жолға салса адасқанын.



	Бейхабар мағрифаттан саңырау қазақ,

	Мәз болып жүргенiне сақтап жанын.

	Көзiнен қан ағызып қойған жоқ па,

	Қазақ ұғлы ұраны — “Алаш” барын!



	IV

	Қазақтың өз тiлiнде жоқ матбұғат79,

	Жаһиллiк80 пен жалқаулық көп, жоқ әһмият81

	Дәртке дәрмән табиб82 қайдан табылар

	Күннен-күнге ауырлады мағишат.



	Күн көремiз қайда барып, Алашым?

	Бiлгiштерiң хәл мүшкiлiн қарасын.

	Сүйегi жоқ, тiске жұмсақ болған соң,

	Һәркiм жейдi бiздiң қазақ баласын.



	Аз емеспiз, алты миллион халықпыз,

	Әлхәмдулиллаһ надандыққа ғарықпыз83.

	Жайымыз жоқ онан басқа мақтанар,

	Сахарада дикарь болып қалыппыз.



	Бiздiң жұрттың зәррәдей жоқ намысы.

	Ғайрылардың84 һүнерменен жарысы.

	Мағарифлi озып кетiл милләтләр,

	Көз жетпейтiн арамыздың алысы.



	Надандықтың шәрбатына мас болдық,

	Зарарға дос, файдамызға қас болдық.

	Үлкенiмiз қадимләкқа85 жазылып,

	Жәдид86 деген партияда жас болдық.



	Мұнымыз да дұрыс емес ойласақ,

	Файдасы жоқ халқымызға қоймасақ.

	Өздi-өзiмiз дұшман болып жүргенде,

	Жарар едi басқаға жем болмасақ.



	Айтқан сөздi алмайды қазақ тыңдап,

	Тұрмас едi бiлгiштер сөзiн бұлдап.

	Халық файдасы деп бiреу сөйлесе егер,

	Ант етсең де нанбастан тарқар шулап.



	Кiнәнi жұртқа аударып ақсынамыз,

	Һеш нәрсе көрмегенсiп тапсынамыз.

	Ғадетте iсiмiзде иттифақ жоқ,

	Жiберiп ғақыл, назар, халық сынаңыз.



	V

	Бiрлiк жоқ, алты ауызды халықпыз ғой,

	Қатардан сол себептi қалыппыз ғой.

	Ғылым мен мағрифатты керек қылмай,

	Надандық шәрбатына қаныппыз ғой.



	Көп әлi көргенiңнен көрмегенiң,

	Алынбас илтифатқа көнбегенiң.

	У берiп бал орнына қамқорыңыз,

	Жау болып шыққан жоқ па ел дегенiң?



	Көрерсiң не болғанын сене берсең,

	Һәр түрлi айтқанына көне берсең.

	Соқырдай етегiнен мықтап ұстап,

	Соңынан: “Ләббай!” — деп ере берсең.



	Молла болсаң, өсек көп ерген артқа,

	Хакiм болсаң, күңкiл көп және халықта.

	Һүнерлiнiң дұшпаны көп болады,

	Сол себептi шықпайды iсi жарыққа.



	Ғылым үйрен, ашылсын көзiң, жастар,

	Тәрбиеле өзiңдi-өзiң, жастар.

	Өзiң бiлiп, һешкiмге айтпай қойма,

	Бiлгенiңдi тезiрек халыққа шаш, бар.



	Сонда тиер файдаңыз аймағыңа,

	Кiм оқымас рақмет файдалыға.

	Һәр нәрсенiң фарқына көзiң жетсе,

	Алдаушының түспессiң қармағына.



	Бiлмегеннiң зарарын көп көрдiң ғой,

	Аз беретiн орынға көп бердiң ғой.

	Өз малыңды дей алмай өзiмдiкi,

	Қорыққан күнi бiреуге тек бердiң ғой.



	Сөз асылын таниды фәһимлiлар87,

	Ақымаққа айтқаның жайға қалар.

	Жұрттың бәрi бiрдей деп ойламаймын,

	Түсiнгендер бұл сөзден файдаланар.



	VI

	Жұмыс көп бiздiң жұртта ұнамаған,

	Нашар жоқ қорлық көрiп жыламаған.

	Шортандай шабақ жұтқан жалмауыздар

	Тексерiп өз ғайыбын сынамаған.



	Аяғын файдалы iске бiр баспаған,

	Ұмтылған өлiмтiкке бiр аш таған.

	Түйенi түгiменен жұтса дағы,

	Харамнан нәфсi тыйып бiр қашпаған.



	Һәр iстi деп бiлемiз Құдай қылған,

	Жап-жақсы адамдарды бұлай қылған.

	Ләкин һәркiмге Алла бердi ықтияр,

	Пәнде өзi тапса керек фиғылынан.



	Шықса мәгәр мыңнан бiреу бiлген болып,

	Халықтың файдасына жүрген болып.

	Қазақтың һиммәт88 еткен жан болмады,

	Бұларға жәрдем, көмек берген болып.



	Милләтке қызмет етер һүнерпаздар,

	Фида етер шыбын жанды шаһбаздар.

	“Жүр ғой, — деп, — бiз үшiн мұндай болып”, —

	Қадiрiн бiле алмады ғақлы аздар.



	Мысалы, қара халық үрiккен қойдай,

	Бақпаса, кетушi ме едi қасқыр тоймай?

	Дәрмен жоқ қолдан келер талпынғанмен,

	Хафа боп қайғырады бұларды ойлай.



	Тәнiң бар, мысалында жаның жоқ боп,

	Сырт бүтiн, жанып тұрған iшiң шоқ боп.

	Алмайтын айтқан тiлдi, сорлы қазақ,

	Өз обалың өзiңе болсын, шоқ, шоқ!



	VII

	Бозбала, һүнер-ғылым үйренбедiң,

	Ел кезiп, өсек айтып сүйреңдедiң.

	Һәрқайсың хал қадарше талаптансаң,

	Сендерге мен нахақтан бүйдер ме едiм?



	Атаңа дәулет бiтсе, бұлғақтадың,

	Хисапсыз сөздер сөйлеп, ыржақтадың.

	Мәз болып “мырза” деген қошеметке,

	Буынып мықыныңнан ырғақтадың.



	Бояумен сырладыңыз сырттарыңды,

	Керiлiп сипадыңыз мұрттарыңды.

	Қарасам iшiңдi ашып — дәнеме жоқ,

	Не дейiн надан демей, жұрт, бәрiңдi?



	Малға кедей болғаның — жетiлерсiң,

	Ғылымға кедей болғаның — өкiнерсiң.

	Хазiрде құлағыңа кiрмесе де,

	Файдасын ахырында бiр бiлерсiң.



	Тағы бар кедей болса бiр мiнезi

	Бұ дағы өз қырсығын бiлгiзедi.

	“Қылды, — деп, — кедей қылса — менi

	Құдай”, — Фәтуа мойындамай жүргiзедi.



	Ерте жатып, кеш тұрып керiледi,

	Кәсiп қып, мал табуға ерiнедi.

	Ертеңгiсiн ойламай, Құдай ұрған,

	Қайғы жоқ, iшпей-жемей семiредi.



	Жер жыртып, онан дағы егiн салса,

	Өзiне аз олжа ма жерi қалса?

	Артығын сатып, қант, шай мен киiмiне

	Қатын-бала асырарлық жемiн алса.



	Және қыс мал жейтұғын шөбiн шапса,

	Онан соң басқа ретпен файда тапса.

	Хәрәкәттән бәрәкәт көрiнген соң,

	Болмай ма антұрғанға бәрi де ақша.



	Ене ме бұл айтқаным құлағыңа?

	Бiзге айтқан ғақыл ғой деп ұнады ма?

	Хор болып, желге кетсең хайран сөзiм,

	Өкiнбе жетпедiм деп мұрадыңа.



	VIII

	Дариға, жiгiт қайда һүнер тапқан,

	Жан қиып, қызмет етiп халыққа жаққан!

	Ғайратпен қырық кез жерден су шығарып,

	Рақмет, iзгi дұға алса халықтан.



	Һүнерiн халыққа сатып бұлданбаса,

	Бiлгенсiп аз нәрсенi сұмданбаса.

	Халыққа хақ көңiлден айт насихат,

	Не хайлә қала берсiн тыңдалмаса.



	Жiгiттi топқа салсаң әбден баптап,

	Бойында һүнер болса, тұрмас тоқтап.



	Жабыдан туған болса мәстек болып,

	Жерiнде бас көтермей қалар оттап.



	Үйренсiн балаларың һүнер, ғылым,

	Өткiзбей ойын ойнап, бекер күнiн.

	Жатқанға жан жоламас дегендейiн.

	Көрдiң ғой замананың, мiне, түрiн.



	Жыламай жас балаға емшек бермес,

	Һәр хәжәт iзденбесең, өзi келмес.

	“Алма пiс, аузыма түс!” — дегенге,

	Халқым-ау, илансаңыз ешкiм көнбес.



	Патшаға көпдiр айтар рижамиміз89 —

	Берiлсе бәрi тегiс бiз ризамыз.

	Ғадiлдiк назаратын90 жiбермесе,

	Жұтаған хайуан кiбiк91 қырыламыз.



	Күн бар ма хиянаттан құтыларға?

	Тең ұстап, бiздi ұлық тұтынар ма?

	Қой үстiне бозторғай жұмыртқалап,

	Зорлықты бұрын көрген ұмытарға.





Мүдәррис92 З... Әфәндіге жазған бір мәктүбім93




	З... Әфәндия, жолдадым хат,

	Көре алмай дидарыңыз бiз бұл сағат.

	Мақсұдым — жатырқамай жанасуда,

	Жанқұмар жақсыларға бiздiң ғадәт.



	Iштегi көп хәстәнi шығаруға,

	Етпекте болған едiк машауарат94.

	Сiз болып Исламның хадимiнен95,

	Сахаби96 болып тұрсыз, зор мұхаббат.



	Ғаламда афзал нәрсе болмас мұнан,

	Бiр қолда болса мәгәр дәулет, һиммәт.

	Ошақтың үш бұтынан тiлеуменен

	Не уафа97 дүниеде еткен хәят98.



	Заманның баһадыры сiздер болып,

	Орнына келгей едi еткен хәйрият99.

	“Таңдағы — Тәңiрiден” деп бiздiң қазақ,

	Жеттi ғой түбiмiзге сол ғәфиләт.100



	Қараңғы бiр сарайда қамаулымыз,

	Есiгiн кiм ашады бұл жәһалат?

	Әлбетте, өңгелерi сiздiң қолда,

	Тәуекел, не тоқтау бар? Бар да қират.



	Мен дағы тiлек шарын салдым сiзге,

	Һәр iске болғай едi саләхият101,

	Құтқарсақ жаһиллiктен қамын ойлап,

	Нәсiлiмiз оқыр бiзге рақмет.



	Мұбада ешбiр файда ете алмасақ,

	Айтпай ма сол уақытта бiзге лағынет.

	Олай болса, әфәндiм, ұйықтамалық,

	Ендi оянбай жатуымыз болар ұят.



	Хайыр хош, сәләмәт тұр ғазизiмiз,

	Хат жазушы — Мир Яғкуб ибн Дулат.





Жесір дағуалары102 хақында




	Дау-жанжал көп қазақтың жұрттарында,

	Себеп бар фiтнәнiң шыққанында.

	Әуелден әдеттенiп келе жатқан

	Рәсiм болған мынау бiр ғұрыфларында.



	Бiздiң қазақ халқының бiр ғадетi —

	Шариғат низамда103 жоқ бұл ғадетi.

	Фiтнәнi көбейтуге себеп болып,

	Рәсiм болып бұзылмай тұр ғадетi.



	Келе жатыр әуелден ғұрыфтай болып,

	Мұнысы ұнамаған хұлықтай болып,

	Дау-жанжал арасынан арылмайды,

	Берекесiз бұзылған жұрттай болып.



	Қатын алу хақында жанжалдары,

	Бұл ғадет әуелгiден қалған бәрi.

	Көрсеңiз бұл күндегi жанның көбi

	Болмайды даусыз қатын алғандары.



	“Нешiк?” десең, себеп бар бұған және —

	Бесiкте жатар жаңа туған бала.

	Бесiкте жатқан ұл мен қыз балаға

	Ата-анасы болады құда және.



	Бала өскенше өтедi қанша заман,

	Уақыт қандай болады, барса да аман?

	Ақсақ, соқыр, саңырау, таз, сақау, мәжнүн —

	Сондай бiр зағифлықта қалса тамам.



	Жаман мен жақсы қалайша тең болады?

	Зағиф адам һәрқашан кем болады.

	Өскен соң бiрiн-бiрi сүймей тұрса,

	Оны нешiк қосуға жөн болады?



	Бiр адамда бес жасар бала болса,

	Бiреуде бойжеткен қыз және болса.

	Осы екi бала қалай лайықты,

	Атасы ойламай ма, дана болса?



	Балаға бойжеткен қыз тең бола ма?

	Айттыру осы қызды жөн бола ма?

	Қыз — жиырма жасында, бала — бесте,

	Атасының бергенi ем бола ма?



	Бiр адамның қатыны өлген болса,

	Өзi алпыс, жетпiс жасқа келген болса.

	Айттырып он бес жасар қыз алады,

	Атасына малды көп берген болса.



	Кетедi осындайлар жөнiменен,

	Малының жұмысы жоқ көбiменен.

	Ұлыққа ғарыз берiп дау қылады,

	Өзiнiң қашып барып теңiменен.



	Мұнан кейiн жанжалға кiрiседi,

	Арасында барымта жүрiседi.

	Мұның көбiн халық қосса ықтиярсыз,

	Өз iсiн тағы артынан бiлiседi.



	Хәләл104 қатын болады осы қалай,

	Келедi көңiлiнiң хошы қалай?

	Ол қатынның табылар досы талай,

	Осыдан хәләл бала тусын қалай?



	“Қуаныш, — ойлар қазақ, — көрейiн, — деп, —

	Балама жаста қалың берейiн”, — деп.

	Осылай ойлап қызды айттырады,

	Мерекелi қызыққа енейiн деп.



	Ренiш — қуаныштың ақыр соңы,

	Һәр адам аңғармайды ғафыл соны.

	Бiр қатынның байы өлiп тұл қалады,

	Көредi ағайыны жақын соны.



	Әмеңгер деп ерiксiз оны алады,

	Оның iсi қалайша оңалады?

	Шариғатта жоқ жұмыс қайдан шықты?

	Тұл қатынды алуға жол табады.



	Және бiреу бес-алты қатын алар,

	Тең ұстамай мойнында хақы қалар.

	Бұл жұмыс пайғамбардың сүннәтi105 деп,

	Дәлел айтып, оның бiр шартын табар.



	Алса алсын — көп қатын тең ұстаса,

	Әрбiрiн риза қылып жөн ұстаса.

	Гүнаһкәр болмағанда не болады,

	Бiреуiнен бiреуiн кем ұстаса?



	Пайғамбар көп қатынды алуы рас,

	Бәрiнiң ризалығын табуы рас.

	Пайғамбардың фиғылы һүммәтiне,106

	Әлбетте, сүннәт болып қалуы рас.



	Қатынның бәрiн бiрдей көредi екен,

	Һәммәсi риза болып сенедi екен.

	Һәрбiрiне: “Сенi артық көремiн”, — деп.

	Бiр алтын бiлезiктi бередi екен.



	“Сен мұны аналардан жасыр, — дейдi, —

	Мен сенi артық көремiн жақсы, — дейдi. —

	Бiлезiктi көрсетпе өзгесiне,

	Сенiң көңiлiң ризалық тапсын”, — дейдi.



	Бұл сөзге һәрқайсысы нанушы едi,

	Соныменен алданып қалушы едi.

	“Пайғамбар менi жақсы көредi”, — деп,

	Көңiлдерi ризалық табушы едi.



	Бай қазақтар қатынды көп алады,

	“Сүннәтi пайғамбардың”, — деп алады.

	Осындай ғадiлдiкпен ұстамаса,

	Гүнаһкәр боп бекерге неге алады?



	Бiреуiн бәйбiше деп дәрежелер,

	Екiншiнi бала үшiн және де алар.

	Үшiншiнi алады қызмет үшiн,

	Хисабы күң орнына бағаланар.



	Төртiншi және алады тұл қатынды,

	Әмеңгер деп байы өлген бiр қатынды.

	Пайғамбардың сүннәтi осылай ма?

	Ықтиярсыз алады бұл қатынды.



	“Әмеңгер” деген сөз жоқ шариғатта,

	Қазақ өзi тауып жүр оны жатқа.

	“Зәру болсаң, ал деген бiрден артық”

	“Сүннәтiм” деп айтқан жоқ тағы халыққа.



	Пайғамбардың сүннәтi осылар ма?

	Сүннәт деп мұны бiзге борыш қылар ма?

	Байлар тоқал алады қызмет үшiн,

	Осы да зәрулiкке қосылар ма?



	Екi адамның көңiлi жақын болса,

	Көңiлi жақындықпен тату болса.

	Бұлар құда болады жақын жүрiп,

	Соңынан өкiнер, iс ғафыл болса.



	Бұлар болса өз көңiлiн шамалайды,

	Жөнiне жас баланың қарамайды.

	Қыз жаман боп, ұл бала жақсы болса,

	Әлбетте, оны теңдiкке және алмайды.



	Жаман қыз жақсы қатын бола алмайды,

	Ғұмыры таусылғанша оңалмайды.

	Ғадiлдiкпен ұстамай, қорлайды ерi,

	Өле-өлгенше теңдiкке оны алмайды.



	Әуелде никахланған107 жар едi ғой,

	О да Құдай жаратқан жан едi ғой.

	Қалады бейшараның обалына,

	Оның дағы өз теңi бар едi ғой.



	Адамның қызығады малына адам,

	Адамдығын санайды тағы да адам.

	Баланың қор болуын ойламайды,

	Қылады өз басының қамын адам.



	Бiреуге бiреу жақын жүрейiн деп,

	Құда болар сыр жайын бiлейiн деп.

	Бiр-бiрiн сүймесе де құда болар,

	Сонымен “партияға” кiрейiн деп.



	Бiрiн-бiрi тең көрмей қомсынған жан,

	Дұрыс жүрмес қомсынып қосылған жөн.

	Махаббаты басқаға аударылып,

	Харам бала туады осылардан.



	Бiр ғұрфымыз тағы бар бiздiң және

	Жөнi осылай бұрынғы iздiң және.

	Кейiнгi жас балаға қаратады,

	Күйеуi өлсе, бойжеткен қызды және.



	Бiреу байдың малына қызығады,

	“Құда боп қызымды ал”, — деп қыздырады.

	Ақырында бұл адам кедей болса,

	“Қызымды бермеймiн”, — деп бұзылады.



	Бiр кедей қызын және малға берер,

	Қыз риза болмаса, оған не дер?

	Қызы жылар көзiнiң жасын артып,

	Алғанын шамасы жоқ қайта төлер.



	Асығар ұлға қалың беру үшiн,

	Құда болар мереке көру үшiн.

	Бiреу мал берейiн деп келiп тұрса,

	Қыз атасы бөгелсiн ненiң үшiн?



	Қуаныш сол — жас баласы мал болады,

	Бiлмейдi соңыра қандай хал болады?

	Ұл мен қыз бiрiн-бiрi сүймегенде,

	Мал берген ұл атасы дал болады.



	Онан да қуанышты бұлай көрсе,

	Фәтуәлi болып халық бұзбай көнсе.

	Оқытса жас баланы ержеткенше,

	Дәреже болар едi Құдай берсе.



	Татарлар дiн қарындас өзiмiзбен,

	Оның iсiн көремiз көзiмiзбен.

	Оларда бiз секiлдi дау-жанжал жоқ,

	Фәтуәлi болады сөзi бiзден.



	Ноғай қыз айттыруға асықпайды,

	Жас балаға құда боп мал шықпайды.

	Кәмелетке жеткенше оқу оқып,

	Дәрежесi қазақтан аз шықпайды.



	Жас қызға хұтба оқиды молла тағы,

	Ризалығын бiлмейдi сонда дағы,

	Жанжал болса, “мен никах оқығам” деп,

	Куәлiгiн бередi соңыра тағы.



	Моллалар олжа алады, аямайды,

	Жылаған көз жасына қарамайды.

	Олжа алған соң жұмысын бiтiредi,

	Обал, сауап болғанын санамайды.



	Осылары дұрыс па моллалардың?

	Жүзiнiң ыстықтығы олжа малдың.

	Дау-жанжал болмағаннан болғаны көп,

	Балаға жаста құда болғандардың.



	Қалдырса осы айтқанның һәммәларын,

	Азайтар едi қазақ бұл жанжалдарын.

	Он жетi, он сегiзге бала келмей,

	Тоқтатса қыз берiп, мал алғандарын.



	Он жетi, он сегiзге жасы келсе,

	Ұл мен қыз бiрiн-бiрi жақсы көрсе.

	Өзiнiң сүйгенiне бармақ болып,

	Атасына сонан мал алсын десе.



	Жанжалсыз сонда жұмыс тынар едi,

	Шариғат пен низамға ұнар едi.

	Мүсәфiрдiң тыйылып көз жастары,

	Халық арасы тыныштықта тұрар едi.





Жігіттер




	I

	Жақсы қыз бозбалаға пар болғандай,

	Жiгiтi душар келсе, жар болғандай.

	Теңi емес бiр фасыйққа берiлсе егер,

	Көңiлi көтерiлмей зар болғандай.



	Ғұмыры қызғылықты зайғы болып,

	Мысалы, кең дүние тар болғандай.

	Жетпейтiн төсегiне көп жамандар,

	Ол күнде әлдеқандай таң болғандай.



	Сатылып кейбiр қыздар кете барар,

	Бағасы ғәзизәнiң108 мал болғандай.

	Қожасып “мал бердiм” деп жаман шiркiн,

	Жайы бар, байқап тұрсаң, паң болғандай.



	Бейшара өздiгiнен жол таба алмай,

	Ғазиз бас әуреленiп даң болғандай.

	Көрiнiп ғәриб халi тұр емес пе,

	Бiр мiскiн халық iшiнде жан болғандай?



	Бұзылды фәленшенiң қызы десе,

	Өзiне көрiнедi ар болғандай.

	Көлденең ағайындар ұнатпайды,

	Халыққа соның үшiн лаң болғандай.



	Жұрт қалып осылардың обалына,

	Секiлдi алушыға хәл болғандай.

	Жиһаннан қорлықпенен өттiм ғой деп,

	Көзiнен аққан жасы қан болғандай.



	Келе ме осы iсiмiз дұрыстыққа?

	Көбiне көрiнсе де сән болғандай.

	Адамды мал орнына жұмсауымыз,

	Бiр емес, бар қазаққа тән болғандай.



	Сөндiрiп ғадiлдiктi жүр ғой қазақ,

	Көңiлдi жарық етер шам болғандай.

	Қай күнi бұл хиянат тоқталады?

	Бiр емес, халық iшiнде сан болғандай.



	Я шәрғi, я низамға дұрыс емес,

	Қазақтың қағидасы заң болғандай.

	Бұл сөзiм бiреуге емес, көпке бiрдей,

	Қажетi кiмге болса сол алғандай.



	Мәселен, кiсi болса аңғартқаным,

	Осы хал өз басында бар болғандай.

	Тең болып екi зайып қосылса егер,

	Арман не ол уақытта, аһ, дариға-ай!



	II

	Болсын да ғақылыңа малың серiк,

	Һүнерлi сегiз қырлы сырың берiк.

	Дүние аз күн қонақ мысалында,

	Болған жақсы емес пе өзiнде ерiк.



	Қадiрiңдi бiлмейтiн жаман қызға,

	Сөз жасытып құр бекер өтiнбелiк.

	Жiгiтлiкке муафық болса егер,

	Бой тартып ол уақытта бекiнбелiк.



	Ғұмырында рақатпен өтер жiгiт,

	Ұнатып бiр сұлуды алса көрiп.

	Жарасып бiр-бiрiңе әзiл сөздер,

	Отырса мәхбүбәңiз109 қасын керiп.



	Хайырлы хәләл зайып болып шығып,

	Шүбһәсiз көз алартпай жүрсең сенiп.

	Жүредi осылайша қосылғандар,

	Тән басқа, жаны бiрге секiлденiп.



	Және де құр сұлу деп қарамалық,

	Сыр-сыйфатын көрелiк көз жiберiп.

	Сырты алтын, iшi фальшi болып шығып,

	Сан соғып, құрбыларым, өкiнбелiк!



	III

	“Ойын-күлкi жастықта — гүл, — деймiз ғой, —

	Сауық-сайран етелiк, жүр”, — деймiз ғой,

	Сыпайы сөз, сынық тiл мүләйiмсiп,

	Әдеппенен қатты айтпай “сiз” деймiз ғой.



	Сұхбат еткен сағатың жылға хисап,

	Дүниенiң қызығы қыз деймiз ғой.

	Сахипжамал болсын деп құрбы iшiнде,

	Жан фида мал тәрiк қып iздеймiз ғой.



	Мәселен, анау артық тауып кетсе,

	Бiрiмiздi-бiрiмiз күндеймiз ғой.

	Көре алмаслық мүбтәлә110 көп хафаға

	Сүйгеннен айырылып жүрмеймiз ғой.



	Риядан болса да көзге алдап,

	Мысалы, басқаменен күлмеймiз ғой.

	Алуан-алуан шарты бар жiгiттiктiң,

	Хата қылмай ешбiрiн күйлеймiз ғой.



	Тоқта, бiрақ осыдан файда бар ма?

	Хатамызды өзiмiз көрмеймiз ғой.

	Ұзын сөздiң қысқасы, құрбыларым,

	Һүнер афзал бәрiнен, бiлмеймiз ғой.





Жұмбақ




	Һәр түрлi бiр түбектi аң жайлаған,

	Арыстанды бастық қып хан сайлаған.

	Айдаһар, жолбарыстан уәзiрi бар,

	Батырдың қайратына жан таңғалған.



	Дос болған пiл мен қасқыр және барып,

	Һәр түрлi сый, зияфат ала барып.

	Күштi аңның бәрi өзiне қараған соң,

	Аузына түскен басқа аң домаланып.



	Бұл арыстан мәнзилiнде111 мекен еткен,

	Қанша аңның қаһар етiп қанын төккен.

	Болса да қанша ғайып бетке айта алмай,

	Күңкiлдеп ұсақ аңдар жүрген шеттен.



	Арыстаннан ұсақ аңдар не көрмеген —

	Терiсiн төсек қылып, етiн жеген.

	Бетiне қарсы келiп шақылдаса,

	Не қалды ол байғұста ендi өлмеген?



	Осылай қанша заман өткен екен,

	Арыстекең ойға алғанын еткен екен.

	Бiр зауал һәр қамалға деген мысал,

	Батырға бiр күн зауал жеткен екен.



	Азырақ басқа жерде аң бар екен,

	Оларда ғадiлшiлiк заң бар екен.

	Арыстанның қол астынан аз болса да,

	Иттифақлы аңдары, һүнерлi бiр хан бар екен.



	Бiр һүнер бұл ойлаған етейiн деп,

	Мықты аңның бастығына жетейiн деп,

	Ғаламға мәшһүр аңның ханы атанып,

	Дүниеден сол есiммен өтейiн деп.



	Арыстан сол ниетпен соғысты бұл,

	Шығарды қарап ұрып жоқ iстi бұл.

	Аз аңдар көп аңдарды жеңiп кетiп,

	Жерiнен алды арыстанның қонысты бұл.



	Бұл аңдар сұрша ғана мақар екен,

	Ғайратлы һәм хәйләлi шақар екен.

	Арыстанды қарап тұрып масқаралап,

	Бұл күнде жазирада жатыр екен.





	Көрдiң бе арыстекемнiң мерт болғанын,

	Жеңiлiп дұшпанынан дерт болғанын?

	“Iсiмнен күнә сұмдық болды ма?” — деп,

	Зұлымдық қылмасқа ендi серт қылғанын.



	Отырып бiр күн арыстан ой қылыпты,

	Халқын жинап: “Тәубе”, — деп той қылыпты.

	“Қиянат күштi әлсiзге етпесiн” деп,

	Аңдарға әмiр шашып, қойдырыпты.



	Тойына шақырмаған жан қалмаған,

	Түлкi, қарсақ, құлан, киiк, суыр, қоян.

	Қасқыр, аю, бұғы, марал, борсық, тышқан —

	Хайуанның жыбырлаған бәрi барған.



	Арыстанға бұлар айтқан ғариза хал:

	“Мекеннен бiздiң еткен қасқырларды ал,

	Жерлерде бұлар жүрген бiз жүрмеймiз,

	Бiздерге күн көрсетпес осылар дәл”.



	Дұшманы жуас аңның — қасқыр, қабан,

	Жолбарыс, айдаһар да фиғылы жаман.

	“Тiл тигiзiп достарымды сөктiңiз”, — деп,

	Арыстан той тарқатып ашуланған.



	Жанжалмен тарқаған той болды тағы,

	Тағы да жиналысты аң баяғы.

	“Қорлыққа өлтiрсең де көнбеймiз”, — деп,

	Үн қосып нашар аңдар ал шулады.



	Той тарқатып арыстан шатырлаған,

	Көбiне жанжал үшiн қаһар қылған.

	Үшiншi рет жұрттың бәрiн қайта жиып,

	Бағзы нашар аңдарды шақырмаған.



	Арыстанға бұл байғұстар өкпелеген,

	“Ұстайсың бiздi қорлап шетке”, — деген.

	Арыстан айтқан: “Сiздердiң керегiң жоқ,

	Мәжiлiстi бұзасыңыз текке”, — деген.



	Бұлардың қалды сөйтiп көз жасына,

	Кiм бiлер қорлық келмей өз басына?

	Арыстанның бұл хақында ниетi сол —

	Iлгерi қадам басып озбасына.



	Қылмады арыстан уафа тәубесiне,

	Аңдардың тоқтау салмай ғауғасына112.

	Өзi еткен әмiрiне хилаф келiп,

	Сақина тiлеп алды сау басына.



	Сол аңдар емес дейдi әлi тыныш,

	Топтанып ақылдасқан күнде жиылыс.

	Бұларды өзiм барып көрмесем де,

	Наныңыз, оқушылар, бекер емес.



	Ойыңа қалай келсе, солай түсiн,

	Сыртын көрiп құр қойма, аңғар iшiн.

	“Өңдегiм” деп айтуға қаймығамын,

	Секiлдi едi осылай көрген түсiм.





Насихат ғумумия




	I

	Бұл жазған, замандастар, насихатым,

	Емес дүр риядан113, хақ ниетiм.

	Көңiлi ашық, көзi өткiр, iнiлерiм,

	Һәр түрлi мүһим114 iстен файда алатын.



	Базары һүнер-ғылым ашылғанда,

	Лайық емес сiздерге құр қалатын.

	Жан фида ғылым үшiн мал тәрк ет,

	Артылсын күн-күн сайын мағрифатың.



	Файда жоқ iс өткен соң бармақ шайнап,

	Алып қал осындайда бар хәжәтiң.

	Алмасаң айтқан тiлдi, ғазизлерiм,

	Күн болар өкiнiшпен зарланатын.



	Нанбасаң, өздерiңiз ойлап қара,

	Бұл айтқан болмас терiс дәләләтiм.

	Әлбетте, кеше болсаң қала бердiң,

	Барларың ұғарсыздар фарасатын.



	Бiреуден екеу афзал, екеуден үш,

	Қосылсын һәммәңiздiң иттифақың.

	Жүргенмен жеке-жеке iс бiтпейдi,

	Байқасаң, фiкiр етiп мұның фарқын.



	Iшiнде темiр тордың шынжырлаулы,

	Жатқанын көрмеймiсiң қайран халқың?

	Көп қуып, қорқақ едiк, батыр қылды,

	Бiздерге ендi не бар аянатын?



	Бiз сонша сатып алған құл емеспiз,

	Һәркiмдi төбемiзге шығаратын.

	Болады әбiгер заман деген осы,

	Байқасаң, Алаш ұғлы азаматым.



	II

	Шығады асыл — тастан, һүнер — жастан,

	Тәрбие тәуiр болса әуел бастан.

	Мысалы, ғылым таппақ сол секiлдi

	Бұлақтың бiтiп жатқан көзiн ашқан.



	Жiгiтке талаптанған мың рақмет,

	Файдасын ғылымының халыққа шашқан.

	Жаны ашып нашарларға қызмет етiп,

	Салса егер түзу жолға болса адасқан.



	Халық үшiн жанын қиып шыққан болса,

	Хайырлы һәр қадамы болсын басқан.

	Көрсетiп тар орында таудай ғайрат,

	Құтқарса мұхтаждықтан болса сасқан.



	Қазақ қор болар ма едi көп болса егер,

	Шаһбазлар осы айтқандай һүнерi асқан.

	Немене бұл күнгi хал ойлап тұрсақ,

	Жақсымыз өз файдасын құр қарасқан.



	Азырақ дәулет бiткен кiсi болса,

	“Мен баймын, сен кедей”, — деп мал санасқан.

	Болмаса бiрлi-жарым талапкерлер,

	Бозбала һүнерпазбен жоқ жанасқан.



	Һиммәтсiз байларымыз бәрi надан,

	Хайыр, ихсан115, иғанаттан116 аулақ қашқан.

	“Анау артық, мен кейiн қалам ба?” — деп,

	Өздi-өзi хәсәдлiкпен117 құр таласқан.



	Молдалар файдалы iске уағыздамай,

	Керексiз ұсақ сөзбен бәхәсласқан118.

	Құзғындай қызыл көрген барар жетiп,

	Кiсiнi көрсе билер бiр дауласқан.



	Үйiнде ғадiлдiгi ұмыт қалып,

	Биекем келушi ме едi пара алмастан?

	Уаллаһи, көзiм көрдi мұның бәрiн,

	Наныңыз, жалған демей, шын растан.



	III

	Һүнерпаз қара жерге салар қайық,

	Жиһаннан алар тағлым қанат жайып,

	Һәр жердiң тамашасын көзбен көрiп,

	Жастықта етер сайран болып ғайып.



	Тұрғанда бойда қуат жүрген жақсы,

	Аяғың бiр күн қылдан кетер тайып.

	Басыңды тауға да соқ, тасқа да соқ,

	Отырма бiр орында құр мұңайып.



	Жүргеннен тiптi қарап файдалырақ —

	Күнiнде үйренсең де жалғыз хәрiф119.

	Тамшыдан тама берсе, — болар дария,

	Кетпей ме ахырында бiр молайып.



	Қылжақтап екi ауылдың арасында,

	Не файда жүргенiңнен құр сорайып?

	Бай болып һүнер бiлсең тiптi жақсы,

	Зор қару дәулетiңдi бұл сақтарлық.



	Тым артық кедей болсаң оқығаның,

	Бiлгенге қиын емес кету байып.

	Мағлұмсыз мал дәулетi уақытша

	Бүгiн — бай, ғажап емес, ертең — ғәриб.



	Дүниеде кедейлiк жоқ һүнерпазға,

	Түседi ләхытқа бiрге барып.

	Мысалы, надандықтың қараңғы түн,

	Бiлгеннiң жүрген жерi — бәрi жарық.



	Бұларды айту — бiзден, iстеу — сiзден,

	Мұбәда iнi болса үлгi аларлық.

	Ғибрат дүниеден алар болса,

	Көрiнеу тұр кiсiге сөз ұғарлық.



	Қызына айтып, келiнге байқатқандай,

	Мағынасы көпке бiрдей сөз шығардық.

	Түсiнер ишараға фәһiмлiлер,

	Түс ашып “сол солай” деп не қылалық?



	IV

	Майда бол жiгiт болсаң, тал жiбектей,

	Жақсы емес қатты болу тiкенектей.

	Ғылымың болса дағы ұшан-теңiз,

	Файда жоқ өз халқыңа қызмет етпей.



	Көрген мен көрмегенде көп фарық бар:

	Ашылмас жiгiт адам сыннан өтпей.

	Лайықсыз ерсiлiкке арандама —

	Һәр iстiң мазмұнына көзiң жетпей.



	Ғибрат ал, жақсыларға жақын жүрiп,

	Қаша гөр жамандықтан аулақ шеттей.

	Не нәрсе талаптансаң, табылады,

	Офа жоқ ер жiгiтке жафа120 шекпей.



	Мысалы, хәрәкетiң сол секiлдi,

	Алмассың егiн орып, тұқым сеппей.

	Файдаңды жақсы болсаң, тигiз көпке,

	Жатырқап һеш адамды сыртқа теппей.



	Кезiнде кезең жерден қосылып қал,

	Бәйгеге ұлы дүбiр өткен көктей.

	Мақсұты хасыл болып ойындағы,

	Илаһим121 ер тiлегiн мақбұл еткей.



	Тәуекел кемесiне мiнiп шыққан,

	Ғылымның талиблары122 нұрын төккей.

	Аз бiлiп, көпке ғашық болғандардың,

	Ләззаты таңдайынан жүрген кетпей.



	Қанағат, көп бiлдiм деп етпе һүнерге,

	Көре бер басқалардың азын көптей.

	Жасыңда қалсаң махрұм сан соғарсың,

	Болмайды жаман нәрсе өкiнiштей.



	Шалқайып үйде жатсаң дәнеме жоқ,

	Сарф етiп ижтиһатпен123 малын төкпей.

	Таппасаң дертке дауа, ғазизлерiм,

	Хафасы жұрттың қалың ауыр дерттей.



	V

	Шәкiрттердi өтейiншi бiр жанап,

	Шетке ұстамай сiздердi де бiр санап.

	Неше түрлi бұл заманда ғылым бар,

	Үйренуге файдалысын қыл талап.



	Өзiңнен зор кiтаптарды көтерiп,

	Мағынасын бiлмей жүрме құр қарап.

	Бiрiн сөгiп, бiр хәлфенi мәдахлап,

	Көше таптап қыдырып, жүрме тарап.



	Ата-анаң, ел-жұртың көп үмiткер:

	“Фәленше жан келедi, — деп, — iске жарап”.

	Сол үмiткер шырағы сiз болсаңыз,

	Үмiт босқа шықпасын, ұмтыл бiрақ.



	Хәрәжәт кем көбiңде болса дағы,

	Мұхтаждыққа не түрлi оқы шыдап.

	Мехнәттан рақат болмай қалмас,

	Бiр көрерсiң файдасын ақыр, шырақ.



	Орысша бiлмек қазаққа бек лазым,

	Руссияда болған соң бiздiң тұрақ.

	Сусыныңды бар дағы қандырып қал,

	Мысалы, ғылым жатқан ағып бұлақ.



	Газет-журнал оқы да, мағлұмат ал,

	Көз жiберiп һәр iске салып құлақ.

	Аршын жұтқан кiсiдей қақырайма,

	Намыстанбай, бiлгеннен үйрен сұрап.



	Көздiң жасын құрғатар жiгiт қайда?

	Таршылықта қазақ тұр бiздiң жылап.

	Жүрiп, жастар, араға жақындастыр:

	Бiздiң халық һүнерден жатыр жырақ.



	Құрт жайлаған тамырын қу ағаштай,

	Бiр күн сынып не болдық кетсек құлап?

	Кiм қызықпас жүрегiн бiр жалғауға:

	“Менi же!” — деп алдында жатсақ сұлап?



	VI

	Әуелi үйренетiн бiр ғылымың,

	Өзiңнiң мұсылманша дiн ғылымың.

	Шарттарын исламның кәмiл бiлсең,

	Ахиреттiк азық берер шын ғылымың.



	Бұйырған, тыйған iсiн шариғаттың:

	Секiлдi фарыз, уәжiп мұны ұғуың.

	Хат жазып, түркi танып, құран оқып,

	Қираәт124, қағидамен жүргiзуiң.



	Мұғалiм аз оқумен бола қалсаң,

	Мәзкүрлердi сәбилерге бiлгiзуiң.

	Мүдәррис үлкен ғалым болғың келсе,

	Шаһардағы ғали125 медресеге тұр кiруiң.



	Екiншi хажет ғылымың орысша дүр,

	Өзiңе бек файдалы тiл бiлуiң.

	Қараған мемлекеттiң лисаны126 не?

	Мұны бiлсең, сақталар дүниелiгiң.



	Руссияның закондары өз тiлiнде,

	Көрдiң бе бiлмегенге зор қиынын?

	Әлбетте, һәм русша шығарады,

	Һәммә кiтап, рисәлә, газеттерiн.



	Һәр түрлi халыққа деген бұйрықтарын,

	Жазбайды бiздiң тiлде бiрде-бiрiн.

	Көзiңнiң шарасы бар, көңiлiң соқыр,

	Немене бiлмеген соң көрген күнiң?



	Әуелде бiздiң қазақ қорқып едi,

	Баланың ыхтимал деп бұзылуын.

	Шоқынып солдат болып кетедi деп,

	Қайтерсiң бiлмеген соң iс мазмұнын.



	Кеш бiлiп, кенже қалып көп файдадан,

	Жiбергенi сол емес пе жер мен суын.

	Жол тауып әлде болса данышпандар,

	Дұшманның құлатқай-ды тiккен туын.



	VII

	Кiм жақсы халық iшiнде — байлар жақсы,

	“Кедей жақсы” дегендi iздеп тапшы.

	Рас қой — байлық артық екендiгi,

	Орныменен дәулеттi, байлар, шашшы.



	“Мал бiтсе, соған бiтсiн!” — деп айталық,

	Халыққа жомарттықпен болса басшы.

	Не файда бәхил127 болып құр жинаса,

	Ондай пасық сараңнан алыс қашшы.



	Мәз болмай мыңдап жиған малыңызға,

	Ұмтылып ғылымға да көзiңдi ашшы.

	Көре алмай бiреуiңнен бiрiң ассаң,

	Өздi-өзiң күншiлдiкпен болма ащы.



	Бiрiнен-бiрi тәғлим алмақ үшiн,

	Бұл күнде жердiң жүзi араласты.

	Бiлуге бiлмегенiн құмар болып,

	Һәрқайсы өрге ұмтылып жағаласты.



	Азы көптен қорқып та қарап тұрмай,

	Һүнер, ғайрат, бiлiмiн шамаласты.

	Бойға сенген биiктер жайға қалып,

	Талаптанған нашардың амалы асты.



	Ұл, қыз демей баланы оқыт, қазақ,

	“Пәлi, — делiк, сонда бiз, — мынау асты”.

	Қазақ ойлар: “Балама қалың берсем,

	Оң жағымда отауым сонда ұнасты”.



	Мұны файда деп бiлме балаңызға,

	Тұсау салып аяққа байлар басты.

	Үш бұтынан ошақтың шетке шықпай,

	Үйде отырып жасытар гауһар тасты.



	Ата малы сенгенi болып кетiп,

	Жалқаулыққа салыну жарамас-ты.

	Тәрбиесiз, тоңмойын бай баласы,

	Қайтарып жүр әр жерде ыхыласты.



	VII

	Бiр айтпадым, көп айттым керек һүнер,

	Бұл айтқанға халықта көп пе көнер?

	Бұл заманда көз салсаң, бiр мiнез бар:

	Дұрыс сөзге табылмас кiсi сенер.



	Сонда дағы сөйлемей тұра алмас тiл,

	Жалғандықты хақиқат ақыр жеңер.

	Жатқан зарды iшiңнен шығармасаң:

	Ойда нең бар? Жұрт сенi қайдан бiлер?



	“Жуан қоныш, кең қолтық қазақтар”, — деп,

	Құлағынан тұмақтың тартып күлер.

	“Өтiрiк” деп айтуға тағы орын жоқ,

	Намыстанып, көргенде көңiлiм жүдер.



	Азын-аулақ болмаса саналылар,

	Бозбалалар, көбiңнен үздiм күдер.

	Мыңнан бiреу шыққанда басшы болып,

	Жүзден бiреу шықса екен соңына ерер.



	Һәр тайфадан бiр бiлген болып тұрса,

	Сонда жұртқа шүбһәсiз үлгi берер.

	Халық файдасын күзетсе осылайша,

	Iсiмiзге, әлбетте, береке енер.



	Бұл айтқанның махрұм һәммесiнен,

	Қалсақ бiздi халыққа кiм теңгерер?

	Қайтiп тұрсын үндемей бiлген адам —

	Ғақылы — дария, көзi — өткiр, көңiл — шебер?



	Алла жаққан кеудеде оты болса,

	Су бүрiккенге бәнденiң қайтiп сөнер?

	Тамшы қаны, қалғанша шыбын жаны,

	Шаһбазлар бiлгенiн жұмсап көрер.



	Жетi өлiм жоқ, бiреуден — құтылу жоқ,

	Ахыры тәқдир жеткенде бiр-ақ өлер.

	“Топырақты үйден жаз” деп сұрайтын

	Жаны тәттi жақсылар бұған не дер?



	IX

	Ағайын барды күндеп көре алмайды,

	Жоқ болса жомарттық қып бере алмайды.

	Кеткенi берекенiң сол болмаса,

	Бiлмеген бiлген тiлiн неге алмайды?



	Екi көз бiр-бiрiне дұшман болып,

	Болса да қандай жақын сене алмайды.

	Ұрысса қатын-бала әлдеқандай,

	Үйiне бiр-бiрiнiң ене алмайды.



	Ғұмыры итжығыспен бара жатыр,

	Белгiлеп бiрiн-бiрi жеңе алмайды.

	Көлденең ағайындар дәләләт128 қып,

	“Сiз бүйтiп бұзылмаңыз” дей алмайды.



	Бастаса файдалы iске бiреу шығып,

	Соңынан көмек берiп ере алмайды.

	Мал берiп жамандықты сатып алып,

	Берсең де жақсылықты тек алмайды.



	Арада фiтнаның өртi жанса,

	Құйса да туфан129 суын сөне алмайды.

	Әуре боп бiрiн-бiрi жоғалтам деп,

	Татулық иттифаққа келе алмайды.



	Дау десе жаны құмар бейшараның,

	Онымен һеш бiр нәрсе өне алмайды.

	Аударып хақ фиғылын бұзықтыққа,

	Жүре алмай түзулiкпен оңалмайды.



	Береке кәсiбiнде болмаған соң,

	Түзелiп һеш шаруасы оралмайды.

	Бiреуi бiреуiнен артық болса,

	Бiр-бiрiн илтифатпен тең алмайды.



	Дұшманы сырттан болған жесе дағы,

	Онда да тiзе қосып кек алмайды.

	Жамандап бiрiн-бiрi мұқатса да,

	Ешкiмнен мұның жөн деп шен алмайды.



	Х

	“Құл” десең бидi — күледi,

	“Құл” десең құлды — өледi.

	Асыл дегдар130 заттарды

	Мақтанбай әркiм бiледi.



	Iшi алтын, сырты мыс

	Бiлмегенсiп жүредi.

	Сезiктi адам секiрiп,

	Мадақтап өзiн көредi.



	Тәңiрi жаққан шамшырақ,

	Су құйсаң қайтiп сөнедi?

	Намыстанып орынсыз,



	Абыройын пенде төгедi.

	Пенденiң тiлi сүйексiз,

	Жеңiлсе де жеңедi.

	Орынсыз iске матассаң,

	Жамандық сонан өредi.



	Ықылассыз кейбiр надандар,

	Тасқа егiн себедi.

	Ақымаққа айтқан насихат

	Дәл осымен тең едi.

	Пендемiн деп жүр мәз болып,

	Дүниежүзi кең едi.



	Өскен жiгiт мұрат боп,

	Кiмге ғибрат бередi.



	Алтыныңды мыс етiп,

	Бос сөзден не өнедi.

	“Аздан тұтын асылды”, —

	Данышпандар деп едi.



	Жүгенсiз кеткен бас асау,

	Айтқанға қайтiп көнедi.

	Көңiл — батыр, тiл — қорқақ,

	Айтатын сөзiм көп едi.



	XI

	Қыздырмалы қызыл тiл

	Түбiңе жетер — соны бiл!

	Файдасы жоқ тиындай,

	Сөз байлығы — дария Нiл.



	Күле кiрiп, күңiрене

	Үйiңнен шығар ол құрғыр.

	Көз алдыңда бiртүрлi

	Шыға берiп шашар сыр.



	Тiлiмдi алсаң, жiгiттер,

	Ондайлардан аулақ жүр!

	Жақтай жүр афзал заттарды,

	Бейне бiр сөзi — ол бұлбұл.



	Жарысқа салсаң жаратып,

	Озатын мыңнан бұл дүлдүл.

	Саяхатшы бiз пенде,

	Сайрандауға дүния гүл.



	Бейхабар жатпа, жас ұлан,

	Шығып тұр қазiр һәрбiр түр.

	Һүнерден алып үлестi,

	Халыққа шашсақ болар нұр.



	Қатын-бала асырап,

	Мал жиғаның былай тұр.

	Хайуаннан артық қай жерiң,

	Надан болып жүрсең құр.



	Жақсымен өткен мәжiлiс,

	Бiр сағаты — бейне жыл.

	Жаманның сенбе сөзiне,

	Тайдырып кетер жiңiшке қыл.



	Дегенге “доспын” тез нанба:

	Сырын бiлiп, көңiл бұр.

	Аяғыңды байқап бас,

	Кез келмесiн қазулы ор.



	ХII

	Шiкiрейiп, я жiгiттер, кетпелiк,

	Инсанлыққа ерсi жұмыс етпелiк.

	Қарастырып халық файдасын жабылып,

	Көмек берiп мұхтаждарға көптелiк.



	Файдасы жоқ исрафтан131 бой тартып,

	Керексiзге бекер малды төкпелiк.

	Қадари хал бiреу шықса талапкер,

	Рәд132 қылып хәсәдлiкпен сөкпелiк.



	Қайда қалған өткен заман қызығар?

	Омыраулап күшке салмай, ептелiк.

	Әлдеқандай заман болар алдыңда,

	Ғафилдықта бекер шулап өтпелiк.



	“Мынау керек” деген iстен құр қалмай,

	Нашар iстен шама келсе шеттелiк.

	Халыққа келсе мүбада бiр таршылық,

	Мұны, әлбетте, басқа демей, дерт делiк.



	Сүйекке сiңсе, файда бермес, жамағат,

	Жақындатып бойымызға ертпелiк.

	Тың кезiнде қалған жақсы қимылдап,

	Тұрса тәуiр үнемi бiзге ерiк берiп.



	Кiрiспекшi болсаңыздар бiр iске,

	Уәденi бұза бермей, ет берiк.

	“Мынау iсiң хата”, — деген кiсiнi

	“Сөктi менi”, — дей көрмеңiз жек көрiп.



	Басқаларды кемге тұтпа, мырзалар,

	Өзiңдi-өзiң әлдеқандай биiк көрiп.

	Екiжүздi бола көрме, асылым,

	Сырттан сөгiп, мәдах айтып бет көрiп.



	Ертеңiне қалма ұмытып, шыншылым,

	Достарыңа бүгiнгi күн серт берiп.

	Сырты дос боп жүрген болса, iшi жау —

	Ондай итке: “Маңайымнан кет”, — делiк.



	ХIII

	Ғибрат жаздым жасқа еткен талап,

	Қасыңнан ұран салып өттiм жанап.

	Желiкпей, жүйрiк болсаң тұра алмассың,

	Кермеде арғымақтай тұрған жарап.



	Һәр баптан шешен болсаң сөйленерсiң,

	Бұлбұлдай бақшадағы бейне сайрап.

	Күнiнде қызғылықты қимылдап қал!

	Тiл мен жақ, байланарсың бiр күн әлi-ақ.



	Һүнерден, бозбалалар, үлес алмай,

	Махұрым үйде отырып қалма қарап.

	Сен өсiп кәмалатқа жеткенiңше,

	Базары бұл ғылымның кетер тарап.



	Тарылып дiн, дүниемiз бара жатыр,

	Япырмау, бiлген бар ма — мұны ғажап?

	Ойламас ертеңгiсiн не болар деп,

	Салынып жалқаулыққа бiздiң қазақ.



	Һәр түрлi кемшiлiктi ғибрат қып,

	Етедi басқа жұрттар бiздi мазақ.

	“Бекер” деп құр кеудеге сала бермей,

	Бiзге де лайық қой мойынға алмақ.



	Жарысып жұрттың бәрi һүнерменен,

	Болып тұр қалам, сия қару-жарақ.

	Бiлiмдi — мыңды, бiлектi — бiрдi жығар,

	Халықтың артуына һүнер сәбәп.



	Тәуфиқлы133, инабатты болсаң, жiгiт,

	Құрметтер халық сенi дәрежелеп.

	Уәғдасыз өтiрiкшi болсаң мәгәр,

	Бәддұға134 оқыр саған һәркiм қарап.



	Афзалын мiнез-фиғыл, жүрiс-тұрыс,

	Лайық мұның бәрiн алсаң таңдап.

	Сырың бiр, қырың сегiз болсын, құрбым,

	Бұл өзi бозбалаға ауыр салмақ.



	XIV

	Басылсын халыққа тарап бұл книжке,

	Жазылған келгенiмде жиырма беске.

	Кәдiрлеп сөз асылын танығандар,

	Қолына ала отырсын мәжiлiсте.



	Өзiммен мәсiләктес құрбыларым,

	Көтерiп лақабымды алсын еске.

	Мағыналы сөзiм терең болмаса да,

	Бiр әсер бермейдi деп үмiт кеспе.



	Мiржақып бар сөзiмен базар ашты,

	Жиылып, һүнерпаздар, кел кеңеске.

	Сынына бiлгiштердiң сөздi салып,

	Болмайды “ғақыл, совет” бер демеске?



	Өзiңдi биiк ұстап менмен болып,

	Лайық па емтихан ғып тергемеске?

	Тал түсте қойға қасқыр шауып жатса,

	Дұрыс па көре тұрып үндемеске?



	Һәр iске өз формынша баға берiп,

	Хиянат — терiс, ғадiлдiк — шын демеске?

	Бiлiмсiз топас болсаң мойынға алып,

	Бола ма ғайрыларға “бiл” демеске?



	Iс iсте татулықпен басың қосып,

	Файда жоқ құр шулаған ерегiсте.

	Шамаңнан келмес жерге бой көрсетпей,

	Бұлданба өз қолыңнан келер iске.



	“Фәленше бiлсiн” деген сөзге мәз боп,

	Мырзалар, тiлiмдi алсаң елеуреспе!

	Жұмысқа абыройсыз қатынаспай,

	Бел байлап тәуекел қыл жеңер iске.



	Һәр iске һүнер, хәйлә керек болар,

	Тiл алсаң — омыраулап салма күшке.

	Бұл сөзiм илтифатсыз босқа қалып,

	Түбiнде қалып жүрме өкiнiшке.



	XV

	Көңiлi бозбаланың ашылғандай,

	Құмары кәрiлердiң басылғандай.

	Ләззаты көпке бiрдей сөз шығардық,

	Халыққа файда берiп шашылғандай.



	Һәркiмнiң қышуына тие сөйлеп,

	Мәдахлап дәрежеңдi асырғандай.

	Сөзiңмен дұшманды азайт, досты көбейт,

	Тасалап ғайыбыңды жасырғандай.



	Һүнермен құрбы iшiнде көсемдiк қыл,

	Өзiңе мұхтаж келiп асылғандай.

	Артылып достарыңның махаббаты,

	Болмасын дұшпандарың басынғандай.



	Жақынсып жұртқа тегiс сене берме,

	Бiлдiң бе, досың қандай, қасың қандай?

	Болмаңыз көрсеқызар көрiнгенге,

	Байқаңыз: фасық қандай, асыл қандай?



	Енеңдi шыға берiп кетер боқтап,

	Көзiңше болса дағы бас ұрғандай.

	Хафада жұрттың көбi жүр әуре боп,

	Мақсұды көңiлiндегi хасыл болмай.



	Арыстандар айға шауып мерт болып жүр,

	Ғайраты бойға сыймай ашынғандай.

	Бұл күнде көбi хор боп жүр емес пе,

	Шаһбазлар қалың жауды қашырғандай?



	Файда жоқ iрiлiкте, байқасаңыз,

	Көз жiбер: олақ қандай, тәсiл қандай?

	Фасықтар ер қадiрiн қайдан бiлсiн,

	Көрмейдi ой жiберiп нәсiл қандай?



	Файдасыз мылжың сөздi һәркiм айтар,

	Келмейдi сөздiң нәшi асылданбай.

	Һәммәсiн бұл айтқанның байқамайсың,

	Өзiңе-өзiң, жiгiт, қасың бардай.



	ХVI

	Әфәндiм, хата қандай, анық қандай?

	Бұл күнде көз жiберсең, халық қандай?

	Iлгерi басқан аяқ керi кетiп,

	Хафада жәрдем таппай тарыққандай.



	Арасы — аспан менен жер секiлдi,

	Мысалы, қараңғы мен жарық қандай?

	Хиянат ғадiлдiкпен жанасар ма,

	Байқасаң, арасында фәрқ қандай?



	Бенденiң бiрi — күштi, бiрi — нашар,

	Өлшесең, жоқтық пенен барлық қандай?

	Берер ме қойшы болып қасқыр уафа,

	Iзгiлiк залымдықтан ғаләб135 болмай?



	Жақсы мен жаман кеттi араласып,

	Фиғылын һеш адамның танып болмай.

	Өкiнiш күн өткен соң бермес файда,

	Ғылымның шәрбәтынан қанып қалмай.



	Тұрғанда тән сәламат неге отырсың,

	Жерiңе көңiлге алған барып қалмай?

	Жармасып жағаласпай дәнеме жоқ,

	Тиесiлi сыбағаңды алып қалмай.



	Жұмсайтын һүнер орны кез келгенде,

	Зәрәшә136 болса дағы салып алмай.

	Көз жiбер һәр нәрсенiң асылына,

	Сөзiне алдаушының нанып қалмай.



	Жастықта не қылсаң да жарасады,

	Қартайып күнiң болар жалыққандай.

	Қан түссе аяғыңа озар мәстек,

	Осындай аманында шауып қалмай.



	Бел байлап тәуекелмен жұм көзiңдi,

	Ешкiмнен жүрексiнiп хауыфланбай.

	Ғазиллер хафалықта жүр әуре боп,

	Һеш нәрсе бұл уақытта анықталмай.



	XVII

	Болады Торғайский уәлаятым,

	Тайфам — арғын, Мадияр — асыл затым.

	Бұл сөздiң мұхаррирi һәм наширы,

	Дулат-оғлы Мир-Яғкуб — өзiм атым.



	Зәрәшә халыққа файда келе ме деп,

	Бұл еткен сол ниетпен қызметiм.

	Қиыстырып қадари хал айттым назым,

	Көтерiп оқушының көңiл шатын.



	Сөзiмдi жауып қоймай халыққа тарат,

	Тiлейтiн құрбылардан бiр хәжәтiм.

	Майданға сөздi салып құрдым дүкен,

	Һәр iстiң тәңiрiден деп қабуләтiн.



	Һүнерге жүрмiн сусап, құмарланып,

	Ғылымның аз татқанға ләззатын.

	Тағлим, тәртiп үшiн жүргендеймiн,

	Iздеумен жерi болса табылатын.



	Школға берген едi атам марқұм,

	Заманның түрiн көрiп тарылатын.

	“Орыстың тiлiн бiлiп, хатын танып,

	Бiреуге болмасын, — деп, — жалынатын”.



	Болғай-ды жайы — жаннат, иман — кәмiл,

	Бихисаб еткей Алла рәхмәтiн.

	Аз бiлген ғылымымның саясында,

	Милләтке қызмет ету ижтиһадым.



	Бiлдiру бiлмегенге бiлгенiмдi,

	Өзiмнiң деп бiлемiн зор мiндетiм.

	Мен жүрмiн жиһан кезiп, халық аралап,

	Жүруге күн болар деп жалығатын.



	Һәр елдi өз көзiммен көрейiн деп,

	Себеп боп мұталиғам137 ашылатын.

	Үлгiлi жақсылардан өрнек алып,

	Мақсұдпен арттыруда мағрифатым.



	Көп файда аз ғылыммен көрсетпесе,

	Көп бiлiп кiм болады Әфлатон?

	Файдасыз ғылымда жоқ ешбiр уафа,

	Iшуге ащы судай жарамайтын.



	Болғайсың таудан аққан тәттi бұлақ,

	Ыстықта шөлдегендер жабылатын.

	Қысылған мұқтаждарға жәрдем берiп,

	Халықтың өзiңе аудар махаббатын.



	Қадiрiң дос-жарларға болсын сондай,

	Сыртыңнан көрмегенде сағынатын.

	Өскенде һүнер табам деп ойлама,

	Һәрнешiк күнiң осы талпынатын.



	Зиһiнiм138 хайыршының дорбасындай,

	Қайткенде артылады мағлұматым?

	Жастықтан қызғылықты болар заман

	Я өлiп, я қартайып айырылатын.





Исмағил Гаспринскийдің айтқан сөзі




	“Тәржиман” газетiнiң мүхәррирi машһүр Исмағил Гаспринский жәнәбләрi бiздiң қазақ халқына жаны ашып, өзiнiң газетасының 1909 жылғы 46-нөмiрiнде төмендегi сөздердi жазған. Кейбiр түсiнуге ауыр лұғатларын139 қазақша етiп жаздым.

	Гаспринский жәнәбләрi жазады: “Келсе сабан — бiтер шобан, жетсе заман — үйiрiмiз аман”. “Аральскийден Ақмолаға шейiн һәм онан да әрi Ташкенттен Алматыға уә Семипалатқа кәдәр140, яғни Руссиядан қазақ iштерiне, Түркiстаннан Сiбiрге шейiн темiржолдар салынуы мiзакир141 етiлiп жатыр. Шәһәрде тұратұғын халықтар, хсусан саудагерлер һәм үкiмет те осылайша болуын ұнатады. Олай болғанда, бес-он жылдың iшiнде темiржолдар тартылып, отарбалар, вагондар қазақ даласының басынан кiрiп, аяғына шығашықдыр.

	Мағлұмат ғой, темiржолдарымен көп сатушы, алушы, жер алу үшiн хохолдар селдей ағып келедi. Малдың, жердiң, судың бағасы бұл күнгiсiнен он есе көтерiлмек, сауда iстерi де үлкен өзгерер, iлгергi халдерiн ойламаушылар һәләк142 болашақ. Не үшiн десеңiз, бұл күнге шейiн қазақ қала салып бiр жерде отырмай, һәман мал бағып көшпелiкте жүр.

	Руссиядан үстi-үстiне көшiп келген мұжықтар қазақтың жақсы жерлерiне орнығып, қазақтар шөл далаға шығып қалар. Жерi тарайса, малдың өрiсi қысқарар. Өрiс қысқарса, күннен-күнге аяқты мал азаяр. Бұлай болғанда — қазақтың әуелi малы кемiп, бастарына зарар болар. Құдай өзi сақтасын! Мұның һәммәсiн көре тұрып, ғафил жату адамшылыққа лайық емес; қазақтар атамекен жерлерiн, қыстау, егiндiктерiн жақсы сақтасын. Бұрынғы көп жерiнен айырылып қалғандары өздерiнiң қазiргi сыбағасына тиген жерлерiн тәрбиелеп, ноғай, сарт, орыстарша егiн салсын. Неге десеңiз, бұл заманда байлық аяқты малда емес, егiнде қалды. Бұл өткен қырық-елу жылды көзiнен кешiрген қазақ бауырларымыз аз фәһiм жiберсе, бұл сөздi аңғарар.

	Сөз басында “Келсе сабан — бiтер шобан” дегенiмiздiң мәнiсi: бұрынғы уақытта бiздiң Қырым халқының көбi дәл қазақ секiлдi мал асырап, көшiп жүредi екен. Араларына орыстар, немiстер келiп, қала болып, егiн сала бастаған соң, бұлардың малдарының өрiсi тарылып, бiздiң сол мал баққан халқымыз елу жылдың iшiнде тамам жойылды десек жарайды. Бұл күнде қабiрлерiнiң де қайда екенi мәлiмсiз. Бұл күнгi Ставрополь, Екатеринослав, Херсон, Бессарабия губерниялары түгел түрiк жерлерi едi. Қазiрде ол жерде һешбiр ауылымыз қалған жоқ. Олардың бастарына бiр қырғын келген жоқ, мағлұм мал бағатын жер-суынан айырылған соң азып-тозды.

	Бiзге анық мағлұм, бұл жазған сөзiмiздi мыңнан бiр қазақ оқымас, оқыған болса, бұл күнге шейiн мұндай қызғанышты халде қалмас едi. Бинай ғалия, бұл сөздi кiм үшiн жазамыз? Қазақтан болған молдалар, саудагерлер, мұғалiмдер, ғылым жолында жүрген жастарды көздеп һәм көңiлде тұтып жазамыз. Құдайдың әмiрiмен қазiрде Қожа Ахмет Иасауи хазiретлерi қабiрiнен тiрiлiп шықса, қазақ халқына дiн үйретпес едi. “Өздерiң де мұсылман екенсiңдер”, — деп, дүлдүлiне мiнiп алып, Қара Едiлден Алатауға, Омбыдан Әмударияға шейiн қазақ бар жердi аралап: “Тез жұрт салып, шәһәр болыңдар, егiн саймандарын алып, жер жыртыңдар”, — деп жар салар едi.

	Басында ми, көңiлiнде сәулесi бар һәр кiсiге қадари хал жәһiд етiп қазақ халқын оятуға, қала болып, егiн салуға қызықтыруға мiндет. Қазақ iшiнде иман болушылар бес уақыт намазды оқытуға қандай қылса, бұл iске де сондай жәһiд қылсын. Егер қазақ халқы таршылықтан қырғындық тапса, қабiр басындағы тастарға молланың не қажетi бар, намаздың не қажетi бар?

	Жоғарыда моллалар, саудагерлер, мұғалiмдер деп едiк, сөз ақырында қазақтан болған социал-демократтарға бiрауыз сөз айтамын. Еуропаның пролетариясы үшiн қанды жастар төгуiңiз пайдалы, бiрақ өз халқыңыз қазаққа артық назар салыңыз, орыстың қара халқы мазлұм143, күнелтуi ауыр, сонда да — алды ашық. Қазақ халқы алты миллиондық бiр ұлы бола тұрып, басқа халыққа қарағанда жәрдемсiз азып-тозып кетер”.

	“Мәрхамат”144.





Сөз ақыры


	Жақындап келдi сөзiм тамамына,

	Ұсындым сынаушының назарына.

	Орынсыз хатам болса көрсетiңiз,

	Ғибрат еске түсiп аларыма.



	Бұл сөздi жазғаным жоқ ақын болып,

	Халық тентек, жалғыз өзiм мақұл болып.

	Қайғы мен хал мүшкiлiн бiлдiргенiм,

	Ұйқыда жұрт жатқан соң ғафыл болып.



	Қазақтың өзiм дағы баласымын,

	Бiлемiн сол себептi рәсiмiн.

	Хәйламен қақпан құрған жауды көрiп,

	Терiс пе сiзге келiп сыр ашуым?



	Мұсанниф145 һәр халықтан өткен сайрап,

	Заманның кемшiлiгiн айтқан зарлап.

	Үзiлмей данышпандар шығып жатыр,

	Милләтке жаны ашып, ғамын ойлап.



	Орыста Пушкин, Гоголь, Лермонтов,

	Крылов, Тургеневтер кеткен өтiп.

	Қартайып бұл уақытта Толстой тұр,

	Өзiне мәсiләктес ерлердi ертiп.



	Қазақта бұлар теңдес бар ғой шешен,

	Халықтан мойны озып болған көсем.

	Семейден шықты Ыбырай Құнанбаев,

	Сөзiнде хата бар ма сынап көрсең?



	Ақын аз Байтұрсынов Ахметтей,

	Сөзi алтын, мағынасы меруерттей.

	Оқыған ғибрат алып жас жiгiттер —

	Һәммәсi өз халқына қызмет еткей.



	Оралдан Әбубәкiр молла шықты,

	Омбыдан Қыпшақбайдай жорға шықты.

	Торғайда Ақмолла мен Нұржан жатыр,

	Шөже, Орынбай, Мәшһүр Жүсiп о да шықты.



	Бұлардың һәрбiр сөзi файдаға асқан,

	Һүнерiн хатқа жазып халыққа шашқан.

	Мақтап өлең айтпаған нәрсе алуға

	Ғажайып хикмәттiң146 кiлтiн ашқан.



	Бұлардан басқа ақын көп, сөз бұлдаған,

	Бергендi мақтап, сараңды жамандаған.

	Есiмiн оның үшiн жазбаймын мен,

	Болған соң хадимлардан саналмаған.



	* * *

	Һәр баптан бiлгенiмдi жаздым сорттап,

	Барыма қанағат ет деме жоқтап!

	Артуын абыройдың хақтан тiлеп,

	Етiлдi сөз мұхтасар,147 қалам тоқтап.





Notes


	[←1]

“Қырғыз сөзі” бұл жерде және бұдан әрі қазақ деп оқылады. — ауд.





[←2]

Жер атаулары мен адам есімдері түпнұсқаға сәйкес берілді. — ауд.





[←3]

М. Дулатұлының шығармаларынан келтірілген үзінділер осы кітаптың орыс тіліндегі түпнұсқасынан аударылды. — ауд.





[←4]

Міржақып Дулатұлы өлеңдерінің мазмұны цензорлық редакцияның орысша жолма-жол аудармасы негізінде қазақшаланды. — ауд.





[←5]

ғүмуми — жалпы.





[←6]

ғәжәйiп — таңырқарлық.





[←7]

уә — және.





[←8]

ғәрәйiп — керемет, таңсық.





[←9]

чүнки — өйткенi.





[←10]

ғафил — бiлмеу, бiлiмсiз.





[←11]

һүммәт — ынта, талап.





[←12]

зарар — зиян, залал.





[←13]

үстiн — үстем.





[←14]

әмлһилә — тiлегiмен.





[←15]

үшбу — осы.





[←16]

рисәлә — шығарма, кiтапша.





[←17]

һүнер — өнер.





[←18]

фида — құрбан.





[←19]

тәрiк — безу.





[←20]

милләт — ұлт.





[←21]

жәһидлай — ынта.





[←22]

жиһан — әлем, дүниежүзi.





[←23]

мәзһәп — дiн тармағы.





[←24]

фәқир — кедей.





[←25]

фiтнә — сұмдық, қулық.





[←26]

рамат — салық.





[←27]

мағишат — тiршiлiк, тұрмыс.





[←28]

зарарат — зиян.





[←29]

фаш — белгілі болу.





[←30]

инафат — инабаты, қадір-қасиеті.





[←31]

хафа — уайым, қайғы, ренiш.





[←32]

хасыл — иемдену, дарыту, пайда болған.





[←33]

зiкiр — атап өту, еске алу.





[←34]

мұхтәрәм — құрметтi.





[←35]

я ғәжибә — таң-тамаша.





[←36]

дәхидә — тағы да.





[←37]

мағариф — білім.





[←38]

мәзкүр — аталған.





[←39]

мәхкәм — берiк, бекем.





[←40]

һәким — әкім, білгіш.





[←41]

харами — арам.





[←42]

сәна — жыл.





[←43]

фәһiм — ақыл, сана.





[←44]

илтифат — ықылас бiлдiру, көңiл аудару.





[←45]

мәсжiд — мешiт.





[←46]

ғибадат — дiн жоралғыларын өтеу.





[←47]

фарыз, уәжiп — мiндет, борыш (дiни).





[←48]

фазыл — мейiр.





[←49]

уақыф — қайыр, сыйлық, тарту.





[←50]

хуфияттан — рұқсатсыз, жасырын.





[←51]

уазифа — мiндет, борыш.





[←52]

тәқдим — ұсыну, арнау.





[←53]

тәфһин — өзара түсiнiсу.





[←54]

тәхрис — ойша табысу.





[←55]

әлiф-би, әбжәд — ескiше әрiп атаулары.





[←56]

хилаф — қиғаш, терiс.





[←57]

сыйныф — сынып.





[←58]

нәмунә — үлгi, өнеге.





[←59]

ғәйіп — айып.





[←60]

мағрифат — оқу-білім, ағарту.





[←61]

мүбәда — алда-жалда, бола қалса.





[←62]

пәруа — қамқорлық, тауқымет.





[←63]

ләкин — бiрақ.





[←64]

лазим — керек, қажет.





[←65]

қанун — заң.





[←66]

мәселлекке — мақсат, мұратына.





[←67]

ерiшу — жету.





[←68]

жәһәләт — надандық.





[←69]

тәһсир — әсер.





[←70]

мiнажат — жалбарыну дұғасы.





[←71]

шаһбазлар — сарбаздар.





[←72]

пәнде — адам.





[←73]

иттифақ — бiрлiк, одақ.





[←74]

хуррият — бостандық.





[←75]

инсаният — адамзат.





[←76]

хаққа ниет — ақтыққа, растыққа.





[←77]

хәстә — құмар, ынтық.





[←78]

муафиқ — лайық, сәйкес.





[←79]

матбұғат — баспасөз.





[←80]

жаһиллiк — надандық.





[←81]

әһмият — маңыз, мән.





[←82]

табиб — дәрiгер, емшi.





[←83]

ғарық — бату, қарық болу.





[←84]

ғайры — басқа.





[←85]

қадим — ескi, көне.





[←86]

жәдид — жаңаша.





[←87]

фәһим — ес, зерде.





[←88]

һиммәт — жомарттық, нарлық.





[←89]

рижами — өтініш.





[←90]

назарат — басқарма.





[←91]

кібік — секілді.





[←92]

мудәррис — сабақ берушi.





[←93]

мәктүб — хат.





[←94]

машауарат — ақыл, кеңес.





[←95]

хадим — қызметшi, малай.





[←96]

сахаб — бас ие, қожа.





[←97]

уафа — адалдық.





[←98]

хәят — өмiр.





[←99]

хәйрият — iзгiлiк.





[←100]

ғәфиләт — мешеулiк.





[←101]

саләхият— мешеулiк.





[←102]

дағуа — дау.





[←103]

низам — тәртiп, заң.





[←104]

хәләл — адал.





[←105]

сүннәт — мұсылмандық мiндетi.





[←106]

һүммәт — ерушi.





[←107]

никах — неке.





[←108]

ғәзизә — сүйкiмдi, сүйiктi.





[←109]

мәхбүбәңiз — сүйгенiңiз.





[←110]

мүбтәлә — душар.





[←111]

мәнзил — тұрақ.





[←112]

ғауға — у-шу, айғай-жанжал.





[←113]

рия — iшмерез, екiжүздi.





[←114]

мүһим — маңызды.





[←115]

ихсан — жақсылық.





[←116]

иғанат — жылу, жәрдем.





[←117]

хәсәдлiк — күншiлдiк.





[←118]

бәхәс — бәсеке.





[←119]

хәрiф — әрiп.





[←120]

жафа — азап.





[←121]

Илаһим — Құдайым.





[←122]

талиб — талапты.





[←123]

ижтиһат — тырысу, жанталасу.





[←124]

қираәт — әндетiп оқу.





[←125]

ғали — жоғары.





[←126]

лисаны — тiлi.





[←127]

бәхил — кешiру.





[←128]

дәләләт — делдалдық, ара ағайыншылық.





[←129]

туфан — топан суы.





[←130]

дегдар — тектi.





[←131]

исраф — төгiп-шашу.





[←132]

рәд қылу — керi қағу.





[←133]

тәуфиқлы — тәрбиелi, көргендi.





[←134]

бәддұға — қарғыс, терiс бата.





[←135]

ғаләб — жеңiс.





[←136]

зәрәшә — түйiрдей, кiшкентай ғана.





[←137]

мұталиға — бақыт, ырыс.





[←138]

зиһiн — зерде.





[←139]

лұғат — сөз, сөздiк.





[←140]

кәдәр — шейiн.





[←141]

мiзакирә — кеңесiлiп.





[←142]

һәләк — мерт, жоқ.





[←143]

мазлұм — тепкi көрген, жәбiрленген.





[←144]

мәрхамат — қайырымдылық.





[←145]

мұсанниф — автор, құрастырушы.





[←146]

хикмәт — даналық.





[←147]

мұхтасар — қысқартылған.





