	Ұзақбай Доспанбетов

	Сырғалы қыз





	Повесть





	Машина үстiндегi қазiргi айқай-шулы жүрiс бiр ай бойы қыл көпiрден өткендей болған жастардың тұла бойындағы күдiк пен үрейдi бiржола өшiрiп, қуаныш жалынын лапылдатып жiберген. Əр көмекейден шыққан дауыс үлкен күш-қуат ағынындай айнала алма бағы мен астығы жаңа орылған сары аңызды толқытып əкеткенге ұқсайды. Жол жиегiндегi қарағаш, теректердiң бiзге қарап бас шұлғысы солай.

	Менде əу дейтiн дауыс жоқ. Мектепте хор үйiрмесiне қатысам деп ата-аналарға қойылған концерт үстiнде жұрттан бөлек барылдап кетiп, ұятқа қалғаным бар. Хорда тұрғандардың арасынан шыға қаша жаздап, өзiме бұрылып, жалт-жұлт қарасқан қыздардың жанарлары өртеп кетiп едi.

	Сахнаға шығуымның ақыр-тақыры сол болған. Көпке дейiн əн айтпақ түгiл, бiреуге қаттырақ естiртiп, үн қатуды койғам. Сол концерттi тыңдаған ата-ана қарсы келе жатса, көзiне түспей айналып кетудiң амалын iстейтiнмiн.

	Бұл хал менде көпке дейiн сақталды. Байқамаппын, əндi барынша қатты айттым. Мұнда əлдекiмнiң даусы оқшау шықса бөлiп-жаратын ешкiм жоқ. Айтушы өзiмiз, тыңдаушы айнала егiн дала. Ұшар бастарын бұлғайтын ағаштар ғана.

	Жалғыз менде емес, машина үстiндегiлердiң бəрiнде көптен болмаған көңiлдiлiк бар. Ендi қайтсiн. Осыдан үш күн бұрын ғана институт қабырғасына сескене қарап, ұрлана кiрiп-шығып жүрген абитуриент едiк, бүгiн студенттермiз. Институт табалдырығынан бiржола аттауға жолдама алғандармыз.

	Бiздi Шелек ауданына жұмысқа əкетiп барады. Үш машинаға лық толғамыз. Қорапқа көлденең ұзын орындықтар қойылса да балалар бiр-бiрiнiң иықтарынан ұстап, түрегелiп тұр. Орта тұстардағы кейбiреулер орындықтың үстiне шығып алған. Жан-жағына алақтай қарап, əндi жаңғырта түсетiн де солар. Қызыл, көк орамалдарын жел кеулеп, самай шаштары желбiреген қыздар да осы думанның жаны. Шелекке таяғанда ғана əн бəсеңсiдi. Онда да ағаш қадаларға асылып тұрған жүзiм алқабы көңiлiмiздi бөлiп едi, əсiресе солтүстiк облыстан келген жiгiттер мен қыздар қатты аңтарылды.

	– Бiздi осыған неге жiбермейдi? – деп, бiр қыз шын ықылас бiлдiре сөйлеп едi. Басқа қыздар да оның бетiне қарасып, сұрауын қайталағандай тамсанған түрлерi байқалды. Мен өзiмнiң осы маңға таяу жерде өскенiмдi бiлдiрiп маңғаздана сөйлеймiн деп бəрiнiң назарын аударыппын:

	– Мұндағы жүзiм əлi пiсе қойған жоқ. Мұнда жүзiмнiң «Əйел саусағы» деген сорты өсiрiледi. Əйел саусағындай шынында сопақша келген.

	– Əйелдiң саусағын сопақша деуге бола ма екен? – деп алғаш сөйлеген қыз менi қағытты. Маңғаз қалпымды бұзбай ол қызға тiптен жоғарыдан қарап:

	– Мен жүзiмдi айтып тұрмын ғой. Оны ұзын деуге келмейдi. Қыздардың саусағы сияқты сойдиып-сойдиып тұрған жоқ. – Сонда қыздардың маған тұс-тұстан мүлдем дүрсе қоя бермесi бар ма?

	– Қыздардың, саусағының сойдиып-сойдиып тұрғанын қайдан көрдiң? Өзiңде көз жоқ кой деймiн,

	– Байғұс, əбден жүнжiп, ештеменi байқамайтын болғасың ба? Бəрiн долбармен соғасың.

	Қаншама маңғазсынғанмен тап осы арада сасқалақтадым. Сырттан таяныш iздегендей жан-жағыма жалтақ-жалтақ еттiм. Осыны аңғарған зор денелi бозбала сөзге араласты. Арамыздағы ең ересек те осы болса керек.

	– Қыздар, жабылмаңдар оған. Емтихан тапсырамын деп саусақтарыңның, қандай екенiн шынында байқамай жүрген ғой.

	– Неге байқамайды? Бүгiн ғана туып па?

	– Опырай, сендер қайсымызды байқап жүрсiңдер? – деп жаңағы бозбала қулана өздерiне сауал қойды.

	– Бiз бəрiн де байқаймыз! – деп бiр қыз сұңқ етiп едi, басқалары сыңғырлай күлiстi.

	– Бiз де көрсоқыр емеспiз. Бұдан былай қыздардың саусағын ғана емес, балтыр, бақай, мойын, бел, тiптi анау құлақтағы сырғасына дейiн сарапқа салып, жiктейтiн боламыз.

	Ол иегiмен нұсқаған жаққа бұрылып едiм, қораптың оң жақ бұрышына тақау жаңа туған ай тəрiздес алтын сырғасы бар қыз тұр екен. Көзiме жаңа түскен емес, тек бажайлап алғаш қарауым осы. Емтихан тапсырып жүргенде де оқта-текте көретiнмiн. Бiрақ көңiл тоқтатқан емеспiн. Қызда мөлдiреп тұрған бiр сұлулық бар. Оны өзi де сезедi бiлем, құлағына таққан сырғасы сол сұлулықтың жалғасындай ұшқын шашыратып, күн көзiмен күлiп ойнайды. Қою қара қастары қарлығаштың қанатындай. Өзi бойшаң, ашық мойнында да күннiң сəулесi ұялап қапты. Тап қазiргi қарасымда байқағаным осы. Ол қыздар күлкiсiне көп қосыла бермейтiн сияқты. Жалпы жұрттың дыр-думанымен iсi жоқтай. Түрi жол бойы əн айтқан адамға да ұқсамайды. Мүмкiн осынау айғай-шудың ортасында үнсiз болған жалғыз осы шығар. Мен аңдаусыз айтқан сөзiм үшiн қыздардың шабуылына ұшырағанда ең алдымен сол сырғалының алдында қысылдым.

	Жаңағы денелi жiгiттiң өзiн нұсқай айтқан сөзiне əлденеден мазасызданған кейiппен бұрыла қарағанда құлағындағы үлкен сырғасы жел қозғағандай ырғалды. Жүзiн тез аударып əкеттi. Мiнезiнде тəкаппарлық бар ма деп ойладым. Денелi жiгiттiң аты – Бибол. Ол сөзiн жалғастыра берген.

	– Қыздар, əлi тоқтаңдар, бiз сендердi топ-топқа бөлiп жiктейтiн боламыз. Алдыңғы топқа енгендерiң гүл-гүл жайнайсыңдар. Жiгiттердiң сынынан өтпедiк деп, торығарсыңдар əуелде. Байқаңдар, нағыз емтихан алда.

	Мына сөз қыздарға əсер еттi бiлем. Бiртүрлi серпiлiп барып, бойларын жиып алған сияқты. Сонда да сыр алдырмауға бекiнгендерi анық. Тек сырғалы қыз ғана өз ойымен болып, жүзi сынық күйде тұр.

	Қыздардың арасынан да батылдау бiреуi шықты:

	– Қыздарды сорттаймыз деп, өздерiңнiң ту-талақайларың шығып, бет-бетiңмен кетiп, бытырап жүрмеңдер. «Жүргенге жөргем iлiнедi» деп, мұндағы астан еш нəрсе тимейтiн болғасын тентiрейтiн де күн туар. Қыздарды мұңдақ деп, өздерiң көздiң жасын бұлап жүрмеңдер.

	Сарнап тұрған мынау қайсысы дегендей бəрi соған бұрылған. Мына сөзiнде балалардың өресi бiрден жете қоймайтын бiр ұшқыр түйiн бар едi. Қыз сөзiнiң шешуiн табам деп алданып, Биболдың қалай жауап қайырғанын естiмей қалыппын.

	Кейiн бiлдiм, бұл қыз өткен екi жылда да институтқа қабылдау емтиханын тапсырыпты. Биылғысы үшiншi талпынысы екен. Осы уақытта ауылына қайтпай қалада жұмыс iстегесiн «студент» атты айдары бар жастарды құныға бақылап, олардың жүрiс-тұрысынан хабардар екен. Өзi де мен сендердей емеспiн, «көзiм ашық» деп тұрғандай.

	Осы «көзi ашық қыз» менi күмiлжiткен сырғалы қызбен тату құрбы болып шықты. Оны сол күнi-ақ байқадым.

	Су құбырын тарту үшiн көшелерi қазылған шағын селоның ортасында үш машина қиқалақтап, шаң көтерiп, əрең жүрiп өттi де, айналасы ат шаптырымдай бiр қабатты ұзын сарайдың алдына келiп тоқтады. Қопарылып түсiп жатқан жастардың айғай-шуы құлақ тұндырады. Кузовтан лақтырылған рюкзак, сумкалар жыпырлай тiзiлiп, кей жерде үйме-жүйме боп қалған.

	Сарай ұзыннан-ұзақ екiге бөлiнген екен, бiр жағына бiз, екiнші жағына қыздар орналасты.

	Бiздi қарсы алушы жасы 35-тегi ұзын бойлы бригадир көбiне қыздар жақта. Солармен əурешiлiктен шыға алмай жүр. Қыздардың əрқайсысына бажайлай қарап, олардың тiлек-талаптарын құрақ ұшып тыңдайды. Бiздiң сөзiмiз бiр құлағынан кiрiп, екiншi құлағынан ағып кететiндей. Тiптi бiзге тура қараған көзiн де анықтап байқай алмадық. Тек қыздарға қамқорлық десе ес-түсi қалмайды екен.

	Мен өзiме тиген төсенiштердi iшке енгiзiп қайта шыққанымда бригадирдiң жол бойы көзiмдi талдырған сырғалы қызға тым үйiрсектенiп кеткенiн көрдiм. Төсенiштерiн iшке кiргiзiп берiп, ол үшiн басқа да жұмыстарды iстей салуға əзiр кейiппен «Қай жақтансың?», «Қай оқуға түстiң?» – деген сияқты сұрақтарын қойып, əңгiмелесе бастапты.

	Сырғалы қыз оны көп елейтiн емес. Қатаң бола түссе екен деп тiледiм. Бригадирдi соншама сұғанақ көрiп, көзiммен ата қарағам. Өзiм де танысып үлгiрмеген қызды одан бөлiп əкетер қисын жоқ.

	Сарайда бұрыннан жатқан жастар да бар. Олармен танысып жайласқанша күн де батты. Сарай алдындағы бағаналарда бағжиып үлкен шамдар жанып тұрды. Кеш бата iште ешкiм тұрақтай алмайтын сияқты. Жастардың бəрi сыртта босып жүрдi. Сыңқ-сыңқ еткен жiңiшке үндi гитаралар əр жерде топ-топ жастарды маңына жия бастады. Мен манағы Биболды жолықтырып, «Ана сырғалы қызды танисың ба?» – деп сұрадым. Ол бетiме жалт қарап, күлiмсiредi.

	– Ол қыз ұнап тұр ма? Ұнаса танысу оңай ғой. Ана сырғаңыз кұлағыңызды қалай жұлып кетпей тұр деп бiр жеңiл əзiл айтсаңыз өзi де мырс етiп «кет əрi» болмайды.

	Оның ұсынған əзiлiн сырғалы қызға айтқам жоқ. Сонда да танысудың ретi келдi. Қасындағы «көзi ашық қыз»

	– Гүлсiмнiң көмегi тиiп едi. Сырғалының аты – Айқара екен. Екеуi де тарих факультетiнен. Алғашқы кезде көбiне Гүлсiммен сөйлесiп, Айқараның үнсiздiгi қисынсыз жерде тұсау болып мүдiртiп тастайтын сияқты. Гүлсiм осыны түсiне ме, шайырлап қалған жерiмнен өзi алып шығып, сөзге тартып əкетедi. Оған дəн риза едiм. Айқарамен менi жарастырмақ пейiлiнен ерiп кете жаздаймын.

	Бiз үшеумiз бөлiнiп жүрiп қалғамыз.

	Осы ауылдың кiшкентай қара сирақ балалары əр жерде үйiрiлiп бiзге қадалумен отыр. Үшеумiз бiр тобына жақындап келдiк. Көздерiне түнгi шамның сəулесi ұялаған олардың осынша ынта қоюынан үйiлiп-жапырылып бiздiң келуiмiз бұлар үшiн үлкен жаңалық екенiн ұғамыз.

	– Кiмнiң баласысың? – дедiм бiрiне.

	– Алтынбектiң баласымын.

	– Атың кiм?

	– Жолдасбай.

	– Сен кiмнiң баласысың? – деп екiншiсiнен сұрадым.

	– Азиздiң.

	– Атың кiм?

	– Рафих.

	– Ə, бiздiң ауылдың ұлдарымен тiл табыстың ба, жiгiтiм! – деп, Жолдасбайдың сөзiн естiп қалған бригадир қасымызға келдi. Айқара маған қарай сəл ығысып кеттi. Осы қимылын аңдып қалған бригадирдiң кəнiгi көзi ендi менi бастан-аяқ шолып қадағалай бастады.

	Қараңғы түн қойнауынан:

	– Жолдасбай! – деп шақырған əйел даусы естiлдi.

	– О, не? – деп, шақыруға барғысы келмеген Жолдасбай амалсыз үн қатты.

	– Жүр, тамағыңды iш!

	– Барам ғой.

	Жолдасбай «барам ғойын» бiзден қысылыңқырап ақырын айтқан, ол жаққа жетпедi бiлем.

	– Жолдасбай! – деген əйел даусы тағы естiлдi. Жолдасбай ендi жауап қатпай қасындағы Рафихтiң қолтығына кiрiп кетердей бүрiсе түстi.

	Баласының атын атаған дауыс ендi жақынырақ жерден естiлдi. Əйелдiң берi келе жатқаны айқын.

	– Жолдасбай!

	Бригадир сəл қозғалақтап:

	– Əй, барсаңшы-ей, шешең шақырып жатыр ғой, – деп дүрсе қоя бердi. Бала мүлдем жасқанбастан оған көзiмен ата қарады. Қаладан келгендердiң алдында желкеден алып, итерiп жiберу сияқты дөрекiлiкке бара алмайтын əлсiздiгiн бiлгендiктен мiз бақпайтын сияқты. Шешесiнiң шақырғанына баратын емес. Мынау адам көп, қызығы мол жердi қимай отырғаны айқын едi.

	– Жолдасбай!

	Дауыс мүлдем жақын жерден шықты. Бригадир неге екенi белгiсiз тым қозғалақтап кетiп, Жолдасбайды жеп жiберердей қарады. Қалқиып-қалқиып бiз тұрмасақ мұндай балалардың сол қарастан-ақ ұшып кететiнi аян.

	– Сен неге бармайсың, ей, шақырғанда? – деп ендi шарасыз үн қатты. Сөйттi де табаны тайғанақтағандай бiздiң қасымыздан кетiп тұрды.

	Жолдасбайды шақырған əйел қараңғылықтан шығып, сарай маңдайшасындағы шам жарығы жетер жерге келгенде де, бала қозғалмады. Əйел қара сирақ балалардан гөрi, гитара тартып, гу-гу əңгiмемен əрi-берi босып жүрген студенттерге көп алақтап, Жолдасбайдың тобын əрең тапты.

	– Сен неге шақырғанда келе қоймайсың? – деп баласына зəрсiз үн қатты. Шеше мiнезiне қанық Жолдасбай еркелiкпен жымың-жымың еттi. Ұзынша көйлек киген, бойшаң келiншек екен. Орамалын оңдап тартып, түнгi шам сəулесiнен-ақ қасы-қабағынан бiр тазалық аңғартады. Жаңа ғана қасымызда болған бригадирдiң iзiн аңдығандай ол кеткен жаққа тесiле қарағыштап қояды. Оны осы арадан байқап та қалуы мүмкiн едi. Менiмен тұрған екi қызға күмəндана қарады. Əсiресе, сырғалы қызға көбiрек шұқшиды.

	– Амансыңдар ма, қарақтарым. Бұл тұрыстарың не? – деуiнде бiзден сыр тартпақ пейiлi бар сияқты. Əйтпесе, бiздiң амандығымызды ойлап, егiлейiн деп тұрған жоқ. Кеш болса үйден шықпайтын ауыл салтының қасында ерсi көрiнетiн қылығымызды да жаратпаған шамасы.

	– Жаңа осы арада көлбеңдеп жүрген бригадир ме? – дедi тағы. – Қыз-қырқын қайда жиылса сонда үйiрсек ол сорлы. Өмiрде байыз тауып, еш жақсылыққа басы қайрылмаған адамнан не күтерсiң? Қырдың кезбе түлкiсiндей сырдаң жүрiске ғана бар.

	Ол баласын ертiп кеткесiн Гүлсiм:

	– Мына əйел бригадирдi бiзден қызғанып жүр ме, құдайым-ау? Түрi солай ғой! – деп салды. Əрi сыңғырлай күлдi. Маған да сондай бiр түйткiл ой келiп едi. Бiрақ əйелi емес сияқты. Олай дейтiнiм бригадир мен Жолдасбайдың арасында əке мен балаға лайық сөз қисыны аңғарылмаған. Қайта бiр-бiрiне жат адамдар екенi анық. Қайтсе де бригадир мен жаңағы келiншек арасында бiр iлiк жатқаны байқалып қап едi.

	Қара сирақ балаларды орындарында қалдырып, берi бұрылдық.

	– Гитараларын əр жерде сыңқылдатқанша онан да би ұйымдастырсашы бəрi.

	Гүлсiмнiң ашық даусы жақын топта үймелеген балаларды берi қаратты. Алақ-жұлақ етiп, бiздi қызықтағандай араларының жiгi бұзыла бастады. Өзара гуiлдесiп, би керектiгiн айтып, гитара ұстаған баланы берi сүйреп шығарды. Ендi бiр сəтте сарай алдындағы топырағы қатты ашық алаңқайда шырқ айналған қыздар мен жiгiттердiң тобы кеттi.

	Гүлсiм тамаша бишi болып шықты. Айқараның қозғалысы баяу. Онымен көбiне қайырымы ұзақ ауыр музыкаға билеген дұрыс сияқты. Жай ықылас үшiн алғашқыда Айқара, Гүлсiм екеуiмен кезек билегемiн. Байқаймын Гүлсiм сол ықылас үшiн ғана маған келетiн сияқты. Ендi бiр сəтте оның құшақтан құшаққа ауысып, Айқара екеумiздi көптiң арасынан аңғаруға мұршасы болмай кеткен.

	Мен өкiнгем жоқ, Айқарамен оңаша қалғаным ұнайды. Екеумiз екi кештiң арасында жұп жазбадық бiлем. Айқараны биге шақыруға басқалар менен батпайтын сияқты. Ол тек екi кезекте ғана басқалармен биледi.

	Би үстiнде көбiне құлағындағы сырғасына, ашық мойнына қараймын. Гүлсiмсiз сөзiмiз үйлеспейтiн сияқты. Көп ойланып айтқаныма жауап қатпайды, үнсiз басын изей бередi. Осы дағдысы кейде мысымды құртып, тағы да тың сөз табуға əурелендiредi. Мынадай кеште аспан жұлдыздары шақырайған электр шамдарының тасасында қалып, гитара үнiнен, түнгi оттан неше алуан көздер жарқ-жұрқ етiп жанған шақта, би үстiнде Айқараның көңiлiн ерекше серпiлтетiн тiл тапқым келедi. Осы ынта-пейiлiм тұңғиыққа ұқсап, кейде өзiмдi тереңге əкететiндей. Көзiм мұнартып, алыс теңiз түбiнде саңырауқұлаққа ұқсас өзiнiң бөлек ажарымен жарқырап жататын жақұт тастарды көргендей боламын. Талпына қол созып, су қабатын кесiп өте алмаған дəрменсiздiк əлсiн-əлсiн керi ысыра бередi.

	Теңiз түбiнде жарқырап жақұт жатыр. Бiрде ол сары түске айналады. Тiптi дөңгелектенiп, құлақта теңселген алтын сырғаның дəл өзi болып шығады.

	Мына қызға есiл-дертiм осынша кетер деп, алғашқыда өзiм де ойлаған жоқ едiм, Айналадағы дүниенiң бəрi көз алдымнан өшiп кетiп, у-шудың бəрiнен қақас саңырау қалдым. Қайтсе де бiр үлкен сезiмнiң шегiнде тұрғанымды аңғартады. Гитараның үнi тынғанын да байқамаппын. Айқара өзiмдi қалт тоқтатып, бет-жүзiме таңырқап бажайлай қарағанында оның түнгi жанарындағы ұяң жарқыл өзiме деген ыстық ықыластай көрiндi. Айқара екеумiз жұп жазбаған күйi, əрi менiң кейбiр сөлекет қылықтарымнан ба, жұрттың көзiне көбiрек түскенге ұқсадық.

	Кейде Айқара көркiне қарап, өзiмдi тұмшалаған ойларым мен сезiмдерiмнен бiр сəтке арылып, бəрiн айқын, ашық барласам, тап Айқарада менiң iшкi күйiммен үш қайнаса сорпасы қосылмайтын ұстамдылық, қаталдық бардай. Мұхит түбiнде, теңiз тұңғиығында адасып жүрген менiң көңiлiм ғана ма екен?

	Осы кеште Айқара маған бiр-ақ рет тiл қатты.

	– Сiз қай факультетке түстiңiз?

	– Мен бе, мен физика факультетiне.

	Айқара қырындау тұрып, көзiн төмен салды. Əлдебiреудiң талабына немқұрайды қарасы сияқты.

	Би аяқталғанда Биболды ертiп, қасымызға Гүлсiм келдi. Ол жiгiтпен бiз де тез табысып кеттiк. Сөздерi де, өздерi де ұқсас екеудiң бiр-бiрiне дəл қосылғанын көрiп тұзы жарасатынына күмəнiм жоқ едi.

	Гүлсiм сықылық атып, бiздi жандыра түседi. Биболдың тапқыр əзiл, мысқыл сөздерiн естiгенде құбылған көркi тiптi ерекше. Шын ажары ұстаған сайын ашылатын асыл тасқа ұқсайды.

	Ертеңiне жаңадан келгендер үш топқа бөлiндi. Алғашқы екi топ темекi жапырағын жинауға, картоп қазуға жiберiлдi. Гүлсiм, Айқара үшеумiздi алма теретiндерге қосты.

	Бақ iшiнiң ауасы таза. Алма ағаш бұтағын қатты сiлкiсең ғана күмiстей жарқыраған сирек тозаңдар ұшады. Сəл биiктерде өрмекшi торының үзiктерi жылтырайды. Жапырақтар да күн сəулесi əсерiнен шаңқан тартыпты.

	Қып-қызыл үлкен апорт алмаларға жəшiк тез толады. Бұтақтан ептеп үзiп жəшiкке бүлдiрмей салу қолбайлау көрiнгенмен, жұмыс өнiмдi. Басқышпен жоғарыға көбiне мен шығамын. Гүлсiм мен Айқара екеуi төменде мен лақтырған алмаларды қағып алады. Айқара ұстаған алмалармен бiрге ауызбен айтып жеткiзе алмайтын бiр ыстық сəлемiм кетiп жатқандай. Ең бiр нəрлi əдемiсiн соған тастасам ба деймiн. Бiрақ Гүлсiмнiң достық көңiлi де менi риза еткен. Айқараға қанша құлап тұрғанмен екеуiн алалағым келмейдi.

	Бiрде алма ағаштың тап ұшар басында қосақталып тұрған екi алманы көрдiм. Тым биiкте, басқыштың ең жоғарғы сатысына шығып та жете алмадым. Күн сəулесiне еркiн малынып, ерте пiскен бе, нарттай қызыл екен. Қыздарға дауыстап:

	– Берi қараңдаршы. Анау ең биiкте тұрған екi алманы көрдiңдер ме? Дəмiн татыңдар, мен əперейiн, – дедiм.

	– Мүмкiн, əдемiсiн Айқараға тастарсың? – деп Гүлсiм сықылық қақты. Құрбысына деген көзқарасымды мақтаныш еткендей, көңiлi шалқып-толқып тұрған қызға қарап, шын аласыз көңiл осыныкi-ау деп ойладым.

	– Жоқ, ала алсам қарамай бөлемiн. Қайсыңа қандайы тисе де ренжiмейсiңдер.

	Сəтi түскенде екi алма бiр-бiрiнен айырғысыз болып шықты. Басқыштың ең жоғары сатысынан оң жақ беттегi ауыл үстi көрiндi. Сол жақ тап-тақыр ақ керiшке ұқсаған қырат. Көктем айларында, жаздың басында жауын-шашын мол шақта аздаған уақыт мал жайылымына жарап, қалған уақытта құлазып жататыны байқалады. Қырат үстi жазаң, сонау биiк тауларға дейiн созылған. Күн сəулесiнен мүлдем ағарып, жарқырай түседi.

	Сол жазаң үстiрттiң орта тұсында қолмен жасалғандай жинақы шағын төбешiктi көрдiк. Одан былайырақ алыстан мола сияқты көрiнетiн бұдан екi еседей аласа қаз-қатар тағы бес төбешiк тұр екен.

	Тап осы сəтте қасымызға бригадир келдi. Аузындағы бiр тал шөптi тiстеп сындырып, ағаш басындағы менi байқамады ма, Айқараға тесiле қарап, көзiн алмайды. Мен аман-саулықсыз:

	– Ақсақал, анау тұрған төбешiктер немене? – дедiм.

	Төбесiнен əлдекiм қойып қалғандай ол жоғарыға алақтай қарады. Сөйттi де, бiр ауық есеңгiреген адамша менен көзiн алмады.

	– А, ол сақтардың қорғаны дейдi ғой. Бiздiң аталарымыздан да бұрын сондай бiр халық тұрған екен.

	– Бiздiң аталарымыздан да бұрын деп неге бөлiп айтасыз? Бiз бiр жақтан көшiп келiп пе екемiз? – Мұны айтқан Гүлсiмнiң күлiмсiреген көздерi мен кiрпiктерiнде мысқыл iлiгiп тұрған. Кəртамыс адамның жас қызды аңдуын келемеж еткендей iшiн усойқы күлкi тiреп тұр.

	Бригадир ендi Гүлсiмдi бастан-аяқ бiр шолып шығып:

	– Кейбiреулердiң сөзiнше, олар қалмақтар орнатқан қорған, – дедi.

	– Жоқ, ақсақал, қалмақтар қорған соққан емес. Болса сол сақтардан не скифтерден қалған нəрсе шығар.

	Гүлсiм ықтырып əкетiп бара жатқан бригадирге көмек бермектей мен жерге түстiм.

	– Бұл маңда скифтер өмiр сүрген бе?

	Маған Гүлсiмнен бұрын Айқара жауап бердi:

	– Скифтер Орта Азияның көп жерiн мекендеген.

	Қазақстанда да болғаны анық.

	Гүлсiм екеуi басқышқа кезек-кезек шығып, алыстағы қорғандарды тамашалады. Бұлар тап сол сақтар-скифтер, қалмақтар заманын көрiп, олардың лашығында түнегендей сөйлейдi. Бұлардың даусыз пiкiр айтқыштығы маған бiр түрлi қызық. Кешке жұмыстан соң сол қорғанды барып көруге келiстiк.

	Бригадир бiзден он адым ұзай берiп, ойына əлдене түскендей берi бұрылды. Маған тiктеп қараған. Мына түрi қатулы сөз айтатынға ұқсайды. Бiрақ даусы тым жұмсақ екен:

	– Сен, бала, темекi жапырағын машинаға тиейтiн қарулы қолдар жетпей жатыр, ертеңнен бастап соған барсаң қайтедi?

	Мына сөзi буынсыз жерiме пышақ салғандай жайсыз тидi. Ниетiн аңдасам да, көнбеске лаж жоқ. Көбелекке ұсап, көгал қуып, гүл терген қыздар қасындағы жеңiл жұмыстан ұялмайсың ба десе қайттiм?

	– Жақсы, барсам барайын, – деппiн.

	– Жiгiтiмiздi əкетiп, бiзге басқа бiреудi қосып бермек пе едiңiз? – деп Гүлсiм саңқ еттi. Бригадир үндеместен бұрылып жүре бердi. Айқарамен мен жоқта тiлдесiп көрiп, мойнына су құйылғандай дəрменсiз қалатынына бiр жайдан сенiп едiм.

	Уақыт түс шамасы боп қалған. Бригадир тағы да аннан-мұннан көрiнiп кетiп жүрдi. Басқа топтағы қыздар мен жiгiттерге даусын қатаңырақ шығарып ақыл айтқанмен бiр көзi бiзде.

	Алма бағынан жоғары тұстағы темекi алқабынан түскi тамаққа əйелдер қайтты. Сырттағы жол алыстан айналып өтетiндiктен бе екi-үш əйел бақтың iшiмен келедi екен.

	Кешегi Жолдасбайдың шешесiн тани кеттiм. Адам жөнiнде қателесу қандай жеңiл десеңшi. Суық қалпымен есiмде қалған əйелден ендi жiбек мiнездi арманшыл адамның сыңайы байқалады.

	Қасымызға келiп тоқтап, бiрге келе жатқан екi əйелдi алға өткiзiп жiберiп:

	– Амансыңдар ма, шырақтарым, – дедi. Гүлсiм мен Айқара iштерiнде бiр зiлсiз күлкiнi бүгiп, əйелге пейiл бере қараған. Əйел де мұны аңғара ма, iшiнде қайғы табы жатқандай мұңмен қарайды, əсiресе, Айқараны көп барлайды. Сұлулығын қызғана ма, құлағындағы сырғасын ба, жоқ əлде жастығын қызғана ма? Өзiнiң көзi сүрiнетiн қасиет пен жарқылдақтың бiр басына осыншама үйiлiп-төгiлiп берiлгенiн тамашалап, өзiнiң де бiр кезде одан мол үлестi иеленiп, бiрақ ойсыз жүрiп тым ерте айрылып қалғанына өкiнетiн сияқты.

	Мына əйелдiң қарасы Айқараны қадiр тұтуымды өсiре түстi. Көлденең көк аттыға дейiн көз салмай өте алмайтын айқын көрiк өз бақытым екенiн танығандай тұла бойыма жiгер құйылды.

	– Қай енстөтте оқитын баласыңдар, қарақтарым! Гүлсiм жауап берiп жатыр.

	Əйелдiң бiзде пəлендей жұмысы жоқ. Алма ағаштардың ара-арасына көзiн жүгiртiп алақтап қарай бастаған. Ол қасымызға келгенде-ақ бригадир қалыңға қарай сүңги жоғалды. От пен судай екеуi бiр-бiрiне жолай алмайды. Бастары бiрiге кетсе буы бұрқырап, тас-талқан болып қайнайтын қара қазандай ерекше бiр тiрлiк басталатын сияқты. Тек тыныштық тiлегесiн ғана бригадир бой тасалап жүр ме екен?

	– Бiздiң жерiмiз жақсы ғой. Тек мынау темекi еккелi қол күшi жетiспейтiн сияқты, – дедi əйел. Бiрге қайтқан екеу ұзап кеткесiн, бiзбен сəл-кем дидарласпақ сыңай танытты.

	– Отырыңыз, – деп мен бос жəшiктi төңкерiп жерге қойдым. Əйел бұл құрметтi өзiне артық көргендей қысылып-қымтырылып, əрең тiзесiн бүктi. Төменнен жоғары қарағанда көздерiнен бiр жалыныш сəулесi байқалатын сияқты.

	Осындағы ел-жұрт жайын бiраз сұрастырған болдық. Əйел не туралы сөйлесе де алыстан орағытып, егжей-тегжейiне дейiн қалдырмайды.

	– Осы бригадир қандай адам? – деп сұрадым екеуiнiң арасындағы iшкi қатынасты байқамағансып.

	Гүлсiм менiмен қосарланып, сұрақты тiкесiнен қойды:

	– Əйелi бар ма өзiнiң?

	Жолдасбайдың шешесi қабағын көтерiп, Гүлсiмдi барлай қарады да, тауы шағылған адамдай сөзден тыйылып, сəл бүгiлiп қалды. Ендi қос жанары Гүлсiм жаққа жаудырай бердi. Сырғалы қыз емес, оның көз сүзгенi сенбiсiң деген сияқты. Гүлсiм оны байқаса да, елең қылған жоқ. Айқарада да осы əйелдiң жайын ұққысы келген бiр сабырлылық бар.

	Əйел жерден бiр тал шөп үздi де, көз алдында ойнатып ұзақ отырды. Əңгiмесiн күрсiнiп барып бастады:

	– Əйелi жоқ оның. Ажырасқанына мiне, жыл жарымдай болды. Серейiп жүр ғой. Ер адамдарда кейде тоқтам болмайды. Əйелi мына көршi колхозда тұрады. Басқа бiреуге тұрмысқа да шығып алыпты. Жарым жылдай болса керек. Ал мынаның түрi осы. Басындағы бостандықты қимай ма? Тiптi сол ажырасқан əйелi салт жүрген бiр жыл уақыттың iшiнде, ол балаларына бiр селт етiп қайрылып, қарайласқан жоқ. Əйелi байғұс момын адамның баласы едi, тiптi заң жолын қуып, бұдан алимент алуды да ойламады. Қазiр екi қолға бiр жұмыс табылады ғой. Балаларын өзi асырап, бағып қақты. Ал мынау қашанға дейiн жүрер екен? Арыстан айға шауып мерт болыпты дейдi. Мұның да өр көкiректiгi бiр жарға апарып соғады, тоқта. Жүрсiн ендi, жүрсiн, селтиiп.

	Соңғы сөздерiнен бiр жарықшақ бiлiнген. Сонда да бригадирдiң қайғысы мұның басына түсуi бiртүрлi қызық көрiндi.

	– Сендер жассыңдар ғой! – деп əлден уақытта күрсiнiп алды.

	Адамның көзi-ай десеңшi! Сырыңды шашатын да сол, басқаның ойын айтқызбай аңғартатын да сол. Əйел қасымыздан кеткенде Гүлсiм екеумiздiң сол нəркес көздерден ғана аңдаған жорамалымыздың осыншама дəл шығуы өзiмiзге де оқыс едi.

	Алма теру осы алғашқы күнде ертерек аяқталды. Жəшiк таусылып едi. Бригадир үйiлiп-төгiлiп бiздiң келетiнiмiздi кешiрек бiлiп, қамсыз қалған сияқты. Таңертеңге дейiн бəрi дайын болатынын айтып, бiздi қайтарған.

	Сарайға келгенде Бибол да сонда болып шықты. Ол бiрнеше баламен қыста темекi көшетi өсiрiлетiн шұңқырлар қазған екен. Қорғанға төртеумiз кеттiк. Көбiне үндемеймiз. Бибол мен Гүлсiм екеуiнiң ойын-күлкiсiне қызғана қарайтын жайымыз бар. Қырат жаққа ауылдан бөлiнiп шыға бергенде-ақ Гүлсiмнiң күлген күлкiсi, сөйлеген сөзi ашық аспан астындағы жалғыз бақытты тiрлiктей адамның көңiлiн ашты. Кейде Бибол екеуi иық қағыстырып қалып, жалт берiсiп бiрiн-бiрi қуып кетедi. Айқараға қарасам, ол құрбысының соншама ашықтығын жаратпай ма, қабағының астына кiрбең жиналғанын байқаймын. Ендi бiрде ол кiрбеңiн серпiп тастап, бет-жүзiнде құрбысының қуанышын қызықтаған сəуле ұялайды. Сiрə, жаны толқымалы қыз болар деп ойладым. Əлi де ашылып сөйлесе алмаған дəрменсiздiгiм жанымды жегiдей жей бастады.

	Гүлсiм бiрде Биболға:

	– Осы кеше қыздарды топ-топ етiп бөлермiз деп едiң. Əбден бөлiп болмасаң да жорамалың бар шығар. Менi қай топқа жатқызбақсың? – деп жарқ етiп едi.

	– О, сəулем-ау, сенi ешбiр топқа қоспай өзiмнiң жекеменшiк аспанымда жалғыз жарқыраған, өзiм ғана қызықтайтын жұлдызым, биiк мəртебем етпекпiн ғой. Олай болса топқа қосылғанды неменесiне таңсық көресiң?

	Биболдың мəртебе деген сөзi қызық көрiндi. Мəртебе деген не? Адамның жүрiп-жүрiп барып шығатын асқар асу биiгi ме? Ондай биiкке өрмелейтiн кiм? Жұрттың бəрi күйбең тiршiлiкпен жүрiп, сақал-шашы ағарып, саудасы бiтетiнiн күрсiне айтады ғой. Жолдасбайдың шешесi де сондай сыңай танытқан.

	Дегенмен Гүлсiм мен Биболды қатты ұнаттым. Олар осы жұп жазбаған күйi бiржола туысып кетсе екен деймiн. Айқара екеумiздiң iшкi сезiмiмiзге осылардан ұшқын түсердей бiр талпыныс тiлеймiн. Мен де Айқарамен осылай сақ-сақ күлiп, ашық əзiлге барсам деймiн.

	Қорғанға жақындағанда Гүлсiм мен Бибол да тынышталды. Алыстан шағын көрiнген төбешiк жақындағанда зорая түстi. Бағдарлап қараған адам оны дəл қолмен үйiлген деп айта алмайды. Табиғаттың жер жаратқандағы қалдырған өрнегiндей ғана, адамның қысқа қолының еш белгiсi жоқ.

	Тап түбiне келгенде айналасы киiз үйдiң кенересi секiлдi тап-тұйнақтай екенiн ғана байқап, сiрə адам қолының iзi бар деп түйдiк. Үстiне алқынып бiр рет тоқтап əрең шықтық. Төбесi төңкерiлген алып тостағанның түбiндей қазан шұңқыр екен. Бiр шетiнен лақтырылған тас екiншi шетiне əрең жетедi.

	Осы биiктен оң жаққа қарағанымызда мана алма бағында тұрып байқаған бұдан екi еседей кiшi тағы бес төбешiктi көрдiк. Жазаң қырат үстiнде төбесi тап осындай қазан шұңқырланып, қаз-қатар тiзiлiп тұр. Тап мұндай дəлмедəлдiктi табиғат өзi жасады дегенге сену қиын. Қолдан тұрғызылған қорғандар екенi тiптi анық.

	Төбе үстiнде бiрер минуттай аңтарылып тұрып қалғанбыз.

	Тыныштықты бұзған Бибол:

	– Апырай сақтарға, скифтерге мынадай үлкен қорғандар не үшiн керек болды екен? – дедi.

	Гүлсiм оған назар аударған жоқ. Айқарада ауыр ой бардай, жүзi түнерiңкi.

	– Алып құрылыс бiзде жоқ дейсiң бе? – деп Айқара үн қатты.

	– Жоқ-ау, алып кұрылыс бiзде ел-жұрт тұратын мекен, завод, фабрика ғой, – деп Бибол жалт бұрылып, Айқараға қарай жүрдi. – Ал мынау төбе кiмге керек деймiн ғой.

	– Мүмкiн, бұл қан майданның ортасы болған жер шығар. Сонда қырылған əскерлердiң басына орнатылған ескерткiш қой, шамасы. – Гүлсiм сəл басалқалы сөйлеген. Ол да Айқараға қарай жақындай түстi.

	– Сонда бiз тұрған үлкен төбешiк қаза тапқан атақты батырына, ал ана бесеу қалың əскерге қойылған ғой.

	– Солай да шығар.

	– Солай да шығарың не, Гүлсiм-ау! Анығырақ айтпайсың ба? Сендер тарихшы емессiңдер ме? Бiз Смат екеумiз физиктермiз.

	Гүлсiм бiр ынтызарлығы оянғандай Биболға наздана қарады. Көздерiндегi сəуле: «Бiз сондай-ақ тарихтың неше курсын тауысып едiк? Өздерiң сияқты мектеп қабырғасынан кеп тұрғамыз жоқ па?» – дегендi айтады.

	– Солай шығар емес, анық солай.

	– Анық солай десең ендi физиктердiң есебiне көшейiк. Тап осы қорғандарды орнату үшiн мұнда жерленгендерден екi есе көп адамның сүйегi қоса қурады ендеше. Байқайсыңдар ма, жақын маңда мұнша топырақ алынды дейтiндей шұқанақ жоқ. Уыстап тасыса да оны алыстан əкелген. Анау бес төбешiк, мынау бiреу, осы алты қорғанға ең кемi бiрнеше мың əскер жабылды. Солар ең кемi екi жыл жұмыс iстедi. Осы уақыттың iшiнде сол бiрнеше мыңның қаншасы тiрi қалды екен? Ол кездегi еңбек жағдайын еске алыңдаршы.

	Гүлсiм мен Айқара екеуi Бибол жорамалына таңдана қарасқан:

	– Онша адам, онша уақыт кете қоймаған шығар.

	– Қой, қарағым, физиктердiң есебiне таласпа.

	Ол пiкiрiн құптатқысы келiп маған қараған. Мен үндей алған жоқпын. Бибол мөлшерiнде осы заманғы экономистердiң есеп-шотындағыдай дəлдiк болмағанмен бiр шындықтың лебi бар едi.

	Төбесiне бiр тоқтап тыныстап, алқынып əрең шығасың. Үстiндегi қазан шұңқырдың бiр жиегiнен тас лақтырып, екiншi жиегiне əрең жеткiзесiң. Етегiнiң айналасы бес-алты атты жарыстыруға молынан жетерлiк. Мiне, осындай төбенi үюге топырақ тасып, қыбырлаған мың сан адам. Аштықтан, шөлден көздерi аларып, өзеуреген түрлерiнде тəңiрдiң өз үкiмiмен қимылдаған тозақ пендесiнiң өлермендiгi байқалады. Мүмкiн, осынша үйiлген топырақ солардың қураған сүйегiмен де көтерiле түскен шығар. Аққан қан, тамған термен желiмденiп, тас емен боп бекiтiлген ғой.

	Осындай түйсiк жай төбе емес, ата-бабаның үйiлген сүйегi үстiне шығып отырғанымызды ескертiп, iшiңе қауiп болып кiредi. Аяқ астындағы топырақ бұзылып-жарылып кетiп, қойнауынан ту-талақай тасқын, ғаламат үн ақтарылардай. Қорғанға жерленген əскерлер найза, қалқандарын ұстап, атқылап шығып, оларға топырақ салған мың сан құрбандық қоса бас көтерiп, төңiректi қап-қара боп құжынаған тiрлiкке толтырып əкетердей даланың қазiргi қыбырсыздығына сескене қарайсың.

	– Мүмкiн бұл көп əскер жерленген жер емес, мына бiз тұрған биiк атақты батырдың қорғаны да ал аналарға сол батырдың қаза тапқан бес баласы қойылған шығар. Ол кезде жеке адамдардың ықпалы, намысқойлығы, айдын асырғыштығы керемет болған ғой, – дейдi Гүлсiм.

	Осыдан бастап, Айқара екеумiз қорғанға күн сайын келетiн болдық. Қаз-қатар тiзiлген ана қалған бесеуiн де шарладық. Көбiне үлкен қорғанның төбесiне шығып, ауыл жаққа, алма бағы, астығы орылған сары аңызы көрiнген ұзақ кеңiстiкке қарап отырамыз. Үнсiз қалатын кездерiмiз көп.

	Бибол мен Гүлсiм бiзге үнемi iлеспейдi. Олар у-шуды көбiрек қалайды. Əлде бiздiң бұйығы екенiмiздi көрiп, оңашада сыр ашыссын деген қамқорлығы ма, қайдам?!

	Қорғанның төбесi оттан алынғандай қап-қара тастар. Күннiң көзiне де аса жалтырамай жаңа ғана түтiнделгенге ұқсайды. Таулы жерде өскен мен биiктегi тастардың көбiне бозаң ақкерiштенiп, қиыршықтанып тұратынын еске алдым. Бiз ол кезде бұл қазан шұңқырлардың не екенiнен шынын-

	да хабарсыз едiк. Ерте замандарда осы қорғандарды қазып, iшiндегi асыл бұйымдарды тонаушылардың қалдырған iзi екенiн кейiн бiлдiк. Оттан суырылғандай тастарының қап-қара болатыны сол жер астынан шығарылғандығынан. Айқараның селт етiп, өзiме үн қатуын қаншама күтсем де, ол тұнығы жарқырап жататын су айдынындай бiр қалыптан аумай сабыр сақтайды. Тек құлағында бұлғақтаған алтын сырғасында ғана көңiлдiлiк бар. Ол күн көзiмен шағылысып, өзiмдi əзiл-оспақ сөзге шақыратынға ұқсайды. Сондай ашықтық Айқараның өзiнде болсайшы деп қиялдаймын.

	Оның маған деген ықыласы өте баяу оянып келе жатты.

	Бiрде Гүлсiм өзi де абайламады ма, менiң жаныма тигенi:

	– Смат, сөз айтуды ана бригадирден үйренсеңшi. Шырқ үйiрiлiп, қасымыздан шықпай, ескi мақаммен сөйлеп, қай-қайдағы, жай-жайдағыны айтады бiзге. Тiптi, күлмесiңе қоймайды ғой.

	Бригадирдiң бұларға тұзақ құрып жүргенiн ұқтым.

	Жаңа жұмыс менi қатты тұралатып тастаған. Бiр центнердей, тiптi одан да астам темекi жапырақтарының бумаларын машина кузовына, трактор сүйреткiшiне төртеу-бесеулеп тиеймiз. Жапырақ сындырып жүрген əйелдер жұмыс өнiмдi болсын дей ме, əйтеуiр оны зiл қаратас етiп тастайды. Сол бумалардың үстiне өзiмiз қоса мiнгесiп, ауылға əкелiп, аударып-төңкерiп, тез түсiремiз де, жапырақтарды сынған жағын астына қаратып, бел жазбастан тағы жайып шығамыз. Оны қолмен, машинамен тiгiп, кептiргiшке iлетiндер осы арадан əкетiп жатады. Осындай рейс күнiне жетi-сегiз рет қайталанады. Кешке қарай буын-буынымыз сыздап, сiресiп қозғала алмай қаламыз. Емтихан күндерiнен кейiнгi күрт басталған қауырт еңбек əсiресе алғашқы күндерi ауыр тиген едi.

	Гүлсiм мына сөзiн осындай шақта айтқан. Тұла бойымда бұрқ еткен қызғаныш байқалған жоқ. Өлермен бригадирдiң тiрлiгiн келемеждеген мысқылмен қарадым бiлем. Қайтсе де бригадирдi аңдымақ ынта пайда болды менде...

	Əйелдер түскi тамаққа кетiп, дайындалған соңғы бумаларын бiз тасып жеткiзiп, жайып болғанша олар қайта оралып, жұмысқа кiрiсiп те кетедi. Сөйтiп, үзiлiске бiз бəрiнен кейiн шығамыз. Бүгiн тiптi кешiгiңкiреп қалыппыз. Ең соңғысын тиеп, машинамен алма бағының тұсына келгенде-ақ мұнда жұмыс басталып кетiптi. Темекi жапырағын сындыратын əйелдер тап осы алма бағымен жапсарлас алқаптың шетiне қаздай тiзiлiп барып, олар да жұмысқа кiрiсiптi. Алыстан бригадирдi де көзiм шалып қалды, ол атын шоқалақтатып, темекiдегi əйелдерден берi қарай бөлiнiп шықты. Алма терушi қыздарға бармақ-ау шамасы. Тағы Айқараның басын ауыртпақ па? Осындай ой сап ете қалған мен бiр шұғыл шешiм таппаққа əрекеттендiм. Не iстеген жөн? Машина зулап келедi. Ендi бiр сəтте алма бағының тұсынан өтiп те кетемiз.

	Машина кузовына дөңките тиелген бумалардың үстiнде етпеттей жатқан балалардың бiрiнiң иығынан тартып:

	– Сендер мына жапырақты өздерiң жая салыңдаршы, мұнда бiр жұмысым бар едi, мен қалайын, – дедiм. Бала басын изедi. Басқалар да сөзiмдi ұқты бiлем. Машина кабинасының төбесiн тарсылдатып, ол жүрiсiн сəл баяулатқанда мен қарғып түстiм.

	Бақ жолдан еңiсте едi. Ернеуiнде саз топырақ үйiлген үлкен арықтан өтiп, кеудемдегi бiр құйын сезiм менi төмен қарай пəрменiмше кұлдилатты. Алма ағаштардың арасына енгенде сəл ентiгiп қалғам. Ендi қатты жүгiре де алмайсың. Мұнда шөптесiн, қадам басқан сайын арық кездеседi. Торсиып пiскен қып-қызыл алмалар да көзiмдi арбап, жүрiсiм өнiңкiремеп едi. Бiрақ Айқаралар жүрген жаққа асықтым. Олардың қай тұста екенiн машина үстiнен-ақ аңдағам. Бiрақ бригадир келе жатқан жақтан айналып бармақпын. Ондағы ойым бригадирдi жолдан тосып, бетiн қайтару емес, қайта көзiне түспей бiр сапар Айқарамен қалай тiлдесетiнiн сырттан бақылау. Айқараға сенiмсiздiгiмнен дей де алмаймын, бiр топ баласымен əйелiн тастаған, сөз тiзгiнi ұзын, бiрақ бет-жүзiнде өшпес уақыт iзi айқын орныққан адамның тап қазiргi тiрлiгiн қызықтамақ балалық пейiлiмнен сияқты.

	Атты адам ғой, жасырынып тоспақ жерiмнен тез өтiп кетер деп мен де адымымды жылдамдаттым. Алқына жетiп, айналаны бiраз бағдарладым. Шаршылап егiлген алма ағаш қатарынан қалай қарасаң да, түп-түзу көшедей тартылған ашық алаңқайдан өткен адамды алыстан-ақ болжайсың. Мен алма терушi қыздар мен бригадир келе жатыр-ау деген тұстың аралығындамын. Алма ағаш бұтағын тасалап айналамды қалт жiбермей бақыладым. Бiрақ бригадир көрiнбедi. Əлден соң келесi қатарға өтiп, ұзыннан-ұзақ алаңқайға тағы көз сүздiм. Кешiккенiне қарағанда жолай аялдаған сияқты.

	Машина үстiнен бақтың ол шетiнен бригадирге бөгесiн болатындай ешкiмдi байқамағам. Əлде басқа жаққа бұрылып кеттi ме? Алға жылжи түстiм. Үлкен бiр iске оңтайланғандай-ақ, жапырағы мол тарбиған бұтақтарды қалқалай, сақтығымды күшейте түстiм. Осы балалық əрекетiмнiң мəнi не, өзiме де аян емес, тек күшпен жетелеген бiр сезiм бар.

	Қатардан қатарға қоянша ырғып, бұқпантайлап жүрiп, бақтың келесi шетiне таяп та қалдым. Бригадир көрiнбейдi. Осы екi аралықта ол маған құмға сiңiп кеткендей көрiндi. Мiне, бақтан ары шығып, астығы орылған аңыз шетiнде сартап болып жатқан жолдың ұзына бойына қарадым. Күбiр-күбiр еткен дауыс пен аттың пысқырғаны селк еткiзiп, қалыңға қарай бiр-ақ секiрiп сүңгiп кеттiм. Сөйттiм де, дыбыс шыққан жаққа жылыстай бердiм.

	Ат тағы пысқырды. Ендi алма ағаштардың қатар аралығынан шұлғып қалған аттың басы мен ер үстiнде бригадирдi қоса көрдiм. Ол жалғыз емес. Үн қатуы бəсеңдеу, даусы аңғарды кеулеп қайнап жатқан өзен суына ұқсап, булығыңқырап шығады. Қасындағы əйел екен, оның сөздерi бөлек, қаққан қазықтай шегелеп сөйлеп, бригадирге өз жөн-жосығын да айтқызбай шабаланып төпелеп кетедi. Бригадирде кiмнiң дауы болмайды. Көп тiлдiнiң бiрi өз жағдайын айтса бұл көп мүддесiн қорғаған бейшара жандай бiрде мүсəпiрси, бiрде қоқан-лоққымен қайтсе де оның бетiн қайтарудың амалын iздеп, салғыласып жатқаны ғой деп ойлағам. Ендi болмаса келген iзiммен көздерiне шалынбай керi қарай жалт берiп кетпек те едiм. Сонда да қызуы басылмаған көңiлмен бiр аңдап қарай қалғанымда бригадирдiң көктен қарап, ашу шақырғаннан гөрi мойнына су құйылғандай амалсыз ұсқынын байқадым. Бұл кiммен сөйлесiп тұр екен? Бiр олжа табатындай манадан бергi əрекетiмдi бiр қызық оқиғамен жалғастыруға дəмеленiп сəл аялдадым.

	О ғажап! Бригадирдiң сөйлесiп тұрғаны Жолдасбайдың шешесi Аманкүл. Мына сапар тегiн болмады. Байқаймын, Айқараға бара жатқан бригадирдiң жолын тосушы жалғыз мен емес екенмiн. Əнеугүннен берi ынтыққаным осылардың сырлары едi ғой, қалай да бiр қызыққа бататыныма күмəнiм қалмады. Осындай ынтызарлық əрекетке сұғындырып жүрген балалығым ғой деп, кейiн ойлағаным да бар. Əйтеуiр, бұтаққа қонған шымшықты ұстап алардай сақтықпен солай қарай жылжыдым. Бетiмнен сипаған жапырақ сыбдыры мен жүрегiмнiң дүрсiлi естiлiп қала ма деп зəрем жоқ. Тұла бойымда лүп-лүп еткен қуаныш толқынына ұқсас бiрдеме бар.

	Олар алғашқыда ақырындау сөйлесiп тұрғасын мен тым жақындап кетiппiн. Бригадир ашумен бұрқ етiп бағжаңдағанда Аманкүл де шамырқанып тұр екен, екеуiнiң даусы тап қасымнан құлағымды жарды. Маған ендi қозғалудың керегi жоқ едi, бұтағы жерге иiле мол жайылған алма ағаш пен тiзеден келетiн шөптесiн менi мықтап жасырып тұр.

	– Сен бос сөздi қой да ана жұмысыңа бар. Етегiмнен тартпа. Қара жұртты, бiр-бiр қатардан сындырып та болды.

	– Неге тартпаймын етегiңнен? Тартамын, тартамын мен.

	– Маңдайыңнан қатты тұяғым бiр тисе, аузыңды бақадай ашасың да қаласың. Басқа не табам дейсiң, сөйтiп, жұртқа масқара болғаннан басқа?

	– Жұртқа масқара болудан қорықпаймын. Маңдайымнан тепсең, сол тепкен жерiңде қалармын. Одан берiде айрылмаспын.

	– Əй, Аманкүл, сен осы менiң кiм екенiмдi бiлесiң бе?

	– Бiлемiн! Басқаны бiлмесем де тап сенi бiлемiн!

	– Бiлсең бүйтпеуiң керек. Əй бiлмейтiн шығарсың. Бiлсең ана үш баласымен қалған əйелдi бiлер едiң ғой. Ол заң жолымен қосылған əйелiм.

	– Ия, ол заң жолымен қосылған əйелiң. Сен оны да тастап кеттiң.

	– Ал ендi сенiкi не?

	– Менiкi сол жаңағы айтқаным.

	– Ендi кеп мен не, сенiң шиырыңнан шыға алмайды ғой деп пе ең? Бұл қай сандырағың? Жазулы-сызулы мөрi басылған қағазы бардан əрмен сөйлейсiң.

	– Сен, Қарауылбек, арсызсың. Жазулы-сызулы мөрi басылған қағаз саған қайыру болса ана тастаған қатының сенiң мойныңа құрық салар едi. Қармақ жұтқан жайын балықтай езуiңдi жыртып, тереңге сүңгiп кете барасың. Ащы-тұщыңды татып болған ол сорлы, бəрiбiр сенен барқадар таппасын бiлiп, күдер үзген шығар. Бiрақ мен артық нəсiпке үмiткер болдым. Ол iстей алмағанды мен iстей аламын деп, өзеуреген шағым шығар. Не болса да əзiр қайтпаймын бұл бетiмнен! Бiрақ сенiң бетiңдi берi қайыруды жазулы-сызулы мөрi бар қағаздан iздемеп едiм.

	– Ендi неден iздедiң, сорлы?

	– Басқадан iздедiм. Анық айтам, басқадан iздедiм.

	– Ия, ия, басқадан iздедiң.

	– Есiңде ме, менiң қыз кезiмде қыр соңымнан қалмай өлiп-өшiп жүрдiң де, оқу оқимын деп не онда жоқ, не мұнда жоқ, Қарағандыға барып, онда да ештеме өндiре алмай мойныңды салбыратып, тентiреп қайтып келдiң. Аты-бүтiн жоғалған сенi қайдан күтем, сен жоқта əкемнiң айттырған жiгiтiне тұрмысқа шығып, жүре бердiм.

	– Қайран асықтық-ай?

	Ал сен ғой менiң жағдайымды көрiп, бармағыңды шайнадың. Ол ол ма, өзiң əйел алғаннан кейiн де мен десең жүрегiң қарс айрылып, өзеурей бердiң. Оңашада көре қалсаң көз жасыңды бұлайтынсың. Мен тиген күйеуiммен көп жараса қоймадым. Бəрi сенiң кесiрiңнен, шамасы. Көңiлiмде бiр олқылық байқалса оны сен ғана, тым құрыса сен сияқты бiреу толтыра алады ғой, өмiрлiк жан жолдасым өзiм ойлағандай болып жолықпады-ау деп, менiкi де ақымақтық қой, басымды сан саққа жүгiрттiм. Сөйтiп, кем көрген күйеуiм байғұс шəйiт кеткенде барып, мен есiмдi жидым. Ол да бiреудiң əлпештеп өсiрген баласы едi. Қадiрiн өлген соң бiлдiм.

	– Əй, сонда айтпағың не?

	– Айтпағым көп.

	– Тоқ етерiн, тоқ етерiн... Жұмыстарым қарап қалды.

	– Сенiң əйелiңдi қанша аясам да, өзiңмен айында, жылында бiр өткiзген күндердi тəубе еттiм. Бiрақ мен əйелiңмен бөлiнiсуге себепшi емеспiн. Қайткен күнде де жас, аңғал шағымдағы аз алданыштың дəмi таңдайымнан кетпеген бе, бiр пендешiлiкпен есiк ашыппын. Басымнан құс ұшырамаспын деген мен де бiр тəкаппар едiм. Бiрақ темiрдi отқа салсақ иiгедi. Ақыр қатын-балаңнан ажырап сен де бөлек қалдың. Бiр кездегi балаң шағыңның уыты əлi кетпеген шығар, сен де илiгерсiң деп, бiр кездегiң шын сезiм болса, ол қайтып оянар деп талпынып едiм соңыңнан. Тiптi Жолдасбайды да көлденең тартпадым. Сондағы ашық көңiл-күйiң қайда? Əлде менiң көзiм шелдендi ме? Күннен-күнге тани алмай барамын сенi. Тап қазiр тасқа желiндеп, мұзға бұзаулаған бiреусiң.

	Алма ағаш бұтақтарын сыбдырлатып, бригадир тебiнiп жүрiп кеттi. Айтар сөз, сөйлер тiл қалмаған ба, жоқ қырыс тоңмойындығы ма? Мен Аманкүл темекi алқабына қарай ұзап кеткенше қыбырсыз тұрдым. Əлден уақытта есiмдi əрең жидым бiлем.

	Аманкүл сөздерiнен өзiм кешпеген, түйсiнбеген бөгде өмiрдiң бет-пердесi ашылғандай, осынау алаңсыз жастық шағымды тосып алар келеңсiз көлеңкелi күндердiң барын сеземiн бе, əйтеуiр тұла бойымды суық кернеп, тұрған орнымнан көпке дейiн тапжылмадым.

	Өзiмнен алыс адамға менде осыншама аяныш оянар деп ойламаппын. Тап құлағымның түбiнен ақтарылған ащы сыр өз басыма да қатысты қаралы жəйттей тұралатып кеткен бе?

	Аманкүлдiң бригадирге осы айтқан сөздерi тұсындағы жансебiл халiн анық елестеткенмiн. Жоқ жомарттың қолын байлайды дей ме? Қарлығаштың қанатымен су сепкендей болса да оның қиын тағдырына қол ұшын берер шарам бар ма? Əлденедей басыма қиял орнап, ертегiнiң тау қопарар жалғыз көздi дəуi бола кетсем деп армандадым. Айдлада Қарауылбектi желкеден басып, «Не сен Аманкүлге қосыласың, не менiң алақанымда жаншыласың», – деп бiр-екi рет сығымдап жiберiп, жанын мұрнының ұшына келтiрсем, жүрегi ұшқан сорлы безiп отырып, Аманкүлдiң аяғын құшып жығылар ма едi. Бұл əлсiздiктен тауып алған қиялым екенiн ойлап, өзiмнен-өзiм ұялдым. Не iстеу керек? Басымды шырмаған осы сұрақпен екi-үш күн жүрiп қалдым.

	Жолдасбайды жолықтырып ойын баласының сəуле толы жанарына қарап қалыппын. Шешесiнiң күйiн ұқпаған, ұшыраса кетсе айғай-ұран салып, желкелеуге əзiр жек көрiнiштi адамның өзiне əке екенiн бiлмеген бала тағдырына қиыла қарағым келедi.

	Оны əңгiмеге тартқым келiп:

	– Жолдасбай, сен ненi жақсы көресiң? – дедiм.

	Ол айналасына бiр қарап алып, не айтсам да бұл табанда орындар деп ұққандай-ақ жүзi балбұл жанып, аптыға жауап бердi.

	– Мен шаңғы тепкендi жақсы керем. О-о-о! Қыстыгүнi қар тiзеден болып жатқанда, жақсы шаңғың болып, анау төбеден зымырасаң, о-о-о, қандай керемет. Құлағыңның түбiнен жел зуылдағанда қандай керемет. Мен Рафихтiң шаңғысын алып талай рет тепкем.

	– Өзiңде шаңғы жоқ па?

	– Менiң шаңғым жоқ. – Мойнына су құйылғандай сылбыр айтты.

	– Бiзбен көршi тұратын Құймақ атай маған тақтайдан шаңғы жасап берген. Оны мамам тамызыққа жағып қойды.

	Мен үндегем жоқ. Бала сөзiн өзi жалғастырды.

	– Алдағы қысқа қарсы Құймақ атай тағы жасап берем деген. Шiркiн, қазiр қар жауса ғой. Құймақ атай қайтсе де жасап бередi. Сосын анау төбеден зымырасаң. Əсiресе, Рафихтiң пабришный шаңғысымен ағызсаң қандай.

	Мынадай толықсыған жаз ортасында тұрып, қысты аңсаған бала көңiлi дертiме дерт қосқандай менi одан сайын құлазытты. Əлдеқайдағы бiр шалға тақтай шапқызғанша Алматыдан дүкеннiң шаңғысын алып жiберсем қайтедi деген де ой келдi. Апырау, бұларға қандай жақсылық жасай алмақпын?

	Не iстеуiм керек?

	Бар тындырғаным Айқараны өзiме көбiрек баурай бастадым. Айқараға деген ынтық ықыласым от боп жанғандай Гүлсiмнiң менi келемеждегенi де есiмнен кетпедi. Бригадирдi ендi құр алыстан көзiммен атып қоймай, сырғалы қызбен ашық достыққа барып, өз бақталасымның басына мұң орнатқым келедi. Оған бiраз колым жеттi де. Бригадир Айқара екеумiздi оңашада көрiп, езуiн жалаған қасқырдай ту сыртымыздан көзiмен атып тұрады. Бұған менiң айызым қанады. Үш баласымен өз əйелiн қалдырып, Жолдасбайдың шешесiне iлiк тастап, оны қоса өзеуреткен қылығы үшiн жаза тартқызғанымдай көрдiм.

	Дегенмен Айқара екеумiздiң əңгiмемiзде де əлi пəлендей жарастық жоқ. Сөзiмiз орта жолдан үзiлiп, белгiлi бiр деңгейге жетiп, қайта серпiлiп, кемерiнен аса алмай толқитын су сияқты. Дауыл соғып, тұла бойымнан бiр жiгер оянса екен деймiн. Өзiмдi-өзiм қамшылап, Айқараға ғана арналған, оның көңiлiн жарқ еткiзiп ашар асыл сыр iздеймiн.

	Осындай əрбiр талпынысым үстiнде ту сыртымнан Гүлсiм аңдып тұрғандай, əлдебiреулерге таба болғанға ұқсап, жүнiм жығыла бередi. Бiрде Гүлсiммен оңашада қақтығысып та қалдым.

	– Гүлсiм, осы менi сөз айтуға шорқақсың деп келемеждей бересiң. Адамның бар қасиетi оның қалай сөйлей бiлетiнiнде ғана емес шығар.

	– Қарағым-ау, сөз деген, сөйлей бiлу деген адамның сыртқы ажары ғой. Кейбiреулер тiлдiң майын тамызып, тұла бойындағы анау-мынау кем-кетiгiн бүркемелеп те жiбередi.

	Мысалы, анау бригадирдiң кейде Айқара екеумiзге айтқан сөзiн тыңдасам ол көз алдымда кəртамыс емес, үрiп ауызға салғандай əдемi жiгiт болып шыға келедi.

	Гүлсiмнiң осыны айтқандағы қарқылдаған күлкiсi құлағымды тесiп кете жаздады. Сəл шамырқансам да сыр бергем жоқ.

	– Бұл сенiң өз көңiлiңнiң бiр сəтiн сипаттағаның ғой. Əйтпесе, шындық жоғары. Оны қандай алтын сөз болсын бүркемелей алмайды.

	– Апырау, шындық деген не? Ол адамның көзiмен көрген, көңiлiмен түйсiнгенi ғой. Ал мен бригадирдi солай көрiп, солай түйсiнсем-шi?

	– Ендеше, кəне сол бригадирге ғашық болып көршi. Сөзi алтын екен ғой. Ол да қыз iздеп, ындыны құрып жүр. Сен өзiң пейiл берсең ол кет əрi болмайды.

	– Сматжан-ау, мен сөз қасиетiн айтып тұрмын ғой. Сол бригадирiңдi осы ауылдағы апайларға-ақ қалдырдым.

	Екеуара осы əңгiменi Гүлсiм Айқараға бəрiбiр жеткiзедi деп ойладым да, Айқарамен оңашада өз түсiнiгiмдi ақтап алмақшы едiм. Айқара бұған көп мəн бере қоймады.

	– Мен көп сөздiлiктi жаратпаймын, – дедi. Бұған iшiм жылып сала бердi.

	– Айқара, шындықты сөзбен бүркемелеуге бола ма? Тағы көз алдыңда тұрған жанды, ия жансыз нəрсенi сөзбен əсiрелеп, оның бағасын асыруға бола ма?

	– Əрине, жоқ! – деп оңай келiсе салды. Сонда да ар жағында жасырулы бiр түйiн жатқандай ашыла қоймады.

	Гүлсiмдей емес, мен қанша суырылсам да мұның көңiлiн селт еткiзер ой ұшқынын таба алмай, таусыла беремiн. Бұл қыздың түр-түсiнде мен аңғарып болмаған неше қабат нышан бардай кейде бiрқалыпты салқын раймен отырғанның өзiнде неше құбылып, жаңарып сала беретiнге ұқсайды.

	Көбiне алысқа, тау қырқалары теңiз жалдарындай неше бүктетiлiп, соның қиюымен иректелiп көрiнетiн көк жиекке қадала қарайды. Сол қырқаларға кейде жан бiтiп, алыстағы айдаһарлар тобындай сұмдық айқас салып, осынау жантүршiгерлiк көрiнiстен бұған қорқыныш кiретiн сияқты. Көз алдындағы аласапыран дүние мұның жүзiне де өз көлеңкесiн түсiрiп, бiрде қызыл, бiрде сұрғылт, не түнерiңкi тағы да əлденеше реңнiң кезек-кезек алмасып отыруы содан ба? Мұндайда Айқараны сөзге тарту мүлдем қиын. Көз алдындағы өзiңдi ұмытып, əлдебiр сұрапыл ойдың жетегiнде əлсiн-əлсiн демiгiп басылып, жүзi алабұртып отырса оның қасында өз бойың кiшiрейiп кеткендей еңсеңдi көтере алмайды екенсiң. Алақанда аялайтындай ғана кеудесi бар қыздың сөз етiп, оқ дарымас қамалға айналуы шынында ғажап құбылыс.

	Айқараның бар қалпы осы болса онда да əңгiме басқа ғой. Кейде жанарына аспан мен жердегi барлық мейiрбандық ұялап, көңiлшек бола қалатыны да бар. Ондайда өзi илiгiп құшағыма енуге əзiр тұрғанға ұқсап, менiң де көңiл күйiм шуақ түскендей жадырап сала бередi. Там-тұмдап болса да кəдеге жарарлық татымды сөз, күлкiлi əңгiме де табылады. Мiне, осындай еркiн дидарласар шақтар тым аз. Кейде денесiн аяз қарып өткендей мұз құрсанақалатынын қайтерсiң. Жаңа ғана өзiм көзбен көрiп қызықтаған көңiлшектiк тұла бойынан бу боп ұшып, көз алдымдағы Айқарадан адасып қалғандай боламын. Иесiз ен далада жалғыз жортқан адамша Айқараның өзiм көрмей басқа дүниеге алақтап, оның үн қатып, сыр ашпас қатал кейпiнен жаным шошынғанға ұқсаймын.

	Сар далада дара бiткен тақыр таулар болады. Күн көзi қай жағынан түссе солай құбылып, қызғылт, күрең, сарғыш, бозғылтым, осы сияқты неше түрлi реңдi алмастырып отырады. Айқараға да зеңгiр аспан жақтан сондай бiр əрқилы шұғыла төгетiн жарық көзi бардай. Бiр де жарқ етiп ашылса, екiншiде ойламаған жерде қара күреңiте қалады. Бəрiнен де осы соңғы қалпын жүрегiме ауыр аламын. Мұндайда бар жiгерiмдi қозғап, алаң етерлiк ғажап бiр сөз айтып, қызды өзiме қаратқанда да оның көзқарасынан жұбаныш таба алмаймын. Жанарындағы сiрiңке талындай ақ сəуле ынта-ықыласымды алмас қылышша кескiлеп, ең соңында бұл мехнаттан менi құтқару үшiн ғана көздерiн төбемнен асыра қарайтын сияқты. Мұншалықты тəкаппар жаратылармысың деп, сырғалы қыздыiштен жазғыруға пейiлiм ауады. Əлде менi баласына ма, қайдам, осы қарасында менiң бар шикiлiгiмдi барлап, тек уақыт ұттыру үшiн ғана бiрге жүргенiн аңғартпақ ниетi жазулы тұрады. Орынсыз көлгiрситiн адамның келеңсiз əрекетiне ұқсап, оны осыншама сұлу қыздың өз көркiне өзi ақау түсiргенiндей көрiп қатты қынжыламын.

	Айқарамен алғаш танысқаннан-ақ көз алдымда бiр емес екi бейне қосарланып тұрғандай көңiлiмдi екi жаққа жұлқа тартушы едi. Бiр бейне қар жамылып, мұз жастанғандай тəкаппар. Оның тiптi құлағындағы алтын сырғасына дейiн суық жылтырап, адамның көңiлiн тоңазытады. Екiншiсi, мүлдем басқа, кең жазира далада шуаққа шомылған нəзiк гүлдей құбылып ойнайды. Үлкен сезiмдi, ақ ниеттi адам болса алақанына өзi қонардай құйын көңiлмен лапылдап от боп жанғанын байқайсың. Құлақтағы алтын сырғасына ұялаған сəуле де өзiндегi ынтазар көңiлдiң жарқылына ұқсайды.

	Бүкпесiз ашық көңiлдi ұнатам ғой. Содан болар, жан тəнiммен қадiр тұтқаным да осы екiншi бейне. Көкiрегiмде əлпештеп, көкке көтеретiн барлық жақсылық сонда ғана тұнып тұрғандай Айқараның осындай реңкiн жоғалтып алмау үшiн бəрiн сарп еткiм келедi.

	Бiрде қорған басында Айқара екеумiз отырғамыз. Жүзiнде аздаған ғана қобалжу бар, қатыгездiк жоқ. Мен мұны сең бұзылар алдындағы жылы лептей көрiп, жан дəрмен жүрек тербетер сөз түйiнiн iздедiм. Сондағы тапқан олжам соңғы көрген фильмдерiмдi тiлге тиек ету болды.

	Мен биыл ғана экранға шыққан «Қыз Жiбектi» мақтап едiм. Сосын оған жалт қарап, сол сəтте басыма келген ойымды айттым.

	– Айқара десе, əттең, сол Қыз Жiбектiң рөлiнде сенiң ойнамағаныңды-ай! Сенiң түр-түсiң тура сол аңыздарда мадақталған сұлулардың кейпiнен аумайды. Мен мұны алғаш сенi көргенде-ақ байқағам.

	Айқара мырс етiп күлер деп ойлап едiм. Барласам тым жабырқау отыр. Тек сыр алдырғысы келмегендей қабағын əлсiн-əлсiн жазып, жерден көзiн алмайды. Əлден уақытта көзiнiң қиығымен қарап:

	– Ол киноға мен де түскем ғой, – дедi.

	– Солай ма? – Жерден алтын тапқандай қуанышпен оған бар денеммен бұрылып едiм. Тек кинодағы Айқараны есте сақтамағаным өкiнiш сияқты. Осыны аңғарды бiлем:

	– Тек режиссер лентаны көп қиып қысқартып тастапты.

	Тек əр жерден зу-зу етiп өте шығамыз.

	– Апырай, ол режиссер Қыз Жiбек рөлiне сенi неге таңдап алмаған? – деп ыңғайсыз болса да көкейiмдi тескен ойымды айтып қалып едiм.

	– Қыз Жiбек рөлiнде iрiктелген қыздардың iшiнде мен де болғанмын.

	Айқараның көзiнiң астында сəл көлеңке ұялап, алысқа қарады. Ендi сөйлесем оның намысы қозатындай бiр сəт тiлiм байланды.

	Халық ертегiсiне көркi сай топ сұлудың бiреуiмен ғана шектелмек режиссер талғампаздығын қалай кiнəлай қоярсың? Мұны Айқараның өзi де түсiнедi бiлем. Тек бiр кездегi сəтсiз талпынысын нардан құлағанындай көрiп, сол шақтағы күндерiне көңiлмен қайта оралғанын байқаймын. Уыздай көркiн, iшкi сарайын, өмiрдегi мақсат-мұрат, мəртебе туралы ойларын екшеп, онымен бiржола туыса түспек ынтам жеңген. Ендi тап осы ынтамда анық махаббаттан гөрi бауырмалдық, шынайы туыстық, ықылас басым едi. Оның менi от-жалынды ынтызарлықпен сүйгенiнен гөрi ендiгi өмiрiнде осындай сəтсiз талпыныстар болмауы үшiн не iстеуiм керек деген сияқты есепке құрылған ойларға баттым. Бұл тарих факультетiне түскен, тап осы салада жарық жұлдыздай көтерiле алар ма екен? Айқара кейбiр оқыс бой көрсетiп қалатын тəкаппарлығына қарамай өте сезiмтал қыз. Кейде оның суық тас бейнедей көз алдымда қатып қалуы алдамшы құбылыс сияқты.

	Айқара мен жан жүрегiммен қабылдаған биязы көркiмен ғана қалған. Ендi ол өмiрдегi əрбiр болмашы сəтсiздiктi ауыр алатын адамға ұқсайды. Қазiргi қабағын кiрбең шалғандай бұйығы түрiне қарап, оның бақытты сəтiнен гөрi тағдыр тəлкегiнен мойырылған шақтары көп сияқты. Өмiр талқысын көп көрген адамдарда сұрапыл қайрат болады деушi едi. Кейде оның көз алдымда суық тас мүсiндей қарауытуы да сондықтан ба?

	Мен оған аяушылықпен қарадым бiлем.

	Бибол айтқан «мəртебе» деген сөз ойыма оралды. Мен өз мəртебемдi ғылыми лабораториялардан көретiнмiн. Мүмкiн, ол жөнiнде Айқараның да өз түйгенi бар шығар. Соны бiлмекке ықыласым ауды.

	– Айқара, осы «мəртебе» деген не?

	Маған бұрылғанда көздерiнен бiр мазасыздықты аңғардым. Осы түрiнен өз сұрағым бұрынғыдан да терең мəндi көрiнiп, сол ұғымның төңiрегiнде маталып қалдым.

	Бұл шақта өзiмiздiң əлi бала екенiмiздi, балғын əрекетiмiз өзiмiзге зорайып көрiнетiнiн, шын өмiрдiң жетегiне түссек, ол бiздiң əлi талай шаңымызды қағып, көзiмiздi ашатынын ойламаппыз. Тек дүниеге көктен қараған тəкаппарлық қана бiзге жолдас болыпты.

	Айқара менiң мəртебе туралы сұрағыма көпке дейiн үндеген жоқ. Күтпеген бiр сəтiмде:

	– Кiм бiлсiн? – дедi. Тағы бiраз отырып айтқаны:

	– Адамның өмiрiнде шығатын бiр биiгi шығар. Оны неге сұрайсың?

	– Сiрə, сен Қыз Жiбек рөлiн сондай биiк көргесiң ғой деймiн.

	Ойын аңғарып қалғаныма сезiктенгендей көзiн төңкере қарап, зiлсiз сұрағымның төркiнiн аңғарып барып, күлiмсiредi:

	– Оны алғашқы қадам деп қана санар едiм, қайдан бiлесiң?

	– Е, ендi түсiндiм, көкке шырқап, өнер жұлдызы болмақшы екенсiң ғой.

	Ендiгiм сəл батылырақ қалжың бiлем. Айқара сəл күлiмсiреген бойда көзiн төмен түсiрiп əкеттi. Алғашқы сəттегi кiрбең қасы-қабағына қайта iлiгiп қалыпты. Сақ отырсам да қас пен көздiң арасында ойсыз сөйлеп қалғанымды сездiм. Айқара кiлт бұзылып, түнере қалған кезде арқам шымырлады.

	– Айқара, менiң байқауымша саған өнер жолынан гөрi ғылым көбiрек ұнасатын сияқты.

	Өзiмiз отырған сақтар қорғанын көзiммен барлағандай сөйледiм. Сонда да «Суға кетiп, тал қармағанның керi», əйтпесе тап басып айтқан сөзiм емес шығар деймiн. Айқара, басын көтерiп, сəл оңдалып отырды. Күн сəулесi аппақ маңдайын жарқырата түскен. Сырғасы бойындағы сезiмталдық белгiсiндей сергек дiрiлдейдi.

	Осы күннен бастап бiр-бiрiмiзге ашыла түстiк. Ойымыздағыны iрiкпей сөйлеп, өз өмiрбаянымыздан көп жайды аңғартатын əңгiмелер де айттық. Мен Айқараға мектепте хор үйiрмесiне қатысам деп, ата-аналар алдындағы концерт үстiнде жұрттан бөлек барылдап кетiп ұятқа қалғанымды, содан берi əу деп дауыс шығарудан қысылып, əнеугүнi осы жаққа келе жатқанда машина үстiнде ғана бiраз көмекейiмнiң ашылғанын жасырмай айттым.

	Айқараның да əлдене тамағына келiп, маған бiрдеме айтуға оқталғанын байқадым.

	– Мен Қыз Жiбек рөлiн ойнауға шынында қатты құмарттым. Анау Алматының жоғары жағындағы Ақсайда менiң аға-жеңгем тұрады. Гүлсiм екеумiз жерлеспiз. – Осыны айтты да жүрегi алқынғандай ауыр тыныс алды. – Екеумiз де оқуға бiр жылы келiп түсе алмадық. Сосын ауылға қайтуға ұялдық та, Гүлсiм қаладағы апасының қолында, мен сол Ақсайдағы аға-жеңгемнiң, үйiнде тұрып қалдым. Қалаға қатынап, тоқыма фабрикасында жұмыс iстедiм. Бiрде өзiммен бiрге iстейтiн қыздар жатақханасына бардым. Сонда жатақхана ауласында ары-берi өткендердi көзiмен сүзiп жүрген бiр қасқабас адамды қыздар терезеден нұсқап:

	– Əй, мынау кəрi бойдақты қараңдар. Өткен-кеткеннiң бəрiн иiскелегендей тұмсығын көтере қарайды, – деп мəз-мейрам болып шуласып, сықылықтасты.

	– Бойдақ екенiн қайдан бiлесiңдер? – деп бiр қыз басу айтты.

	– Жоқ, мынау анық бойдақ, көзқарасын байқаңдаршы.

	– Е, бойдақ болмаса бұл жерде тентiреп несi бар? Жүргенiне екi-үш күн болды, – десiп оған бой бермедi.

	Менiң байқауымша жаңағы кiсiде бiр байсалдылық бар. Басын жарқыратып, жатақхана алдында қыз аңдитындай адам емес сияқты. Сонда да осы ерсi қылығы неге керек екен деп, ол үшiн ойда жоқта өзiмше қынжылғаным. Мен қыздармен қоштасып, жатақханадан шыққанда қасқабас əлi жүрген. Ол маған бұрылғанда, мен де оған тура қарағам. Маған оның көзi қызық көрiндi. Түр-түсiме қызыққан емес, iздеген нəрсесiн тап мен əкетiп бара жатқандай, ендi-ендi қуып жетiп тарпа бас салатындай өзiмдi шошытты. Мен оған одан сайын бағжия түсiппiн. Ойлағанымдай-ақ жаңағы қасқа менiң артымнан iлестi. Қайтемiн ендi?

	Басы жалтырап, есiгiмiздi аңдыған бiреудi ертiп əкеттi деп, терезеден қараған қыздар күледi-ау ендi! Сасқаным соншама өң-түс қалмаған шығар-ау менде. Тезiрек автобусқа жетiп, оны адастырып кетпек ойым бар. Бiрақ қасқаның жүрiсi ширақ екен. Мен мiнген автобусқа ең соңғы боп ол да iлiндi. Ақсайға апаратын автобусқа ауысып мiнетiн аялдамада жаңағы кiсi маған алғаш рет үн қатты:

	– Қарындас, кешiрiңiз, сiзде аздаған шаруам бар едi.

	«Менде не жұмысыңыз бар?» – деп ұрсып тастайын деп көзiммен ата қарасам, бұл кiсiдегi бөгде байсалдылықты тағы байқадым. Тап маған жаман ойы жоқ сияқты. Сонда да болса:

	– Не шаруаңыз бар едi менде? – деп бiрақ ақырын айттым.

	– Мен Қазақ киностудиясының қызметкерiмiн. Бiз өзiмiзге керек адамды осылай көшеде тауып алатынымызды естiген шығарсыз? – дейдi.

	Естуiн естiгенмiн. Бiрақ тап қазiр көз алдым тұманданып, күтпеген жəйт соншама ерсi көрiндi.

	Кейiн жатақханадағы қыздар осы қасқабастың Қыз Жiбек рөлiнде ойнайтын адам iздеп жүргенiн естiгенде бəрi естерiнен танды. Бiрақ қасқабас сол рөлге лайықты деп менi ерткенiн бiрден айтқам жоқ. Киностудияға алғашқы күндерi жай барып жүрдiм. Мұнда басқа да қыздар көп екен. Олардың да көңiлi мен сияқты алыпұшпа. Ендi бiздiң iшiмiзден бiреуiмiздi iрiктемек екенiн бiлдiк. Қай бақыттымыз Жiбек рөлiн ойнамақпыз. Егер əуел бастан-ақ басқа бiреудi алса ғой ештеме емес едi. Қарасаңшы, ең лайықтысы болып мен iлiндiм. Бiрақ менi бекiтетiн ең үлкенi ол кезде жоқ екен. Көңiлiм көл-көсiр болып, бiраз уақыт жүрiп қалдым. Қасқабас нағыз олжалы адамдай, менi көрсе езуiн керiп қояды.

	Ал жеңгем қандай қуанды десеңшi. «Сенiң атың аңызға айналады», – деп менi неше саққа жүгiрттi. Тек ағайым ғана жеңгем екеумiздiң қуанышымызды бөлiскен жоқ. Ол өзi сондай салқын қанды адам. Актерлiк өнердi аса жаратпайтын. Бұл ойын жеңгеме де айтып, тек Жiбек рөлi дегесiн ғана кеңшiлiк еткенi екен. «Киноны қашан түсiре бастайды?» – деп тағы басқа жаңалықтарды жеңгем күн сайын сұрайды. Ал ағайым тiс жарып үндемейдi. Тiптi менiң немен болып жүргенiмдi бiлмейтiн сияқты. Тек оқта-тектегi бiр назарынан бұл қыз шынында Жiбек рөлiне лайық сұлу ма деп аңырып қарайтынын байқадым. Менiң көңiлiм күннен-күнге өсе түстi. Рөлге бiржола бекiтiлмесем де, маған лайықты көйлек-көншек бəрi тiгiлiп жатқан. Тек бекiтетiн үлкен кiсi жоқ. Қуанышым сондай, бiраз күннен соң, ондай адамның барын да ұмытып кетiппiн. Ендi бөгесiн жоқтай Жiбектiң сөздерiн де жаттауға өзiмше кiрiскенмiн. Сондағы жиылған қыздар бəрiмiз үлкен кiсiсiнiң арамызға келiп, бəрiмiздi бақылағанын бiлмей де қалыппыз. Ол елеусiз бiреу болып қана жүрiптi. Менi емес, оның басқаны таңдағанын естiгенде, мен қайттiм десеңшi. Қалған қыздармен бiрге эпизодтық рөлдерде ойнайсың дегенiн елең де қылғам жоқ. Аға-жеңгемнiң үйiне бармай тура ауылға тарттым. Əке-шешеме де сыр берместен үш күн бас көтерместен жаттым.

	Артымнан жеңгем келiп жеттi. Олар менi қаладан iздеп, əуре-сарсаңға түскен екен. Жайымды бiлген жеңгем маған оңашада мынадай бiр сыр айтты.

	– Сен өз ағаңды бiлесiң бе? – дедi маған. Олардың ең алғашқыда бiр айрылысып, қайта қосылғаны бар.

	– Сен оны, тiптi сенiң əке-шешең де, бəрiң де тап мендей бiлмейсiңдер. Алғаш косылғанда қалай сүйдiм оны? Ес-түсiм қалмай сүйдiм ғой. Дүниенiң бəрiн ұмытып, тек соған емiрендiм. Осы ықыласымды аяққа басты ғой. Бiрақ ағаң басқамен де барқадар таппады. Ол менен алшақ кеткен жылдары қатты жүдеп кетiппiн. Соным текке болған екен деп əлi ойлаймын. Менде жiгер жетiспеген екен. Ағаң бес жылдан соң қайта оралды. Алғашқыдай уыз жастық күйi емес. Сонда да мен хош алдым. Ендiгi өмiрiмiзге ол да, мен де өкiнбейтiн сияқтымыз. Кейде ойлаймын, ағаң бiрiншi бетте менi неге осылай сүймедi? Көз жеткiзгенiм – адамда тəкаппарлық қашан да басым. Оңай келген бақытты қолмен қаққанға бəрi шебер. Егер ол бiр жоғалып қайта оралса, мүмкiн ол бұрынғы уыз қалпында болмас, сонда да оны алтындай қадiрлеп, бiржола туысасың. Жас адам уақытша сəтсiздiкке төзiп бере алса болғаны. Айқаражан, тап сен де осы жолы өкiнбешi. Сенi адам алдаған жоқ, дабыра, атақ сияқты бiрдеме алдады ғой. Бұл мүмкiн өзiңнiң үлкен бақытыңмен бетпе-бет келгенiңде оны қадiрлей бiлуiң үшiн керек болар дедi. – Мен жеңгемнiң осы сөзiне мырс етiппiн. Оның қайдан келген күлкi, көңiлдiлiк екенiн бiлмеймiн. Алматыға қайтып келiп, «Қыз Жiбектiң» эпизодтық рөлдерiнде ойнадым.

	Айқараға қарап, зорлана жымиғаным демесең iшiмдегi ойран-асыр ой мүлдем басқа. Жолдасбайдың шешесi келдi көз алдыма. Оқу жолына түскен қыздың тым болмаса осы бағытынан бетi қайтып көрмесе екен деп, соны тiледiм.

	Ауыл жақтан Гүлсiмнiң ақ жарқын даусы естiлдi. Бибол екеуi бiзге қарай келе жатыр екен.

	Байқаймын, өмiрде екi түрлi адамдар бар. Бiрi – тағдыр тəлкегiне күле қарап, оның өзiн қақпақыл етсе, екiншiсi – оның барлық əлегiн үнсiз қабылдап, iштей айқасады. Адам тəнi сыртқы дүниенiң əрбiр сыбысынан құбылып, дамылсыз соққан қан тамырларынан тұратындықтан осы соңғысының жолы ауыр болар. Тап Гүлсiм үстiне тау құласа да басы қисаятын жан емес. Бiрақ əркiмге өзiнше қайталанбас қасиет те қажет кой. Айқарадағы қарама-қарсы мiнездi мен кiнəламадым. Өзiмде де оған сол жағынан туыстық барын аңғарам.

	– Сендер алыстан қарағанда осы қорғанның басында отырған қос көгершiнге ұқсайсыңдар.

	– Гүлсiм дұрыс айтады. Қонары мен ұшары бiр қос балапанға балар едiм сендердi, – дейдi Бибол. Оның сөз төркiнiнде жатқан сəуегейлiктiң кейiн күл-талқаны шықты.

	Ертеңiне Айқара жұмыста болмады. Гүлсiмнен сұрап едiм:

	– Келедi, келедi, – деп жөндi жауап бермедi.

	Айқара келесi күнi де болмады. Гүлсiм менiң тағатсыздығымды iшiнен мазақ еткендей көздерiн оқтын-оқтын жалт-жұлт еткiзiп, ұрлана қарайды. Мен сыр алдырғым келген жоқ.

	Айқара сол күнi кеште ғана көрiндi. Ол аға-жеңгесiнiң үйiнен туған күнiн өткiзбекке ақша əкептi. Бiз, Бибол, тағы екi студент бiрiгiп, сол ауылдағы дүкеннен сыйлық алдық. Əрi, алыстағы тау баурайына барып, үлкен гүл шоғын жасап, соны ұсынғамыз.

	Айқараның туған күнiн сонау қорған түбiнде өткiздiк. Өзiмiзден басқа тағы бес-алты қыз бен жiгiт шақырылған. Уақыт кешқұрым. Суық тамақтың неше түрiн Айқара, Гүлсiм екеуi əзiрлеп қойған. Шампан, шетелдiк жұмсақ шараптар бар. Алғашқы тосты Бибол айтты:

	– Айқараның, сондай-ақ осы отырған бəрiмiздiң болашақта iстеген iсiмiз ата-бабаның мынау ескерткiшi – осы қорғандай берiк, мəңгi-бақи болсын.

	Ұясына қонған күн дүниенi қызартып, ен аулақта қорған түбiнде шуласқан бiздiң тiрлiгiмiздi болымсыз ете түстi. Осы думанмен ата-бабаның қабiрi басында отырғанымызды ешқайсымыз да ойламаппыз. Менiң бойым тоңазып, мынау жастардан бөлек, мүлдем өз қиялыммен дүниенi кезiп кеткен сияқтымын.

	Айқара күндегiдей емес, тост айтқан Биболға кеудесiн көтере қарады. Сəл жымиған жүзiнде тiлек сөздi ризалықпен қабылдаған иба бар.

	Бибол айтқан тосты iшiмнен қайталадым. «Айқараның, бəрiмiздiң болашақтағы iсiмiз осы қорғандай мəңгi-бақи болсын». Бұл жай тiлек десек те сонау ерте заманда уыстап тасып тау тұрғызған бабаларымыздың аруағына бас игендiк едi. Бұл сөз маған аса жайлы тиген.

	– Айқара ең биiкке шықсын.

	– Ал саған келген махаббат ұстаның көрiгiндей қызу болсын, – дейдi Гүлсiм. Басқалар да iштей қорытқан ең бiр түйiндi сөздерiн айтып жатыр.

	Айқараның бет-жүзiнде, ақ-қарасы айқын көздерiнде сол бұрынғы байсалдылық. Көз алдымда əр сəт сайын өзгерiп бара жатқандай оған кенет ұзақ қадалыппын. Тiзерлеп отырған күйi шөптесiн үстiнде жайылған дастарқанға сəл иiлiп, ол əр қонақтың ынтасын қақас жiбермей қадағалаған үлкен үйдiң иесiндей сабырлы.

	Мен Айқараны кейiн тап осы күйiнде ғана елестететiн болдым. Оның алғашқы ұяңдығын, Жiбек рөлiн ойнамақ əрекетiнен ештеме шықпағасын əке-шеше үйiне барып, үш күн бас көтерместен жатып алатын да өнерi барын мүлдем ұмыттым. Тiптi өзiмдi Айқарамен жалғастырған көзге көрiнбес бiр жiп үзiлiп кеткенде де оны сол бiр қалыпта елестеттiм.

	Кейiн ойлаймын, институт табалдырығын жаңа аттаған бiздiң жасымызда кiмнiң де көкiрегi баянды, баянсыз болсын, əйтеуiр жақсылық атаулыға, тiптi оның сəуле, көлеңкесiне де мейлiнше ашық тұрады екен. Жатсынбай бəрiн қабылдап, iшкi дүниемiздi өмiрдiң неше қат суретiне толтырамыз, шамасы. Бұл бiздiң өсуiмiз, уыстап тасып, тау үйген ата-бабаның жанкештi тiрлiгiндей өмiр арнасына жеткiзетiн алуан түрлi соқпақтардың мың, түйiсiп, мың айрылатын бұралаң-бұрылыстарынан өтуiмiз екен.

	Айқараның туған күнi ақырында сыңқ-сыңқ еткен гитара үнiмен ұзаққа созылған биге ұласқан. Көз ұшында күлгiн тартып, бейуақ шақтың қоңырқай мұнарына көмiлiп бара жатқан көкжиек, ен дала жақтан атпен шоқытып, бригадирдiң бағыт-бағдарсыз жүрiспен кеп қалғанын аңғармаппыз. Айдалада əлдекiм қорығын өртеп, соны көрiп, атын сабалағандай үстiмiзге тура төнiп келдi. Гитара үнi сыңқ етiп тоқтап, билеп жүрген жастар қалт тұра қалған.

	– О, ақсақал түсiңiз, жақсы келдiңiз, түсiңiз аттан, – деп Бибол арамыздан суырылып шығып, оның шылбырына оралып жатыр. Қошемет жағын тез болжаған бригадир осы бағамды кемiтiп алмайын дей ме, жүзiнен селт еткен белгi бермей, тiзгiнiн тартыңқырап ер үстiнде қозғалмай тұрды. Жұрттың өзiне аударылған назарын күшейте түспек пе, сазарған кейпiн сəл жылытыңқырап, өзiнен бiр салтанат байқатпақтай кiшiк жүзбен көзiн төмендете ұзақ қадалды бiзге. Сəлден соң ғана тiл қатты:

	– Бұларың не, той ма?

	– Жоқ, Айқараның туған күнi едi, ақсақал! Мiне, мына қыздың, – деп нұсқап көрсеттi. Айқараны мен танымай ма екем дегендей Биболдың өзiн жазғырғанға ұқсап түнердi.

	Ол аттан түсiп, шылбырын тiзесiмен басып, жүрелеп отырғанда Бибол қырлы стаканға толтыра ақ арақтан құйды.

	– Мынау сiздiң кешiккендегi айыбыңыз.

	Бригадир стаканды қолына алып, бiздiң шоғырымызға тағы бiр барлай қарады. Арақты тəттi iшiмдiктей сiмiрiп салды. Тыжырынған жоқ. Қайта тiлiн үйiрген дəмi аузынан кетпей тұрып қалғандай, екi ернiн жымқырып, тамсанып қойды. Дастарқаннан ештеменi аузына алмады да.

	Ендi байқадым, көзқарасының көбiрек бөгелетiнi мен. Бейуақ шақтан жүзi сəл күңгiрт тартқанмен бөтен ойы жоқ адамдай. Тек тағы бiр басқа жұмысқа қоссам қалай болады деп, ашық пейiлмен сынай қарағаны сияқты.

	Осы қарасынан кенет Жолдасбайдың шешесiн есiме түсiргенiмде бригадирдiң осы сұрқы ғажап суреттей өзiнен-өзi сөйлеп сала бердi. Бiр жайдан Айқараның асқақ биiктiгi, мұның жасамыс болмысына аспаннан күндей күле қараған сұлулығы осы адамды ақылға келтiрер ме екен деп ойладым.

	Бiр уақытта ол сөйлей бастады. Сөздерi менiң ойыммен өзектес сияқты көрiнiп едi алғашқыда, бiрақ олай емес екен.

	– Сендер оқу оқисыңдар. Оқу деген жақсы. Бiрақ оқу бар да тоқу бар. Соншама жыл қалада селтектеп, əке-шешенiң тапқанын iшiп-жеп, ақырында ауылға келгенде түк бiтiрмей айдалада əр нəрсенi бiр шұқылаған сауысқанға ұқсап шықылықтап, секектеп, кəдеге аспай қалатындар да болады.

	– Бiз жөнiнде күмəнiңiз бар ма? – деп Гүлсiм тақ еттi.

	– Сендер жөнiнде ғана емес, бүгiнгi көп жастар жөнiнде күмəнiм бар. – Ендi ол тiзесiнiң астынан тiзгiндi алып жерге жайғасыңқырап отырды. Жаңағы арақтың қызуы буын-буынын сəл босатып, бойын жеңiлейттi бiлем. Сөздерi де суырылып, көптен бергi бiзге көрсеткен тұйық қалпын бұзып-жарып шығып келе жатқандай. Бұл көңiл күйiмен қасында Аманкүл отырса да онымен қолма-қол қауыша кететiндей-ақ. – Бүгiнгi көп жастар мынау дүние не екенiн ұға бермейдi. Олардың ойынша тек оқыған адам ғана қастерлеуге лайық. Ал сол оқыған адамдар кiмнiң арқасында iшiп-жейдi. Оны былай мөлшерлеп болса да аңғармайды. Оқығаннан басқаның бəрiне ерiн шүйiруге керемет. Ол менiң ойымша шикiлiк. Ертең оқып, агроном, не зоотехник боп келгесiн қарапайым шаруа адамы өзiн боқтап жатса көрер ем оның оқығандығының шипа болғанын. Аузын аша алмай есалаң кiсiше жанын қоярға жер таппасын.

	Бұл ненi тiлге тиек етiп отыр? «Қоянның түрiн көрiп, қалжасынан түңiл» дегендей бiздiң түр-сипатымыздан түбiмiздiң шикiлiгiн көрiп отыр ма? Көзiнiң қырымен менi болжап сөйлегенге ұқсаттым. Жiгiттiкпен бақ сынап, ала алмағасын ендi сөзбен жəбiрлеп, Айқараны менен жирендiрмек пе? Қалайда өз түйгенiм осылай. Бригадир бұдан былайғы сөзiнде де сол оқыған адамдарды жерлеумен болды. Бiздiң тарапымыздан ешкiм қарсы дау айтқан жоқ. Айқараның бет-жүзiнде де оған деген не оң не терiс шырай бiлiнген жоқ.

	– Мысалы, сен кiм боласың? – деп маған қолын нұсқап сақ еттi. Осы отырыста маған алғаш рет тiке қарағандай-ақ мына назары бiртүрлi əсер еттi.

	– Физик боламын!

	– Паһ! – деп қолды бiр сiлтедi. – Бiрақ физик, тағы бiрдеме болып кеттiңдер, ал мына егiнжайда кiм iстейдi?

	– Сiз iстейсiз? – дедiм iшiме сыймағасын.

	– Ия, мен iстеймiн, ал сен ақ саусақ физик боласың. Бригадир екеумiздiң тiл қатысуымызға Гүлсiм де, Бибол да мырс еттi. Бибол əрi маған көзiн қысып, дауласып неғыласың деген белгi бердi.

	Бригадир ендi бiраз ашу шақырғандай долдана сөйледi. Ақыры айтары таусылғасын бiзге қолын бiр сiлтеп, атына мiндi де ауылға қарай шоқыта жөнелдi. Тауы шағылған емес, қайта бiзге қыр көрсете iрi мiнез танытып кетiп барады. Мұның сөздерiн бiраз келемеж қылып күлiстiк. Сонда да ол сөздерден өз жанымда бiраз сезiк қалғанын түсiндiм.

	Бригадир кеткесiн, бiз одан сайын гулеппiз. Түннiң бiр уағына дейiн осында болдық шамасы.

	Кейiн Алматыға келгенiмiзде сабаққа берiлген алғашқы ынтамен Айқараға бiраз уақыт бара алмадым. Ақыры уақыт тауып жатақханасына келгенiмде оқыс сурет көзiме оттай басылды. Айқара бiр жiгiтпен көптен таныс кұрбысындай жайраң қағып əзiлдесiп, жатақханадан шығып бара жатты. Маңайында ешкiмдi танитын емес. Бəрiнен де жаныма батқаны Айқара көл бетiнде сыланған аққудай көңiлдi. Жанарынан жарқ-жұрқ етiп, бақыт оты ұшқандай. Құлағындағы сырғасы мен ақ тамағының жарқылы бəрi-бəрi ерекше жарастық тауыпты. Езуiндегi күлкi, ақ тiстерi де солай, көкте күннiң бiр кесегi ұшып түсiп, осының маңдайына қонғандай.

	Апырау, жадыраңқы жазда, сонау қорған басында жас арманымызды жалғастырып, ең бiр бүркеулi сырларымызға дейiн ақтарысқанда да Айқара тап бұлайша көл-көсiр болып менiң алдымда ашылмап едi. Қабағына кiрбең ұяламаған кейбiр сəттерiн ғана өз басым үшiн үлкен олжа көрiп, махаббаттың шоғына өртенгендей жанып кетушi едiм. Оның бəрi өз басымның түйсiгi ғана ма екен?

	Айқара маған тек сырттай ғана жылтырағанмен шынайы ықыласын бiлдiрмеген сияқты. Кей шақтарда онымен қатар отырып та, көңiлiмнiң кұлази беруi содан ба деп, қараңғылыққа үңiле қарағандай ауыр ой толқынына берiлдiм.

	Айқараның қасындағы ол неғылған жiгiт, жай сыртқа бiрге шыққаны ма, жоқ жүрегiне жақын тұтқаны ма? Осыған өзiмдi жұбатар жауап iздесем де жүрегiмнiң дəл түбiнен əлдененi жұлып əкетiп бара жатқан сұрапыл күш жақсылыққа беттетер емес.

	Ол жерде не шара iстеп тындырмақпын. Жайыма кете бермекшi едiм, Айқаралар шыққан есiктен Гүлсiм көрiндi. Менi көзiнiң астымен алыстан барлап, аяғын жайлап басып келедi. Бұрынғыдай ақ жарқын мiнезi жоқ, бұл да өзгерген сияқты. Екеумiз баяу ғана амандастық. Жайымды ұққандықтан ендi менiмен көп сөзi жоқтай сылбыр сөйлейдi.

	Əлден уақытта жүзiн маған толық бұрып, айқын етiп:

	– Айқараға неменесiн қиналасың, ол сенен екi жас үлкен қыз ғой, – дедi. Сонау кезде Айқараға деген жарқ еткен бiр сəттiк сезiм жарығымен бəрi құбылып, жақсы көрiнген бе, достық ықыласпен ұнатқан қыздың махаббатты есеп шоттың тасымен өлшемек мына сыңайын жаратпадым. Гүлсiмнен ұзай бергенiмде оның қасына Бибол келдi. Екеуiнiң мен туралы əлдене айтып тұрғанын байқап, қайрылмадым.

	Берi шыға өзiмдi Айқараның жеңгесi айтқан сөз түйiнiмен жұбаттым. «Мойыма, мойыма, басыма шын бақ, шын махаббат қонса оны қадiрлей бiлуiм үшiн жақсы сабақ қой».

	Мысалы, сонау мектеп қабырғасында барылдақ даусыммен жұрт алдында абыройым төгiлмей, қайта əлдекiмдердiң қолпаштауымен алданышқа ие болсам, талай жерде өңешiмдi керiп, оны өзiме дарыған өнер деп қуып, маңдайымның тасқа тигенiн бiр-ақ бiлер ме едiм. Сол «өнер» жолында сарп еткен күндерiмдi, сарқыған жiгерiмдi кiм қайтарып берер едi? Мүмкiн, Айқарамен де дер кезiнде жолымыздың екi айрылуы ертеңгi үлкен сəт сапарының алғы шарты шығар. Айқараның қазiргi тəкаппарлығы Қыз Жiбек рөлiнде ойнамақ болған сəтсiз талпыныстан кейiнгi өз мəртебесiн айқын болжаған сенiмдiлiктен болар.

	Қанша əрлеп, əсiрелесем де бұл ойым тым сұйық, əлсiз жұбаныш болып шықты. Айқараның мына түрiмен ымыраға келер жайым жоқ. Тауы шағылмаған адамның жансебiлдiк ететiн дағдысымен көңiлiм алай-түлей болып аласұра бердi. Мұзды су құйсаң да өшпейтiн бiр жалын қаулап кеткен сияқты.

	Бiрер күннен соң Айқараға қайта келдiм. Маған көңiлi тым жабырқау күйде шықты. Басын көп көтермей аяғының астына қарай бергiсi келгендей оң шырайы жоқ.

	Мен ештеме аңғармаған күймен жайдары сөйледiм. Сiрə, мұның алдында бiр келгенiмдi Гүлсiм жеткiзген де болар.

	«Қанша жарқылдасаң да алай-түлей көңiлiңдi танып тұрмын, əлi баласың ғой, аптығып-аптығып басыларсың, тек маған көп əуре бола бермешi, жарқыным», – деген бiр қатыгез сөз салқынын аңғарта ма?

	Өз көзiме өзiм сенбегендей, Айқараға аңырая қарадым бiлем. Апырау, сонау қорған басында өзара арман ақтарысатын қыз осы ма едi? Айналасы бiр айға толмас уақыттың iшiнде бұл қыз соншамаесейiп кеткен бе? Балалық қауызынан арылып, салиқалы өмiр кешiп жүргендей-ақ менiң келiсiме, бет-жүзiне сарғая қадалуыма соншама үлкендiк кеудемен қарайтыны несi? Өзiме-өзiм еш жұбаныш таба алмасымды ендi анық ұқтым. Жоқ, басына құрық тимей бұла өскен шүу асауды да адам илiктiре алады. Сен содан қатты емессiң.

	Үнсiз ант-су iшкенiммен сабыр сақтадым.

	Киноға шақырып едiм, бүгiн уақыты жоқ болып шықты. Онысына да көндiм. Күн аралатып тағы келгенмiн. Айқара жүзiнде түк өзгерiс жоқ. Көңiл күйi де сол қалпы. Адамның сыртқа бiр ғана тон жамылып шығатыны сияқты, Айқараның өне бойындағы бар құбылыс бұрнағы күндегiден аумай тұр. Өзiмдi-өзiм болатқа жанығандай мойыған жоқпын. Барынша жайдары қараймын. Айқара үнсiз. Он ауыз сөзiме айтары бiр ғана «ия» немесе, «жоқ». Анда-санда «солай» деп қана сарылтып қояды.

	Осы келiсiм бiрнеше рет қайталанды. Бəрi бос əурешiлiк екенi суық шындықтай iшi-бауырымды түгел жайлап, көңiлiмдi құлазыта бердi. Айқара көкiрегiне қанжар сұқпасаң басқаға селт етпейтiндей бəз-баяғы сүлесоқ күйде. Ақыл-ойым құрсау iшiнде шырмалғандай ендiгi не айланың жөнi бар деп, қаншама бас қатырсам да шарасыз күрсiнiстен басқа ештеме таппаймын.

	Осы келiстерiмде тағы да бiр-екi рет Гүлсiмге ұшырасып қалдым. Ол маған жарқ етiп күлiмсiреп, амандық ишаратқа ұқсас белгi танытады. Ала бөтен ойы жоқтай тұнық көздерiн сəулелендiре өте шығады. Сол қарасында менiң балалық əурешiлiгiмдi танып бiлiп, тек табалағысы келмеген инабаттылығы жазулы тұрады. Былай шыға берiп қана күлкiсi ақтарылатын сияқты.

	Айқараға деген сезiмiм бiр үлкен дертке айналғандай. Қалайда бiр шұғыл əрекет керек екенiн түйсiнiп, өз-өзiмнен жан-жағыма қармана бергiм келедi. Апырау, қандай əрекет етпекпiн? Басымды тау мен тасқа соқсам да осынау құйын сезiмнiң дауасы жоқ, оған еш əрекет ойлап, тауып болмастай қараңғы қапаста құр қол қалған дəрменсiз күйдемiн.

	Қайда жүрсем де көз алдымда Айқара тұлғасы жарқ-жұрқ етiп көрiне бередi. Кейде Гүлсiмдi де елестетемiн. Бұл бiздiң сырымызға ортақ. Аужайымызды өзiмiзден жақсы ұғынатын қыздың түр-түсiнен де əлдебiр жұмбақтың шешiмi жазулы тұрғандай оған да қарайлағым келдi.

	Сiрə, Айқарада да, Гүлсiмде де бөгде бiр ақыл бар. Олар үшiн тым қарапайым нəрсеге мен миымды неше шағып ой жеткiзе алмаймын. Апырау, о баста Айқарада маған деген селт еткен бiр көңiл болса оның екi жас үлкендiгi iштегi булыққан сезiмге кесе-көлденең тұра алар ма? Əлде Айқара қаншама көрiктi болғанмен оның ой-түйсiгiнде де бiр терiс ұғым орнығып алып, сол кедергi жасап жүр ме?

	Бiрде көк базардың маңында ары-берi сапырылысқан қалың жұрт арасынан əлгi өзiмiз жұмысқа барған колхоздың бригадирiн көрдiм. Дүкеннен алған су жаңа шаңғы, тағы бiрер түйiншегiн арқасына салып, əлдененi қоса сүйреткендей күннен қарайған жалаңаш мойнын алға созыңқырап кетiп барады. Менi байқаған жоқ. Өз аулында шiкiрейiп-ақ жүретiн бригадир мынау қала тұрғындарының арасында, киiм киiсiнде олпы-солпысы көп нағыз шаруа адамына ұқсайды.

	Арқасындағы шаңғыға қарап, бiр кезде толысқан жаз ортасында тұрып қысты аңсаған Жолдасбайды елестеттiм. Өңiнде бiр мазасыздық бар Аманкүлдi де көргендеймiн. Бiрiн бала, бiрiн жар деп мойындаған ба? Апырау, тап солай. Əйтпесе ана шаңғыны қайтедi? Бұл болжамымның дұрыстығына күмəнiм қалмады. Əлдененi өгiздей өрге сүйреп бара жатқан бригадирдiң мына түрi анық соны айтады. Оның ендiгi тiрлiгiне сəт сапар тiледiм.

	Соңынан қарап ұзақ тұрыппын. Сақтар қорғаны, сырғалы қыз, Жолдасбайын арқасына салып өсiрген келiншек, мынау бригадир, олардың бүгiнгi қалпы – бəрi астаң-кестең үлкен өмiрдiң сапырылысып жатқан үзiк-үзiк суреттерi сияқтанып, жанарымды тартты. Мен Айқараға осы көргенiмдi, əлденеден сол Аманкүл тағдыры үшiн қуанышты екенiмдi айттым. Ол пəлендей мəн бермесе де сөзiмдi жалғастырдым:

	– Айқара, екеумiздiң сонау қорған басында отырғанымыз əлi есiмнен кетпейдi.

	Айқара сəл қырын тұрып, көзiн алысқа салды.

	– Сол күндер есiңде қалмаған ба сенiң? Мен күндiз де, түнде де сол шақты еске ала беремiн. Кейде екеуiмiз əлi де сол төбе басында отырғандай көрiп, жан-жағыма алақтап сенi iздейтiнiм бар. Оңаша шықсам-ақ көңiлiм алағызады.

	Айқара тағы да үнсiз. Мен қанша тебiрене сөйлесем де «Iштегi жалыныңды шығарып бол, тектен-текке өртенiп кетерсiң», – деп көңiл жыққысы келмеген аяушылықпен ғана сабыр сақтайтын сияқты.

	– Айқара, қабағыңа қорғасын құйып алғандай төмен қарай беретiнiң не? – деп ақырында ашулана бастадым бiлем. Сонда ғана ол басын жерден алып, бетiме сəл күлiмсiрей қарады. Ақ тiстерiнен жарқыл бiлiндi. Жалған сезiмнiң сəулесi екенi көзiме оттай басылды.

	Айқараға қайтып оралмадым.

	Ол қаншама қатыгездiк етсе де мендегi мол сезiм ортайған жоқ. Бiр кездегiдей көз алдымда Айқара бейнесi қосарлана, арман оты елжiретiп, алтын сырғасы мен ашық мойнына толы күн сəулесi жүрегiмдi өртегендей сол бiреуi ғана көкiрегiмде ұялапты.

	Ал екiншi бiр сурет – Айқараның қатыгез қалпы, мейлi көкiрегiме дақ салсын, өзiм шын жүрегiммен қадiр тұтқан асқаралы биiк сезiмге көлеңке түсiре алмайды.

	Бибол өзiммен бiрге оқиды ғой. Ол кейiн келе Гүлсiмдi мүлдем ұмытқан. Көңiлiн алаң еткен еш нəрсе жоқ. Үнемi қыздар қоршауында жүредi. Бұл аузын ашса-ақ төңiрегiндегi топ қыздың қаз-үйректей қаңқылдайтынын қызғанышпен бақылайтынмын.

	Гүлсiмдi де жолықтырғанмын. Ол да топ жiгiттiң қоршауында, қайда шалқып төгiлерiн бiлмейдi. Апырау, Бибол екеуiнiң бiр кездегi жарастығы қайда деп менiң ғана таңым бар. Бұларға қарап, өмiрге деген өз көзқарасын өзгертер мен жоқ.

	Мен таза, шынайы махаббатты қастерлегiм келедi. Қабырғам сөгiлiп, көкiрегiм ұлып қоя бергендей. От-жалын, алмас сəуле ағынымен астаса Айқара бейнесi шалынады. Мынау шұғыла тасқыны соның алтын сырғасы мен ашық мойнынан құйылғандай. Қос жанарындағы арман, iлтипат өзегiмдi өртеп, осы күн көзiндей тұла бойымды балқытып əкетiп бара жатады.

	Сонау қорған басында өзiммен қатар отырған сырғалы қызды мен бiржола сүйген екенмiн. Мейлi, Бибол мен Гүлсiм менiң осы сезiмiмдi босдалбаса көрсiн, оған қынжылмаймын! Өмiрде бар үлкен сезiмдi түсiнбесе қайтпекпiн! Мен махаббат, шынайылық жөнiнде өз түйсiгiмде қалдым. Айқараның алтын сырғасы алыстан жарқырап, əлi де көз жазбаған бақытымдай шақыра бередi. Бiр күнi оның өзi де барлық нəрi мен ықыласын жанарына жиып, өмiрде бiр-ақ рет бастан кешетiн сұрапыл тебiренiспен бет-жүзiме үңiле қарап келiп, маңдайын иығыма қоятын сияқты. Сонда шөлiркей күткен қуаныштан екi балтырым дiрiлдеп, құлап кетпеудiң қамын осы бастан ойлағандай боламын.

	Ол күннiң алыс емес екенiне де сенемiн.

	1970 жыл.





	https://t.me/kzkitap





