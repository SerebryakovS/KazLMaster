	Ғалым Әріп

	Қасиетті парыз





	Автор бұған дейін жарық көрген «Асылдың сынығы», «Каспий трагедиясы», «Рух жанартауы» тәрізді кітаптарында елдік, ерлік рух, ана тілі мен баба ділі, ұлттық салт-дәстүрлер мен рухани құндылықтарды әспеттеу, қастерлі тәуелсіздігімізді көздің қарашығындай сақтай білу турасындағы өрелі пайымын бұл кітабында зерделей түседі. Жинақтағы дүниелердің тілі кестелі, публицистикалық өршіл сарыны басым. Бұл әрбір оқырманның бойында отансүйгіштік, елжандылық қасиеттің оянуына септігін тигізері сөзсіз.





ТӘУЕЛСІЗДІК ШҰҒЫЛАСЫ




	Міне, Тәуелсіздік мерекесі тағы да құшағын жайып, Бағзы-Бабамыздың бейнесінде баршамызды аялайтын, әлдилейтін тәрізді. Құдайға шүкір деп айталық, қаншама ғарасат заманды бастан өткерседе, өмірінің өнебойы өткелінде тауқыметті көп көрсе де, Қазақ Атамның көкбайрақты кемесі шайқалып, туы төмен түскен жоқ, рухы өшкен жоқ. Қайта жалындап жанып келеді. Сонау 1986-ның өрт шарпыған жалынды күндерінің мән-мағынасын тек қазақ әлемі, немесе ТМД елдері ғана емес, бүкіл дүние жүзі мойындады. Қазақтың өрімдей болған жап-жас ұлдары мен қыздары сол күндерде нағыз тектіліктің туын желбіретіп, қиямпұрыс саясатқа қарсыатойлапшықты. Ешқашан ешқандай езгіге көне алмайтынын, ескіліктің жаңалықты жеңе алмайтынын дәлел-дәйек етті. Содан бергі мезгілде, сонау 1991-жылы жариялаған Тәуелсіздігіміз де ер жетіп өсіп, сырықтай жігіт болып, он сегіздің асау жалынан сеніммен тартыпты.

	Ең қастерлі де, ұлы да, ұлағатты да мерекеміз қарсаңында Қазақстан Республикасының Президенті Нұрсұлтан Назарбаевтың «Қазақстан Республикасының Мемлекеттік наградаларымен наградтау туралы» Жарлығы шықты. Еліміз, жеріміз, айнала-аймағымыз, ел азаматтары лайығынша аталып, ерлеріміз, аруларымыз ерен еңбектеріне сай бағаларын алыпты.

	Әбіш Кекілбаев! Күні кеше ғана еліміздің тұңғыш Президенті Н.Ә.Назарбаев өз аузымен қаламгердің ғана емес қалың елдің мерейін өсіріп, көңілін марқайтқан жүрекжарды жылы лебізін арнап, өз қолымен «Қазақстанның Еңбек Ерінің» «Алтын Жұлдызын» өңіріне таққан аламанға қосар дарабозымыз! Ол өзінің осындай биік мәртебесі арқылы исі қазақ интеллигенциясының, әсіресе «сонадайдан тозаңытып» көрінетін киелі Маңғыстауының да абыройын асқақтатып, онсыз да биік жалын күдірейте түсті.

	Шыны керек, біздің облысымыздың әкімі, аймақтағы іргелі-іргелі жасампаздық жобалардың авторы, тың істердің бастамашысы, ұлт зиялысы Қырымбек Елеуұлы Көшербаевтың еліміздің ең жоғары марапаттарының бірі – «Барыс» орденінің иегері атануы да барша маңғыстаулықтар үшін мақтаныш, зор жетістігіміз деп атап айтуымыз орынды.

	Өлкедегі шоқтығы биік азаматтардың бірегейлерінің бірі, өндіріс және ел басқару қызметтерінде көшбасшылықта болған айтулы ағамыз Нұрлыхан Өтеуұлы Бекбосыновтың «Парасат» орденіне лайықтылығына ешкім шүбә келтіре қоймас. Өмірдің әр саласында, қиын да жауапты міндеттерді мүлтіксіз әрі жоғары кәсіби тұрғыда орындап келе жатқан дәрігер Б.Абаев, кәсіподақ сардары И.Айналиев, ректор Ә.Әбжаппаров, ұзақ жылдар облыс әкімінің аппарат бастығы болған, қазір мұнай саласындағы жауапты қызметтегі Ә.Сахимов, еңбек ардагері Қ.Тоқбанов, өнер тарланы С.Шәкірат, облыс прокурорының орынбасары А.Тұрсынбековтің «Құрмет» орденін өңірге тағуы қандай жарасымды! Белгілі кәсіпкер Ж.Сарбасов «Ерен еңбегі үшін», белгілі бала дәрігері Ж.Есбергенов «Шапағат» медалімен, ардагерлер А.Алдаберген, А.Қомытов, Т.Көшеновтің Қазақстан Республикасының Құрмет грамотасымен марапатталғаны көпшілік қауым тарапынан «ә, оң болсын, орынды болған екен» дегізгенін құлағымыз шалып қалды.

	Әрине, ешкім де еліне еткен ақ адал еңбегін бұлдап ғұмыр кешпесе керек. Елеп, ескеріп атап өтіп жатса оған тағы не жетсін! Алыңдар, алыңдар ағайын. Біздің ұлы Отанымыздың наградаларын иеленулеріңізбен барша Маңғыстау халқы атынан сіздерді шын жүректен құттықтаймыз, барлық ізгі тілектерді арнаймыз. Бірақ , аталар айтпақшы, «алмақтың да салмағы бар» екендігін көңіл түкпірінен ешқашан да қағыс қалдырмайық. Ал оның салмағы неде?!

	Ол баршамыз үшін ортақ мақсат пен мүдде бірлігінде: елдіктің түтінін түзу шығарып, уығымыздың дұрыс шаншылып, шаңырағымыздың берік орнығуында! Тәуелсіздіктің жауапкершілігі бір ғана Елбасының мойнында деушілер қателеседі, жауапкершілік жүгі баршамызға ортақ. Ал ол жауапкершіліктің ауыр салмағын арқалай білу қайыспас қара нарлардың еншісінде екендігіне ешкім талас тудыра алмаса керек. Ендеше, біздің мойынымызға жаңа заманның алдаспаны болып жарқылдап, яғни, елдік істердің бәрінде де биіктерден көрініп, ынта-ықыласымыз халық мұратына, бас мүддесінен гөрі мемлекеттік мүддеге ауып, туған елімізді, жерімізді түлетуге белсене үлес қосу қасиетті парызымыз болмақ.

	Жалпы адам баласы қара жердің бетіне шырыл қағып безектеп келген күннен бастап осынау жарық ғаламда өзінің тіршілікте кішкентай да болса бір орны бар екендігін айғақтап, айқайлап жар салып, азаттық пен бостандыққа, теңдік пен еркіндікке ұмтылумен болады. Ата-бабаларымыз бірнеше жүздеген жылдар бойы армандап, көксеген, осы жолда Махамбетше айтқанда, «Ереулі атқа ер салмай, еңку-еңку жер шалмай, Ерлердің ісі бітер ме!» деп, «ер етігімен, ат ауыздығымен су кеше жүріп» жан пида еткен, бірақ Ұлы Даланы әсте уыстан шығармай ұлысты ұрпағына енші еткен сол даңқты бабаларымыздың қасықтай қаны, «елім!» деп еңіреген намысы мен арымен келген Тәуелсіздік Рухының алдында әрдайым басымызды иіп, мың мәрте тағзым етіп тұрсақ қандай ғанибет! Әріні қозғамай-ақ күні кешегі облысымыздың орталығындағы Жалау Мыңбаев, Тобанияз Әлниязұлы, Қашаған Күржіманұлы сынды асылдарымыздың, «Мәңгілік алаудың», тағы басқа да айтулы тұлғалардың ескерткіштері жанына барып, сонау зобалаңды, соғыс, зұлматты жылдар картиналарын көз алдымызға келтіре отырып, одан сабақ алуға ұмтылуымыздың өзі аса мәнді дүние. Біратапайтарлығы, біздіңоблысымызда мұндай оңды дәстүрлер, тың бастамалар соңғы жылдарда бұрынғыдан да қызу, бұрынғыдан да салтанатты түрде қолға алына бастағаны өте қуантады. Әрине, бұл игі дәстүрдің тамыры да әріден тін тартатын елдікте, бірлікте, сол арқылы келетін тіні ажырамаған ұлы энергетикалық қуатта жатыр! Өйткені,

	«Тектіден текті туады, тектілік жолын қуады, сыналар сәтте елдігің, Ерлікке белін буады»! Өзіңіз назар аударып қараңызшы, әлеумет, бір жылдың бедеріне үңілгеннің өзінде көңілің толып, марқайып, шаттанардай, қажет болса төс қағып мақтанардай сан-сапат елдік шаруалар оңғарылып жатыр емес пе?!



	Қысқаша сәл шегініс жасап өтелікші.



	Маңғыстау ауданының 80 жылдығы!



	Шахта орта мектебінің 70 жылдығы!



	Бұл екеуі туралы айту үшін бүтіндей қасиетті аймақтың қынабында қылпылдаған қылыштай аруағын оятып жіберу керек шығар! Ендеше, әркім іштей өзі ой түйер, аталмыш аудан мен мектеп тарихына терең бойлап жатпадым.

	Зұлқарнай Баймырзаев!.. Бұл кім еді?! Қылышынан қан тамған кешегі Кеңестік қоғам кезеңінде Адай революциялық комитетінің басшылығында ғана емес, сонымен қатар Атырауда, Оралда, сонау Семейде, Түрікменстанда, Украинаның Керчь қаласында аса жауапты басшы қызметтер атқарған сайыпқыранымыз сол содыр саясаттың құрбаны болған есіл ер емес пе еді...

	Мұрын жырау Сеңгірбекұлы! Бұл кім еді? Бұл «Шығыстың Гомері» атанған шоң тұлға «Қырымның қырық батыры» сынды ерлік-батырлық баянының тоқсан толғау жырын аражігін үзбестен біздің ғасырымызға жалғаған нағыз жыр алыбы, бағзыдан келген «сабаздың» өзі еді-ау!

	Естөре Оразақов! Бұл туған Маңғыстауының әрбір шөбінің қыр-сырын електен өткізе жүріп, көптеген дәрі-дәрмектер көзін ашқан, қазақ медицинасының алдыңғы буын танымал тұлғаларының бірі, бірнешелеген ғылыми, көркем шығармалардың авторы.

	Түмен Балтабасұлы! Бұл әлгі есіңізде ме, «Маңғыстау –машайықтың басқан жері» деп келетін әйгілі толғаудағы «Сол жерде Кете Әжібайға бата айтқызып, Ер Шотан Адай туын тіккен жері!» деп жырлайтын дүлдүл шайырдың өзі!

	Жалпы, елдігіміз туралы ойлағанда әрісі бүтін қазаққа, одан асса адамзатқа, берісі Маңғыстау аймағына тегіс танымал болған тұғырлы, баянды тұлғаларымыздың барлығын да мақтаныш етіп жатсақ, әсте артық емес.

	Ата-бабаларамыз қол жеткізе алмай аңсап кеткен, бүгінгі ұрпағының қолы бекем жеткен Тәуелсіздіктің жолында табанды, аршындаған қадамды, ақ ниетті, ізгі жүректі, ер білекті, оң тілекті болайық, айналайын жамағат!

	Тәуелсіздік күні мерекесі айдарымыздан жел есіп, айбарымыз асып, көңіліміз тасып, баянды болашаққа қарай жұдырығымыз жұмылған күйі біртұтас ел болып жол тарта берейік!





«ҰЛТ ТІРЕГІ – БАСЫ» атты форум ҚР Тұңғыш Президенті күніне арналды




	Бұған дейін хабарлағанымыздый, еліміздің Тұңғыш Президентінің елжандылық, көшбасшылық, һәм азаматтық және адами болмысын танып-білуге арналған алқалы жиынды облыс әкімі Бауыржан Мұхаметжанов ашық деп жариялағаннан кейін Қазақстан Республикасының Әнұраны салтанатты жағдайда орындалды.

	– Ең алдымен сіздерді елімізде алғаш рет тойланғалы отырған Тұңғыш Президент күні мерекесімен құттықтаймын-деді Бауыржан Әлімұлы. – Егер тарихқа назар аударар болсақ, әр халықтың басынан өткен түрлі кезеңдерін көруге болады. Біздің қазақ халқы да нешебір алмағайып тарихи кезеңдерді бастан өткерді.

	Өздеріңіз білесіздер, КСРО ыдыраған кезде қандай қиындықтар болды, экономикалық байланыстар тіні ажырап, зауыт, фабрикалар жұмысын тоқтатып жатты, мұнайшылар, басқа да еңбек адамдары өз жалақыларын, зейнетақыларын, жәрдемақыларын ала алмады, дүкен сөрелері бос тұрды, инфляция етек алды, рубль аймағынан шығып қалдық. Кеңестер Одағы кезіндегі заңдар да толықтай жұмыс істеуін тоқтатты. Саяси-идеологиялық институттар да тоқырады. Осындай күрделі кезеңде дұрыс таңдау жасау қажет болды.

	Білектің күші, найзаның ұшымен емес, нағыз білім мен мәдениеттің, өркениеттің бәсекесі басталған бүгінгідей дәуірде өзінің азаттығына енді қол жеткізген қазақ халқына ынтымақ пен бірліктің идеясы қажет болды. Осы идеяны іске асыру үшін Көшбасшы тұлға қажет болды. Тәуелсіз Қазақстан мемлекетінің бағына орай ондай жетекшілік қабілетке ие тұлға ел тізгінін қолына алды. 1990 жылғы 24 сәуірде Президент лауазымы бекітіліп, Президенттік басқару жүйесі өмірге келді.

	Тәуелсіз Қазақстанымыздың қалыптасуы, дамуы жолында ерекше роль атқарған даңқты тұлға ретінде біздің азаттық тарихымыздың бастауында Елбасы Нұрсұлтан Назарбаев тұрды. 1991 жылдың 1 желтоқсанында халқымыз өздерінің және отбасыларының тағдырын Тұңғыш Президентке сеніммен тапсырды. Міне, бүгінгі Тұңғыш Президент күні мерекесіне арналған қоғамдық-саяси шараның маңызы да сонда, Елбасының мәртебесін де, Қазақ елінің мерейін де өсіру.

	Бүгінгідейжаһандану, ғаламдықинтеграция жағдайында өз ұлтын қияға сүйреп, халқына тірек бола білген мемлекет басқарушысы, саясаткер, қарапайым адам ретінде оның кісілік келбеті мен адами болмысын танып, білу зор қызығушылық туғызады. Ендеше, осындай ұлт тірегі, Ел басшысы атқарған талай тарихи шешімдердің, аса маңызды шаралардың басында онымен мақсаттас-мұраттас бірге болған замандас серіктерінің өз аузынан әңгіме есту–үлкен қуаныш. Бүгінгі форумның мақсаты да сол – осындай мүмкіндікті туғыза отырып және пікір алмасу алаңын ұйымдастыру болып табылады.

	Қазақстан Республикасы Парламенті Мәжілісінің депутаты, көрнекті мемлекет және қоғам қайраткері Қуаныш Сұлтанов сөз тізгіні қолға тиісімен тереңнен тебірене, есіле де көсіле сөйледі.

	– Құрметті маңғыстаулық әріптестер, бауырлар!

	Шын мәнінде біздің еліміздің, ұлтымыздың ең қастерлісі тәуелсіздік екен. Өткен жиырма жыл ішінде оның құны одан сайын артып әрі жаңа ұрпақ өсіп келе жатқандығын сезініп отырмыз. Алда Тәуелсіздігіміздің және тұңғыш Президент күні мерекелері келеді. Бұл баршамызды береке, бірлікке, баянды тірлікке бастайтын ортақ құнды мерекелер. Еліміздің ынтымағы мен бірлігі, өсіп-өркендеу болашағына айтарлықтай ықпал ететіндей даңқты мерекелер деуге болады.

	Тәуелсіз мемлекет құру – біздің ата-бабаларамыздың аңсаған арманы. Сол жолда басын бәйгеге тігіп, көксеген мұраттарға қол жеткізе алмай келгені белгілі. Ендеше, өткенді ой сүзгісінен өткізе отырып, жиырма жылдығымызды баянды етіп, тәуелсіздікті қорғау, оны қай жағынан да бәсекелестікке сай ету, тәуелсіздік туы мен тұғырын қолдан шығармау үшін бекем бел буып, жас ұрпақты отаншылдыққа тәрбиелеуге үлкен мән беру-парызымыз, - деген Қуаныш Сұлтанұлы қазақ жерінде бұған дейін отаршылдыққа қарсы 300-дің үстінде көтерілістердің болғанын, соның ішінде 1986 жылғы желтоқандағы Алматыдағы қазақ жастарының наразылық шеруі ұлттық сана-сезімнің өсіп-жетіліп, бодандық құрсауына көнбейтінін ашық көрсетті деп атап айтты. Ол 1990 жылдардың басында нешебір сәуегейлердің «Қазақтардың өз жеріндегі үлесі аз. Басқа ұлттар көп. Сондықтан бұлар өз алдына ел бола алмайды» деп даурыққанын айта келіп, еліміздегі Президент сайлауының жеңістері, ұлтаралық келісім мен бірліктің, бейбітшіліктің сақталуы, айналаның бәрінде – Кавказда, Орта Азияда, тіпті Мәскеудің өзінде қиян-кескі қақтығыстар болып жатқанда біздің еліміздегі саяси-психологиялық және моральдық ахуалдың орнықты болуы, Тәуелсіздік декларациясының қабылдануы, алғашқы болып Түркияның, сосын АҚШ бастаған басқа да елдердің елімізді мойындауы, бұрын болмаған қорғаныс, кеден, сыртқы істер, ұлттық қауіпсіздік саясатының қолға алынуы, ең бастысы көршілермен шекарлардың біржолата құжатталып, заңды негізде бекітілуі, Астананың көшірілуі, экономикалық және қаржы дағдарысынан шығудағы Елбасы мен оның серіктерінің, тұтастай ел халқының ересен іс тындырғанына мысалдар келтіре отырып тоқталды.

	– Елбасы Нұрсұлтан Назарбаев ел басындағы аса жауапты да ауыр кезеддегі зілмауыр жүкті қара нарша қайыспай иықпен көтере білді. 1991-1995 жылдарда Қазақстанды танытпақ үшін әлемнің 130-дан астам еліне ат басын тіреп, дербес ел, тәуелсіз мемлекет екенімізді, бәсекеге қабілеттілігімізді дәлелдей білді, - деді Қ.Сұлтанов. - 2002 жылдан бастап экономика өрледі. Әлеуметтік жағдай жақсара түсті. Маңғыстау, Ақтау қалай өзгерді, анау Атыраудың бүгінгі кейпі қандай?! Елімізде жаңа технологиялы өндіріске, үдемелі индустриалдық-инновациялық дамуға бағыт ұсталды. Күні кеше ЭКСПО-2017 көрмесін өткізуге қол жеткізуіміздің өзі неге тұрады?!

	ҚР Конституциялық Кеңесінің төрағасы Игорь Рогов Қазақстан мен Президент Назарбаев деген сөздердің қазір бір-бірімен ажырағысыз ұғым екендігін атап өтіп, Елбасының еліміздегіжаңақұқықтықжүйенің қалыптасуы, құқықтық, заңдық негіздердің толық қалануына кепіл бола білгенін атап өтті.

	– Сонау жылдарда еліміздің Парламентінде С.Зиманов, С.Сартаев сынды әйгілі заңгерлер депутат болды. Осы мезгілдерден бастап қолға алынған әрбір заңға Мемлекет басшысының өзі жәй ғана назар аударып қоймай, әрбіреуін зерттеп, зерделеуге мол мағлұматпен, біліктілікпен, тереңнен бойлай келді. Өзгелердің пікіріне құлақ аса отырып, өзінің де көзқарастарын айқын білдіріп отырды. Адам құқын қорғамайынша ешқандай заң болмайтындығын атап өткен Елбасы қабылданған алғашқы заңдардың бірі – адвокатура туралы болғанын құптады. Ал мұның өзі адвокатураға мамандардың көптеп келуіне жол ашты. Сонымен қатар басқа да кезек күттірмес заңдар қабылданып жатты. Ең бастысы, Елбасы біздің мемлекетіміздің құқық қорғаушысы бола білді.

	Айталық, «Азаматтық кодексті» талқылауға Президент тікелей атсалысты. Парламентте қаралған кезде де сөз сөйлеп, пікірлерін айтты. Сөйтіп, бұл ТМД елдері ішіндегі ең үздік кодекстердің біріне айналды. Жалпы, Президент өз көзімен көріп, көңілі толмай, бірде-бір заңға қол қоймайды, - деген Игорь Иванович көптеген елдердің Конституцияларына уақыт пен заман талабына сай өзгерістер мен қосымшалар енгізіліп тұратындығын да атап өтті. Бұл ең демократияшыл делінетін АҚШ-тың тәжірибесінде де бар. Жуырда Францияда да Президент Саркози ел Конституциясына қосымша толықтырулар енгізген. Сол сияқты 1995 жылы біздің елімізде жаңа Конституция қабылданып, ал 1997 жылы Президент Парламент құзырын күшейте түсу, жергілікті басқаруды күшейту, әкімдердің сайланбалылығы, тағы басқа мәселелерді алға тарқанын, яғни құқықтық реформаның қанатын кеңге жая түскеніне тоқталды.

	Қазақстан Республикасының мемлекет қайраткері Есетжан Қосубаев : «Идеология–бұл адамның мәдениеті. Біз саяси өрелі, мәдениетті адамдар тәрбиелеуіміз керек. Мен кезінде мәдениет, ақпарат және спорт министрі болып жүрген кезімде Елбасыға шығармашылық ұжымдары мен өкілдерінің жалақыларын көтеру жөнінде ұсыныс жасағанмын, көп ұзамай бұл мәселе шешім тауып академиялық ұжымдардың жалақысы 30 пайызға өсті. Бұл өнер адамдарына үлкен қолдау болды. Елбасы мәдениетті қолдауға зор ықпал етті. Қазір Астанада салынып жатқан драма театрындай ғимарат бүкіл әлемде жоқ. Сол сияқты бүгінгі жиын өткізіліп отырған осы зал да («Нұр Плазаның» үлкен залы) республикада көлемінде жоқ деп ойлаймын» - деді.

	– Назарбаевтану ісінің алғашқы баспалдақтары ретінде бүгінгі шараның маңызы зор болды деп санаймын. Енді оны жыл сайын дәстүрлі түрде өткізіліп тұратын гуманитарлық форумға айналдыру қажет.

	Біздің таяудағы жеңісіміз –«ЭКСПО-2017» көрмесінде қазақстандық ғылыми-инженерлік және рухани саладағы идеялардың дамуына серпін беретініне сенімдімін.

	Елбасымен бірге еліміздің жасампаз мемлекет ретінде жаңа асуларды бағындыруына тілектестігімді білдіремін, - деді форумды қорытындылаған облыс басшысы Б.Мұхаметжанов.





ЕЛ ТӘУЕЛСІЗДІГІ ҮШІН КҮРЕС – КЕСКЕКТІ ЕРЛЕРДІҢ ІСІ




	Иса-Досан бастаған ұлт-азаттық көтерілісінің тарихи маңызына арналған республикалық ғылыми-теориялық конференциядан



	Бұл күні Н.Жантөрин атындағы облыстық музыкалық-драма театрының үлкен залында ине шаншар орын болған жоқ. Бұған дейін Пір Бекеттің 260 жылдығына арналған елдік шараларда үлкен ұйымшылдық пен рухани серпіліс танытқан халайық енді Иса-Досан сынды ұлт мақтаныштарына арналған ғылыми-теориялық конференцияға да зор ынта-ықыласпен қатысты.

	Айрықша бір атап айтарлық мәселе, соңғы мезгілде елдік, ерлік рухымыз оянуда. Ұлттық сана-сезім томағасын сыпырған қыран құстай сілкініп, халықтық қадір-қасиеттер, тіл, діл, дін, өнер, ата дәстүр-салт, әдет-ғұрып, жөн-жоралғылар қайта өмірге келіп, өзгеше өрнекпен түлей түсті. Сол елдік пішімнің ерек ұстыны – туған елі, жері, халқының жарқын болашағы, тәуелсіздігі жолында жан аямай күрескен арыстан тұлғаларымызды әспеттеу, олардың даңқты ерлік жолдарын ұрпақ жадында жаңғырту болса керек.

	Сонау 1868 жылдың 21 қазанында патша үкіметінің енгізген «Орынбор және Батыс Сібір генерал-губернаторларының далалық облыстарын басқару туралы Уақытша ережесіне», отаршылдық саясаттың тым әділетсіз үстемдігіне қарсы халықты ымырасыз күреске бастаған Досан мен Исаның және олардың мәрт жүректі сенімді серіктерінің бірегей болмыс-бітімін сомдау игілікпен іске асқан іргелі іс болды.

	Конференцияны аталған шараны ұйымдастыру комитетінің төрағасы, облыс әкімінің орынбасары Қаныбек Жұмашев ашты.

	– Еліміздің негізін қалаушы тұлға Н.Назарбаевтың «Тәуелсіздік – барлық қазақстандықтар үшін аса қасиетті құндылық» деген сөзі ел тәуелсіздігінің 20 жылдығының негізгі арқауы болып табылады. Өйткені Тәуелсіздік – қазақ халқының ғасырлар бойғы асқақ арманының орындалуы, - деді Қаныбек Бекболатұлы. - Тәуелсіздік, сөз жоқ, ата-бабаларымыздың жанкешті ерлігінің нәтижесі. Өзінің сан ғасырлық тарихында қазақ халқы талай тағдыр талқысына түсіп, тар жол, тайғақ кешулерден өтті. Соның бәрінде оның абыройын сақтап, жігерлендіріп, рухын көтеріп, арманын асқақтатқан халықтың еркіндікке, тәуелсіздікке ұмтылысы еді. Халқымыздың қанына сіңген аршылдық қасиеті әкеден балаға мирас болып, халықты әрдайым алға, жарқын келешекке жетелеп отырды. Өкінішке қарай, кешегі тоталитаризм заманы азаттық жолында қан төккен ата-бабаларымыздың ерлік жолдарын танып-білуге мүмкіндік бермеді. Қазақ даласындағы Сырымның (1783-1797), Исатай мен Махамбеттің (1836-1838), Кенесарының (1837-1847) және басқалардың басқаруымен болған көтерілістер бір жерде басылса, екінші бір жерде бұрқ етіп тұтанып отырды. Осындай тарихи маңызы жоғары оқиғалардың бірі туған өлкеміздегі патша өкіметінің отаршылдық саясатына қарсы бағытталған Иса-Досан көтерілісі еді. Конференцияның мақсаты – Иса-Досан сияқты ұлы бабалардың ерлік істерін бүгінгі ұрпаққа, қалың жұртшылықққа таныту, үлгі-өнеге ету болып табылады.

	ҚР БҒМ ҒК Ш.Уәлиханов атындағы Тарих және этнология институтының директоры, тарих ғылымдарының докторы Саттар Мажитов көтеріліске теориялық талдау жасап, оны тұтастай қазақ халқының азаттық күресі аясында қарастырды.

	– Бұл ел тәуелсіздігінің 20 жылдығы қарсаңындағы республикада тұңғыш рет өткізіліп отырған мәністі шара, - деп атап өтті Саттар Фазылұлы. – Тарихшыларымыз 1990-жылдардың басынан бастап, тарихымызды жазуға барынша күш салып жатыр. Бұл қалың қатпарлы тарихтың ішінде Кенесары, Жанқожа, сонымен бірге Маңғыстау өңірінде болған қазақ халқының империямен, метрополиямен ашық күресі айрықша маңызға ие. Тәуелсіздікті ту еткен маңғыстаулықтардың рухы өршіп, патшалы Ресейдің 1867-1868 жылдардағы Уақытша ережесінің енуіне кедергі келтірілді. Көтерілісшілер айбатынан шошыған патша өкіметі бұл жаққа Орынбор, Түркістан, Кавказ округтерінен қосымша әскер шақыруға мәжбүр болды. Бұл көтеріліс 1876-жылдарға дейін созылып, жеңіліс тапқанымен, жергілікті халықтың жағдайын ескермей саясибиліктіңсойылынсоққанреформа жеңілдіктермен жүргізілуге мәжбүр болды. Осындай көсемдеріміз бен батырларымыздың ерлігінің арқасында тәуелсіздікке қол жеткізу мүмкін болып отыр.

	«Алаш зиялыларының еңбектеріндегі ұлт тарихының зерделенуі» тақырыбында Л.Н.Гумилев атындағы Еуразия ұлттық университетінің оқу-әдістемелік жұмыстар жөніндегі проректоры, филология ғылымдарының докторы Дихан Қамзабеков баяндама жасады.

	– «Елу жылда ел жаңа, жүз жылда қазан» демекші, алда тәуелсіздігімізге жиырма жыл толады. Ал Алаш зиялыларының тарихы қалайша байыпталуда? 1988 жылы Алаш зиялыларын ақтау туралы Үкіметтің қаулысы шығып, олардың кітаптары жарық көре бастады. Жалпы әлемдік тарих ғылымын алсақ, кез келген елдің тарихы сол елдің мүддесіне сай жазылуға тиіс. Ал біз әлі байыптау кезеңінде тұрмыз. Алаш зиялыларына ықыласты болсақ, олардың еңбектерін саралай, безбендей білсек, тарихымызды зерделеуде зор табыстарға жете аламыз. Мен жаңа көшеден Жалау Мыңбаевтың ескерткішін көріп қуанып қалдым. Сол кісімен бірге қызмет жасап, Қазпедвузды басқарған Смағұл Садуақасұлы кезінде студенттерге оқыған дәрісінде Абай, Ыбырай, Шоқан сынды зиялыларымыздың бір дастархан басында отырып, ұлт мәселесін бірге көтере алмағанын әңгіме етсе, Ә.Бөкейхан «Тарихтың әр ұрпаққа жүк артатынын, алайда көп жағдайда алдыңғы буын бұл жүкті келесі буынға артып кететінін» жазған еді. Әрине, Алаш зиялылары әртүрлі мамандықтың иелері болғанымен барлығы да азаттық, тәуелсіздік идеясын көтеріп, тарих туралы әңгіме қозғады. 1927 жылы М.Әуезовтің «Әдебиет тарихы» атты кітабы шығып, сол бойда тәркіленген ...Ал Иса-Досанға келсек, олар белгілі дәрежеде өздеріне тарих жүктеген ауыр жүкті қаранарша арқалай білді.

	Қарағандыдағы «Болашақ» университетінің ректоры Н.Дулатбеков қазақ халқының өмір-тұрмысында билік құрған билер институтының зор тәрбиелік мәні, дана ойлы көсемдеріміз бен шешендеріміздің өмірлерінен өнеге алу, көнеден қалған билер шешімдері мен асыл мұраларды еліміздің баянды болашағы үшін тиімді пайдалана білу қажеттігіне назар аударды. «Алаштың, қазақтың асыл азаматтарын ту көтеріп, ардақтауда Маңғыстаудан үлгі алуымыз керек» деп сөзін түйіндеді ол.

	Әл-Фараби атындағы Қазақ ұлттық университетінің профессоры, филология ғылымдарының докторы Жұмат Тілеповтің баяндамасында «бүкіл қазақ бодандықтың қамытын киген кезеңдегі патшалық режимге, отаршылдыққа қарсы теңдесі жоқ көтерілістің» тарихи атқарған рөліне толыққанды баға берілді.

	Қазақстанға еңбегі сіңген қызметкер, облыс әкімі жанындағы ардагерлер кеңесінің мүшесі Дүйсенбі Әріпов:

	– Облыс басшысы, ғалым, іскер азамат Қырымбек Елеуұлы Көшербаевтың Исатай мен Махамбетті бір-бірінен қалай айыруға болмайтын болса, Иса мен Досанды да бір-бірінен ажырату әділдік болмайды деген тікелей ұсынысымен екі батырға да бір тұғырда тұрған ескерткіш салынып, бұл халықтың ризашылығына бөленіп отыр. Осынау ауыздығымен алысып, ойнақтаған қос тұлпардың үстіндегі қос батырдың айрылмас достық бейнелері берілген мәңгілік ескерткіш қоюмен бірге, олардың ұрпақ алдындағы бірегей істерінің тәрбиелік, отаншылдық мәні ескеріліп, аталып отырған көтеріліс пен оның басшылары туралы толыққанды материалдар мектеп оқулықтарынан орын алуы қажет деп ойлаймын. Сонымен бірге ұрпақ жадында ұзақ сақталуы үшін Иса мен Досанның есімдерін мектептерге, елді мекендерге беру де орынды болар еді, - деген орынды ұсыныс білдірді.

	Жуырда жарықкөрген «Көтеріліс күнделігі» (құрастырған тарих ғылымдарының кандидаты, өлкетанушы Жаннат Нұрмаханова) және «Адай көтерілісі» кітаптарының тұсаукесері бойынша тарих ғылымдарының докторы, облыс әкімі жанындағы ардагерлер кеңесінің төрағасы Өмірзақ Озғанбаев таныстырды.

	– Бабаларымыздың тәуелсіздік жолындағы ерлік күресін ұрпақ біліп, тануы үшін бұл кітаптардың алар орны ерекше. «Көтеріліс күнделігінде» бұдан 140 жыл бұрынғы болған тарихи оқиғалар туралы мұрағаттағы тарихи құжаттар шаң-тозаңнан арылып, тарихтың елеусіз қалған тұстары көпшіліктің рухани игілігіне ұсынылып отыр.

	Ал «Адай көтерілісінің» екі томдық сүйінші данасына келсек, 1-кітап зерттеу еңбектерінен тұрады. Онда республикамыздағы ірі-ірі ғалымдар, қолына қалам ұстаған басқа да білікті азаматтар танымдық материалдар ұсынады. Ал екінші кітапта мұрағат қорларындағы тарихи құжаттар көрініс тапқан... Оны оқи отырып, елдік күрес жолында жазықсыз жапа шегіп, жазаланған ұлы бабаларымыздың есімдерін еске түсіреміз. Олардың есімін халыққа жеткізу, ұрпақ санасына сіңіру – біздің парызымыз. Бұл біздің елдігіміздің белгісі, тәуелсіздігіміздің жемісі, - деді Өмірзақ Озғанбайұлы.

	Пленарлық мәжіліс түс ауа Ш.Есенов атындағы Каспий мемлекеттік технологиялар және инжиниринг университетінде «Маңғыстаудағы Иса Тіленбайұлы мен Досан Тәжіұлы бастаған көтерілістің тарихи маңызы», «ХІХ ғасырдың екінші жартысындағы Маңғыстаудың саяси-әлеуметтік және мәдени ахуалы» атты секциялық пікір алмасу, талқылауларда жалғасты. Конференцияда ортаға салынған орамды ойлар мен пікірлер, көзқарастар, тың тынысты баяндамалар алдағы уақытта толымды ғылыми жинақ болып шығады деп жоспарланып отыр.





	Қожаберген жырау-350





ДҮРБЕЛЕҢДІ ДӘУІР ДАУЫЛПАЗЫ




	Баһадүр баба рухына арналған республикалық шаралар Астана, Петропавл өңірінде кең ауқымда аталып өтті



	«Бағзыдан баян тартпай бақ қонбайды, Бабалар өсиеті ақталмайды. Жазайық Қазақстан – ел тарихын, Жазайық арғықазақ-сақтар жайлы... Жазайық ғұн мен түркі шежіресін, Өткенді тани білу несіне мін?! Тарихтың толқынында туған халық, Беу, Қазақ, текті тану - өзіңе сын!»

	Бүгінгі таңда әр қазақтың бойында осындай кең Даланы тұлпарларының дүбірі дүрсілдеткен ата-баба тарихын білсем, танысам, қай заманда да Қазақ сынды қайсар да қаны таза текті халықтың ешкімнен де осал болмағанын, Ұлы Даланы еншілеу ұлылардың маңдайына ғана қонар бақ боларын пайымдар кез туды. Елбасымыз Нұрсұлтан Назарбаевтың осыдан он жыл бұрын жарық көрген «Тарих толқынында» атты кітабында ұлттық тарихқа деген стратегиялық көзқарас қалыптастыру турасында терең тамырлы әңгіме қозғалса, «Қазақстан -2050» стратегиясында да баба-тарихқа деген ұлттық құлшынысты ояту, тарихи жадты жаңғырту, сол арқылы қазақстандық патриотизмге жол ашу ұлттық идеологияның басты ұстанымдарының бірі болуы қажеттігі айқын айтылған-ды.

	Сонымен қатар ҚР Мемлекеттік хатшысы Марат Тажиннің еліміздің ұлттық тарихын зерделеу жөніндегі ведомствоаралық жұмыс тобымен кеңейтілген отырысында жасаған баяндамасында Елбасы алға қойып отырған ұлттық стратегиядан туындайтын міндеттер, ел тарихын жазудағы тарихшылардың арқалар жүгі, егемен Қазақстанның мемлекеттік құрылысының қазақстандық моделін лайықты түсіндіре білу жөнінде келелі әңгімелер қозғалып, орамды ой-пікірлер сараланды. Міне, құрметті ағайын, киелі Маңғыстауымыздан бастап бүкіл исі қазаққа, Қазақстан тарихына қатысты тарихи тың деректер мен шежірелер турасында тұрақты мақалалалар жариялау – басты нысанамыз.

	Егемен ел болудың бір қамы – бүтіндей біртұтас халықтың өткен жолын өрелі ой, терең парасат-пайыммен зерделей білу, заманында елінің панасы, халқының қалқаны бола білген даңқты тұлғалардың есімін, ерлігін санада жаңғырта отырып, ұлтжанды ұрпақ тәрбиелеудің маңызы ерекше болмақ. Кең-байтақ шалқар жазираны иеленген атам қазақтың басына іс түсіп, «ақтабан шұбырынды, алқакөл сұлама» - зар заманға тап болғанда, «Елім-айдай» жырымен қайрай жұбатып, халқының басын біріктіруге, намысын қайрауға бар күш-жігері, шабытын арнаған, арғымаққа мініп, алдаспанын ойнатып, қатігез хас дұшпанға қарсы шапқан Қожаберген Толыбайұлының 350 жылдығына арналған мерекелік мәнді шаралар Астана қаласындағы Л.Гумилев атындағы Еуразия университетінде «Ел тұтастығы үшін күрескен қаһарман тұлға» атты ғылыми-практикалық конференциямен басталды.

	Университеттің киелі ғылыми шаңырағына бұл күні ұлтымыздың нешебір «елім!», «жерім!» деген көкірегі сара зиялы азаматтары,белгілі қоғам және мемлекет қайраткерлері, ақындар мен жазушылар, ҚР Парламентінің депутаттары, Қазақстан Республикасының мемлекеттік рәміздерінің авторлары, көрнекті ғалымдар, студент-жастар, үкіметтік емес ұйымдардың, ардагерлер ұйымдарының өкілдері, әскери қызметкерлер және Қазақстанның түкпір-түкпірінен және бірқатар шетелдерден ат арытып жеткен ағайындар жиналып, конференция жұмысына белсене атсалысты.

	Қатысушылар еліміздің 14 облысы мен республикалық маңызы бар 2 қаласынан келді. Делегаттардың жалпы саны 600 адамды құрады. Олардың арасында 5 ҚР ҰҒА академигі, 239 ғылым докторы мен кандидаты, 12 ҚР Мемлекеттік сыйлығының лауреаты, көптеген ҚР Мәдениет қайраткерлері, ҚР Білім беру ісінің үздіктері және Конституциялық кеңестің мүшелері мен аудандық, облыстық, сондай-ақ Жоғарғы соттың судьялары және түрлі деңгейдегі әкімдер болды.

	Қазақстан Республикасы Үкіметінің 2012 жылғы 25 желтоқсандағы арнайы қаулысына сәйкес, ҚР Білім және ғылым министрлігі, ҚР Мәдениет және ақпарат министрлігі, Л.Н.Гумилев атындағы Еуразия ұлттық университеті, Республикалық ардагерлер ұйымының Орталық кеңесі, Халықаралық «Жеті жарғы» және Қожаберген жырау» қоғамдық қайырымдылық қоры бірлесіп ұйымдастырған конференцияны аталмыш оқу орнының проректоры, филология ғылымдарының докторы, профессор Дихан Қамзабекұлы ашып, ректор Ерлан Сыздықовтың құттықтауын жеткізді: «Елбасымыз Н.Назарбаев «Қазақстан - 2050» стратегиясында «Дәстүр мен мәдениет –ұлттың генетикалық коды» деп атап көрсетті. Біз тарихтың көбін алашапқын сүргінде өткізген, сондықтан да тарихтан сабақ алған халықпыз. Дәстүр мен тарих, ел басқару мен руханият, сөзге ұста болудың ел билігіне араласудағы маңызы, халқымыздың түп тамырын да, Қожабергендей бір атаның емес, бүтіндей ұлттың рухани көсемдерінің бірі болған бірегей тұлғаларды да асқақтау – елдің баянды болашағының кепілі» , - деді ол.

	Алғашқы болып құттықтаулар тиегі ағытылды. Білім және ғылым министрлігінен Е.Сүлейменов, Мәдениет және ақпарат министрлігінен М.Ысқақов, Солтүстік Қазақстан облысы әкімінің орынбасары Ф.Қуанғанов, Қазақстан Жазушылар Одағы басқарма төрағасының бірінші орынбасары, «Алаш» әдеби сыйлығының лауреаты, ақын Ғ.Жайлыбай, Қытай елінен келген Мемлекеттік сыйлықтың лауреаты, белгілі жазушы Ш.Құмарұлының тебіреністі сөздері ойлы әсер қалдырды.

	Кешегі өткен заманаларда қазақ жұртының көптеген тарих сүрлеулері көмескі тартқанымен оның құпия сырлары қайтадан жарқырап ашыла бастағанына мысалдар келтіре сөйлеген ҚР ҰҒА акдемигі Серік Қирабаев бүгінгідей Тәуелсіздік заманында «қайта оянған» Қожаберген бабамыздың да және басқа да мәдени мұраларымыздың баршылық екендігін, оны жас ұрпақ тәрбиесіне кеңінен пайдалану үшін ғылыми тұрғыда зерттей түсуді жетілдіру қажеттігіне тоқталды.

	Осындай ізгі құттықтаулардың бірі, Маңғыстау облысының әкімі Алик Айдарбаевтың ұлы тойға арналған лебізін маңғыстаулық ресми делегацияның басшысы, «Нұр Отан» ХДП облыстық филиалы төрағасының бірінші орынбасары Қаныбек Жұмашев оқып берді. Онда мынадай өрнекті сөздер бар еді: «Өткеннің ащы сабағынан өрелі ой түйіп, ғасырлар қойнауында жіберген өлшеусіз есеміздің орынын еселеп толтыру, тәуелсіз Қазақ мемлекеттігін қалыптастыруда қапы жібермей, ұпайымызды түгендеп, әркез ұтысқа шығу, ақыл мен парасат, білім мен білік, өршіл ұлттық рухпен баянды болашаққа бағыт ұстану – басты мұрат. Халқымыздың басынан қаншама ауыр күндер өтсе де, ел басына күн туған аласапыран кезеңдерден аман өттік. Әрине, ер етігімен, ат ауыздығымен су ішіп, ел үшін, жер үшін болған қанды қырқыс, жаугершіліктерде талайлаған қаһарман ерлеріміз халқына қалқан болып, қанды майдандарда шейіт кетті. Қара басының қамымен күйгелектемей, елдіктің туын тіктеген, мойынына ел қамы тын жүктеген, ата намыс жолында атан нардай іс қылып, атам қазақтың азаттығы мен бостандығы үшін қаһармандықпен құрбан болған арыстарын халқымыз ұдайы жадында жаңғыртып, есімдерін зор құрметпен еске алады.

	Осындай тар жол, тайғақ кешу, ел басына қара бұлт үйірілген «ақтабан шұбырынды, алқакөл сұлама» атанған дүрбелеңді дүниеде біріккен қазақ қолының бас қолбасшысы, әрі дәуір жырын толғаған дауылпаз жырауы атанған Қожаберген Толыбайұлының ғұмыр дастаны ұрпақтан-ұрпаққа кеңінен жария етерліктей даңқ пен үлгі-өнегеге толы. Бүгінгідей өз алдымызға дербес ел болып, ұйқымыздан дүр сілкініп жатқан тұғырлы шақта, ғасырлар бойы зарыға аңсап жеткен Тәуелсіздігіміз қандай қымбат, ұлы Отанымыз қандай қасиетті болса, Ұлы Даланың қарыс сүйем киелі пұшпағы үшін қасарыса қан төккен қайсар тұлғаларымыз қандай аяулы десеңізші! Тайбурылдай асау тұлпардың айнымас ізіндей тарих сорабында мәңгі өшпес те өлмес ересен ерлік, қайталанбас даңқ дәстүрін қалдырған баһадүр бабалардың біртуар болмысын ұлықтау – парызымыз да, қарызымыз да. Бүгінгі заманда егемен еліміздің кең-байтақ, шалқар жазирасы көлемі жөнінен әлемде тоғызыншы орынды иеленсе, көңіл марқайтардай бұл өлшеусіз игілік, шадыман қуанышта қарыс сүйем жер үшін арғымағын ойнатып, қас-дұшпанға көк сүңгісін бойлатқан жаужүрек ерлеріміздің , елді біріктерген, ынтымаққа ұйытқан хан-сұлтандарымыздың, батырлар мен билеріміздің, ақындар мен ғұламаларымыздың алар орны айрықша.

	Міне, осындай қилы да қатерлі, тарихи сәтте елін, халқын қатыгез жаумен ымырасыз күреске үндеп, «Елім-ай!» жырын толғаған, қазақ даласын кеудесінен шыбын жаны шыққанша өліспей-беріспей қорғаған Қожаберген жырау – ұлы данамыз да, ұлы бабамыз да.

	Ұлағатты ұлан-тойың құтты, ауызбіршілігіміз мықты, елдігіміздің қабырғасы бекем, тәуелсіз Қазақстанымыз ырыс пен құтқа, берекеге толы атамекен болғай!

	Өсер, өнер ұлыс пен ұрпақтың бойына аруақты бабалар рухы қонғай, елдік жасампаздық істерімізді қолдай бергей!». Осынау әсерлі сөздерден кейін іле Қаныбек Бекболатұлы маңғыстаулықтар атынан Ұлт Рухының Ұлы Абызы, Пір Бекеттің мәңгілік мекені – Оғыланды бейнеленген келісті картинаны табыс етті. Орайы келгенде айта кетелік, келесі күндері Қызылжарда (Петропавл) болған думан-тойдың салтанатты жалғасында маңғыстаулықтар жуырда ғана жарық көрген «Маңғыстау ақын-жазушылары кітапханасының» 50 томдық рухани мұраларын алыстан жеткізіп, тарту еткенде таңданбаған, риза болып, ду қол шапалақтамаған пенде баласы болған жоқ.

	Жалпы, осындай бір аймақтың емес, дүйім қазақ елінің абыройын асқақтатып, біртұтастығына себепші болатын игілікті іске Маңғыстау өңірінен беделді топ, белгілі азаматтардың барып қатысуына ұйытқы болған облыс басшысына жиналған қауым тегіс ризашылық білдірді. Делегация құрамында - Маңғыстау облысының құрметті азаматы, ел ақсақалы Дүйсембі Әріпов, ел басқарған азамат ағалардың бірі, «Қазақстанның құрметті құрылысшысы» Киікбай Рзаханов, Қазақстан Жазушылар Одағының мүшелері, ақындар Айтуар Өтегенов, Серік Бердияров, дүлдүл жыршы, ҚР Мәдениет қайраткері Амандық Көмеков және осы жолдардың авторы сапарлас болған еді.

	Алқалы жиында көптеген тартымды баяндамалар тыңдалды, ел рухын көтеретін асыл сөздерге құлақ түрген есті қауым дуылдата қол соғып, қанаттанып отырды. ҚР БҒМ Мемлекет тарихы институтының директоры, тарих ғылымдарының докторы Бүркітбай Аяған «Бүгінде қазақ елі адамзат көшіне ілесіп, әлемдік өркениетке бағыт алды. Міне, осынау ұлы сапарда елін өрге сүйреген тарихи тұлғаларды ұлықтау – ұрпақ парызы. «Қалай болғанда да «Елім-ай» дастанын шығарған Қожаберген жырау ұлттық сананың биік шыңы екендігін ешкім жоққа шығара алмайды деген сенімдемін», деп атап өтті.

	Халықаралық «Қаныш Сәтбаев» қорының президенті, мемлекет және қоғам қайраткері, ақын Кәкімбек Салықов «көрнекі ойшыл, ұлы дана, Әз-Тәукенің қасындағы ақылманы, тәлімгер, сол кездегі дәуірдің барлық білімімен қаруланған дана Қожабергеннің ұлт намысын қыздырып, бостандыққа ұмтылу жолында қазақ халқына үш ғасырдай ұран болған «Елім-ай» әнін бала күнімізден естіп, айтып жүрдік. Мен бұл әнді ұлтымыздың ұлы намыс жыры дер едім» дей келіп, ұлы бабаға арналған өз өлеңін күңіренте оқыды.

	– Халқымыздың аса көрнекті ғалымы Ермұхан Бекмаханов бұл дастан туралы:

	«Қожаберген жыраудың «Елім-ай» дастаны элопеялық жыр, 1723 жылғы «Ақтабан шұбырынды, алқакөл сұлама» атанған ірі апаттың суретін ел көзіне елестеткен бірден-бір тарихи құжат» деп баға берген. Сонымен бірге шығарма дәл сол кезде жазылғандықтан оның өне бойы азаттық күреске шақырған ұрандар мен үндеулерге толы. «Кеудеңде шыбын жаның болса егер, Жоғалтпа жер бетінен қазақ атын. Би мен бек, бір-біріңді сынамаңдар, Дауласып ел арасын былғамаңдар» деген Қожаберген бабамыз, - деді өзінің тартымды баяндамасынды жерлесіміз, тарих ғылымдарының докторы, профессор Өмірзақ Озғамбаев.

	Ақтөбе мемлекеттік педагогика институтының профессоры, филология ғылымдарының докторы Амангелді Айталының, ҚР Парламенті Мәжілісінің депутаты, генерал-лейтенат, тарих ғылымдарының докторы, профессор Абай Тасболатовтың, Абай атындағы ұлттық педагогика университетінің кафедра меңгерушісі, заң ғылымдарының докторы, профессор Томас Айтмұхамедовтің, Мемлекеттік сыйлықтың лауреаты, Абайтанушы, белгілі ғалым Мекемтас Мырзахметовтың және секциялық отырыстардағы талқылаулардың қай-қайсысы да Қожабергентануға қосылған айшықты үлес болды деуге болады.

	Жиындағы қорытынды сөзді «Жеті жарғы» және Қожаберген жырау» қорының төрағасы, заң ғылымдарының докторы, ұлт зиялысы Бекет Тұрағараев алып, осынау айтулы шаралардың өтуіне ынта-ықылас білдірген азаматтарға шынайы алғысын жеткізіп, Қожаберген мұраларына қатысты жарық көрген кітаптар мен төсбелгіні тарту етті. Бірқатар белгілі азаматтарға осы жерде батыр рухына арнап шығарылған медаль дар табыс етілді.

	Ұлы думан, елдік мерекеге жиналғандар конференциядан кейін 300 адамға арнап әзірленген ас мәзірінен дәм татып, қасиетті Бабалар рухына арнап Құран бағышталды. Ұйымдастырушылар осынау ас шарасының да Тәуелсіздік сарайында өтіп, ата-бабалар арман еткен қастерлі ұғымның мәңгі салтанат құруында тәрбиелік роль атқаратынына тәнтілік құлатты. Өткен мен бүгінді байланыстарған жәдігерлер мен суреттер, кітаптар көрмесі, сонау Алматыдан ат сабылтып арнайы жетіп Қазақстанның халық әртісі Е.Хасанғалиевтің ұлы Біржанмен бірге атақты «Атамекенді» шарықтата орындауы, белгілі күйші С.Тұрысбековтің «Ақ жауын» фольклорлық ансамблінің өнер көрсетуі – бәрі-бәрі де ақылмен ойластырылған істің парасатын паш еткендей еді. Бір атап айтарлығы, осы жерде жыршы А.Көмеков ақын Ғ.Әріптің «Ана тілі» басылымында жарық көрген «Түбі бір түркі жұрты» толғауын толғай жырлап, жиналған көпшіліктің назарын өзіне аударған еді.

	«Көппен көрген – ұлы той» демекші, маңғыстаулықтар ұлы жырау, даңқты бабаның дүниеге келген Қызылжар өңіріндегі өткен іргелі шараларға да қатысты. М.Қозыбаев атындағы Солтүстік Қазақстан мемлекеттік университетінде өткен кеңейтілген «дөңгелек үстелде» Маңғыстау облысының құрметті азаматы Д.Әріпов те сөз сөйлеп, мәністі ойларын ортаға салды. Кешкілік өткен Солтүстік Қазақстан облысы әкімінің қабылдауында осы облыстың кітапханасына маңғыстаулықтар жоғарыда айтқандай, елу томдық қып-қызыл кітаптарды сыйға тартты. Бұл жерде маңғыстаулықтар атынан К.Рзаханов пен Қ.Жұмашев сөз сөйлеп, Амандық жырау термелерімен тербеткен еді.

	С.Мұқанов атындағы қазақ сазды драма театрында өткен мүшайраның Бас жүлдесін белгілі ақын Абзал Бөкенов еншіледі. Осы жерде Қ.Толыбайұлының 350 жылдығына арналған «Елім-ай» спектаклі сахналанып, Бескөл ипподромында сахналық көрсетілімдер мен ұлттық спорт ойындары қызу тартыста өтті.

	Келесі күні бағдарламада көрсетілгендей, Жамбыл ауданындағы Қожаберген жырау кесенесіне дүйім халық біркісідей тағзым етті Аудан орталығы Пресновка селосында батыр ескерткішіне алқызыл гүл шоқтары қойылды. Мұнда да Қожаберген жырауға арналған көрме салтанат құрып, «Салтанат» мейрамханасында Қожаберген жырауды еске алу асы беріліп, рухына Құран бағышталды.

	Заманында қазақтың нешебір зиялыларының атамекені болған, алайда, кешегі бір жылдарға дейін орысы басым өңірде қазақ тілі мен ділі, әдебиеті мен мәдениеті, ұлттық рухтың қайта түлегеніне көзіміз жетіп, көңіліміз марқая түсті. Бұл заманда да қара басының қамы емес, елдіктің зілбатпан жүгін арқалап жүрген атпал азаматтар баршылық екендігіне күмәнсіз сендік. Сондай нар тұлғалардың көшбасында осы шаруаның бастамашысы, Маңғыстау өңірінде де өзіндік қолтаңбасынқалдырғанБекетТұрғараевсынды азаматтың алар орны айрықша деген пайымға келдік. Тегінде жартылай маңғыстаулық болып кеткен Б.Тұрғараев пен Әбдімүтәліп Әбжаппаров осы бір жолсапарымызда барлық кезде біздің қасымызда болып, күтіп алып, қонағасылап шығарып салғанын айтпай кетуге де болмайтын тәрізді. «Өзі жақсыға қайда да бір орын бар» демекші, пейіл кеңдігі, көңіл шалқарлығы, елдік ойлау кеңістігі тек қана адами абыройға, бақ-берекеге бастайтынына тағы бір тәнті болып, бүкіл қазақ еліне амандық пен саулық, мәңгілік ғұмыр тілеп туған өлкемізге сағынышпен оралдық.

	Ғалым Әріп,

	ҚР Мәдениет қайраткері.

	Ақтау-Астана-Петропавл-Ақтау.





АРУАҚТЫ ЕЛ, ҚАСИЕТТІ ЖЕР




	Маңғыстаудың Астанадағы күндері тарихи, тағылымды оқиғаларға толы болды.



	Қия-көкте қалықтай шалқып, қиял қанатында тербеткен әуе лайнері шарықтай самғап, әп-сәтте тәуелсіз еліміздің бас қаласына маңдай тірегенде, әуежай аэровокзалында келген қонақтарды қарсы алу рәсімі болды. Қарсы алушылардың ішінде өзіміздің халық қалаулылары, астаналық әкімдіктің, мәдениет саласының азаматтары бар. Қастерлі домбыра шанағынан күй сорғалап, тербетіп, тербеп бір өткеннен кейін алыстан келген ағайынға алғашқы сөзді Астана қаласы Алматы ауданының әкімі С.Ахметов «хош келдіңіздер» рәсімімен бастады.

	– Тәуелсіз Қазақстанның таяуда кеңінен аталып өтпекші 20 жылдық мерейлі мерекесі орайындағы мұнайлы әрі шырайлы өлке Маңғыстау облысының күндері Ақордада табысты өтеріне ешкімнің шүбәсі жоқ. Басты байлық – рухани байлық екендігін ескерсек, бұл ретте Маңғыстау жұртының өзіндік ұлттық дара болмысымен айшық танытарына сенімдіміз, - деді Сапар Қайратұлы.

	Маңғыстаулықтарды қарсы алушылардың бірі, республика Жер ресурстарын басқару жөніндегі агенттігінің «МемНПЦжер» РМК бас директоры: «Еуразия төріне хош келдіңіздер. Қадамдарыңызға гүл бітсін. Маңғыстаулықтардың жетістіктері, өркенді өңір екендігі әркез қуантады», деді.

	Маңғыстау облысы әкімінің орынбасары Қ.Жұмашев өз сөзінде сапардың мәнісіне, делегация құрамындағы өлке мақтаныштарына қысқаша тоқталып, ел мәртебесінің өсе беруіне тілектестігін білдірді. Жуырда өңірде үлкен ұйымшылдықпен өткізілген Маңғыстау мұнайының 50 жылдығы, Қ.Күржіманұлының 170 жылдығы, «Каспий – достық теңізі» фестиваліне тоқталып өтті. Қаныбек Бекболатұлы сонымен қатар Астанадағы күндерді өткізудің бірнеше нұсқасы болғанын, атап айтқанда оның біреуі маңғыстаулық зергерлік бұйымдар мен сүт тағамдарының жәрмеңкесі және үш ағаш үй тігіп, Аспан астындағы мұражайда өлкенің рухани құндылықтарын паш ету қарастырылғанын, тағы бір жоспарда қазірде әлемге әйгілі бола бастаған Адай жылқыларын әкелу көзделгенін де көпшілік назарына берді.

	Содан кейін маңғыстаулықтардың сый-сияпат рәсімін жасады. Бір қызығы, Астана ауданының әкімі дәл осы күнмен сәйкес келіп отырған туған күнімен Қаныбек Бекболатұлын құттықтауы да жарасымды болды.

	Қайсыбір сапардың, саяхаттың да елдік, халықтық мазмұнға толы болғанына не жетсін! Әп дегенде жылы шырай, жарқын жүз, ыстық ілтипатпен басталған төрт күндік сапардың барлық күндері де кереметтей маңызды оқиғаларға толы болды.

	Облыс әкімінің бірінші орынбасары А.Айтқұлов бастаған бір топ азаматтар «Хабар» агенттігінде болып, Астанадағы Маңғыстау күндерінің мән-мақсаты бойынша әр қырынан келелі әңгіме өрбітті. Аманкелді Бердаманұлы Қазақстанның «қара алтын» қазынасы, еліміздің бірден-бір теңіз қақпасы саналатын Маңғыстау облысының Қазақстандағы саусақпен санарлықтай донор аймақтардың бірегейі екендігін айрықша атап өтті.

	Маңғыстаулық ресми делегация сапар барысында ҚР Бірінші Президентінің мұражайын, Қазақстан Президентінің Мәдени орталығын және «Атамекен» этно-мемориалдық кешенін асықпай аралап, бағзы бабалардан, сонау сақ,ғұн, көне көктүріктер, Қыпшақ , Алтын орда билігі тұсындағы дүрбелеңді дәуірлер, әз-Жәнібек, Керей хандардың қазақ мемлекеттігін қалыптастырудағы, Алаш арыстарының тәуелсіздік жолындағы жанқиярлық ерлік істері туралы тарихи тағылымы мол мағлұмат алды.

	Егер қысқаша ғана шолу жасар болсақ, ҚР Тұңғыш Президентінің мұражайы 2005 жылы ашылған. Мұражай Мемлекет басшысының алғашқы резиденциясында орналасқан. Мұражай экспозициялары егемен Қазақстанның қалыптасу тарихының маңызды кезеңдерін аша отырып, біздің еліміздің Тұңғыш Президентінің өмірі мен қызметі туралы, сондай-ақ мемлекеттігімізді қалыптастырудағы елдік тұлғалардың қызметі туралы баяндайды. Мұражайдың15 тақырыптық экспозиялық залдары бар (оның ішінде алтын және күміс залдар), олардың атаулары – «Тәуелсіздік – ерлік пен елдіктің белгісі», «Елбасы мәртебесі – ел мәртебесі», «Қазақстан және әлемдік қоғамдастық», «Қару-жарақтар коллекциясы», «Қазақстан Республикасы Президентіне тарту етілген сыйлықтар», «Н.Назарбаевтың ұлттық, аймақтық, жаһандық қауіпсіздікті қамтамасыз етудегі ролі» тәрізді аса мәнді болып келеді. Экскурсия жүргізуші жоғары деңгейлі маман Жанат Жұмахметованың табиғи көркі мен инабаты да, бүкіл экспонатты жатқа таныстырып біліктілік танытуы да қайран қалдырды.

	Президенттің мәдени орталығында жол бастаушы Сапа Қайыржан ханымның ана тілінде ұлттық құндылықтарымыздың тігісін жатқыза баяндай білуі де айызды қандыра түскендей. Ол орталықтағы этнография залы, Қасиет залы, И.Тасмағанбетовтің зергерлік бұйымдар залын аралатып, баға жеткісіз ұлттық жәдігерлерімізді жеріне жеткізе таныстырды. Бір ғажабы, осында атақты Абылай ханның реставрациядан өткен шапанынан бастап, неше алуан рухани, қолөнері, сән-салтанат жәдігерліктері жетілікті. Жолбасшы Орталықтың төрінде қоныс тепкен ағаш (киіз) үйді мұнда маңғыстаулық хас шебер Тәжік Назарұлы сыйлыққа тарту еткендігін атап өтті. Шынын айту керек, осынау киеге толы шаңырақта қазаққа керек ұлттық бұйым мен қару-жарақ, киім-кешек - жасаудың бәрі де бар. «Ортада ошақ тұр, «ошақтың үш бұтындай басымыз бір болсын» дегенді білдіреді» деді жолбасшы. «Абылай хан заманында: қайран қазағымды отырықшылыққа үйрете алмай, жеремшегінемізе алмай, қала салып бере алмай кетіп барамын» деген екен, ол арманның бәріне тәуелсіз еліміздің Елбасы бастаған халқы, ұлан-ұрпағы қол жеткізіп отыр», деді. Мұнда атам қазақтың бар асыл, жақсы-жайсаңдары, қазақтың тегін халық емес екендігін танытатын үш бірдей Алтын адам, көне тарихтың мінсіз жауһарлары, айқын іздері мен қолтаңбалары, 200-ден астам музыкалық аспаптар, ұлттық кәсіп - балық аулау мен саятшылыққа қатысты дүниелер, тағы басқа ғажайыптар орын алған. Мәселен, Есік қорғанынан алтын адаммен бірге 4 мыңнан астам әшекейлер табылса, Батыс Қазақстанның Аралтөбе қорғанынан 400-ден астам әшекейлер табылған, ғасырлар бойы алтын сақталған. Шығыс Қазақстандағы Берел қорғанынан біздің дәуірімізге дейінгі 3-4 ғасырларда өмір сүрген адамның (Сақ көсемінің) және алтын өндірушілердің іздері табылған. Бір таңғаларлығы, табылған адамның да, жылқының да терісі, сүйегі ғана емес, еті де жақсы сақталған. Бабаларымыз мәңгілік мұздатқыш және бальзамдау жолын білген.

	«Атамекен» - Қазақстан картасын таныстырған Үмітхан Мұңалбаева өзінің Кіші жүздің, Адайдың келіні екендігін айтты. Ол педагогика ғылымдарының докторы, «Мұражай педагогикасы» деген тұңғыш кітаптың авторы екен. Маңғыстаулықтарды этно-мемориалдық кешенмен толыққанды таныстырды. Мұнда еліміздің Астана, Алматы қалалары мен 14 облысы және әлемнің 400-ден астам кереметінің макеттері көрініс тапқан. Олардың ішінде ең ауқымды да айшықты орынды Маңғыстау облысы иелініп отыр, 360 әулиелі киелі өлкедегі Бекет ата, Шопан ата, Шақпақ ата, Отпантау, Ақмыштау, Тамшалы, тағы басқа да қайталанбас өлке ғажайыптары орналасқан. Бұл шаруаның ойдағыдай бітуіне облыс басшысы Қ.Көшербаевтың тікелей ұйтқы болғанын, жан-жақты көмектескенін, Елбасы өзі келіп тамашалап, ризашылық танытқанын атап өткен жолбасшы Үмітхан ханым іргелі істерге Еңбек ері, Халық жазушысы Ә.Кекілбаев ғылыми жетекшілік жасап отырғанын да мақтанышпен жеткізді.

	Маңғыстаулықтар өздері келген кезде бұл мезгілде ақырған қарасуық, аласапыран болып тұратын Арқа мінезінің күрт өзгеріп, ауа райының жылып кеткенін, Астана қаласының әкімі И.Тасмағанбетовтің қонақасысынан кейін сәті түсіп футболдан Қазақстан-Австрия құрама командаларының «Еуропа-2012» чемпионатының іріктеу турында кездесіп, тең ойнағанының куәсі болғанын да сәттілікке жорыды.

	Мәдениет күндерінің шешуші шағы да туды. Елбасы Н.Назарбаев осы күні өздерінің жан-жақты жетістіктерін паш еткен Маңғыстау, Қарағанды және Солтүстік Қазақтан облыстарының көрмелерін тамашалады. Маңғыстау облысының әкімі Қ. Көшербаев Мемлекет басшысына киелі өңірдің республикамыз бойынша алғанда әлеуметтік-экономикалық даму жағынан бірінші, тұрғындар санының өсімі жағынан Астанадан кейінгі екінші, адам басына шаққандағы жалпы аймақтық өнім аймақтағы ең жоғарғы көрсеткіштердің бірі екендігін, экономика, әлеуметтік және мәдени салалардағы жасампаздық жобалар, жетістіктер туралы қысқаша баян етті.

	– Мәдени мұраны сақтау үшін де көптеген игілікті істер тындырылуда. Маңғыстау жері ашық аспан астындағы мұражай екендігі белгілі, мемлекеттің қорғауындағы тарихи ескерткіштердің 70 пайыздан астамы біздің аймақта орналасқан. ЮНЕСКО-ның қорғауға алынған ескерткіштер тізіміне «Сисем-ата» қасиетті қорымы да енгізілген, - деді Қырымбек Елеуұлы.

	Шынында да «Мәдени мұра» аясында атқарылған барлық жұмыстардың айқын нәтижелері осында көрініс тапқан еді. Облыстық өлкетану мұражайының директоры Т.Жұмалиеваны осы жерде сөзге тарттық.

	– Қазір көптеген жерлерде Маңғыстаудың киіз үйін тігуге құмар. Алайда, оның ішін ерекше сәнге бөлеп тұратын ата-бабалардан келе жатқан ұлттық қолөнерінің теңдессіз үлгілері - бау-басқұрлары мен, құрлары насихатталмай, мән берілмей келе жатыр еді. Тек зергерлік бұйымдарға ғана назар аударылып келген. Енді, міне, орайы келіп, «Мәдени мұра» бойынша халықтан сатып алынған шашақты ақ басқұрлар, қызыл баулардан көрме жасап, ол көздің жауын алып тұр. Жалпы біздің мұражайға мұнда 6 бірдей көрнекілік сөресі бөлінген.

	Бейбітшілік және келісім сарайында Елбасының, Үкіметтің, Президент аппараты басшыларының, Сенат, Мәжіліс төрағаларының, Мемлекеттік хатшының, мәдениет министрінің және үш аймақтың облыс басшыларының қатысуымен өткен Маңғыстау, Қарағанды және Солтүстік Қазақстан облыстарының бірлескен концерті халқымыздың музыка мәдениетінің ұлы тұлғасы Құрманғазының аруақты «Адай» күйімен басталуы кім-кімді де арқаландырмай қойған жоқ. Шынын айтуымыз керек, аталған екі облыстың репертуарынан көбіне-көп классикалық және орыс тіліндегі шығармалар, опера,балет, би нөмірлері орын алса, маңғыстаулықтар халқымыздың ұлттық туындыларын тамсандыра орындап, өздерінің биік кәсіби шеберлігін паш ете білді. Жерлестеріміз Сержан Шәкірат, Тамара Асар, Ақмарал Ерімбетова, «Алау» тобы, «Мирас» ер балалар хоры талантына тәнті етпей қоймады. Тартымды концерт Н.Назарбаев пен Б.Тілеуханның «Жерім менің» ән-толғауын Тамара Асар (Маңғыстау), Рамзат Балакишиев (СҚО), Сержан Мұсайынның (Қарағанды) және барлық қатысушылардың қосылып орындауымен, үлкен толғанысты, тебіреністі ахуалда аяқталды.

	Біз сапар барысында бір топ азаматтардың пікірлерін жариялауды орынды санадық.

	Лепес қажы Исаев: 360 әулиелі, Пір Бекет ата жатқан қасиетті Маңғыстау жерінен облыс басшысы Қ.Көшербаевтың басшылығымен осында келіп жатырмыз ғой. Елбасының сара басшылығымен еліміздің, жеріміздің көркейе беруіне тілектеспіз. Қазақстанымыздың, Астанамыздың көркейгенін көріп қуандық, шаттандық. Ертең осы көргендерімізді ел арасында мақтанышпен айтатын боламыз. Елбасымыз Н.Назарбаев бүкіл жер шарын шарлап, барлық мемлекеттермен байланыс жасап, тыныштық орнату, елдің ауызбіршілігін қамтамасыз етуге барлық күш-жігерін жұмсап жүр».

	Орын Құлсариев, ҚР еңбегі сіңген мәдениет қызметкері: «Мен 62 жыл шәкірт тәрбиеледім. Осынау шараға қатысып отырған ардагерлер баршамыз да ризамыз, бақыттымыз. Кеше Маңғыстау өнерінің дайындығына қатыстым, министр М.ҚұлМұхамед жоғары баға берді, риза болдық.

	Жалпы бәрі де тәуелсіздіктің арқасы. Маңғыстау қарыштап ілгері қарай дами түсуде. Жақында Жетібайда өнер мектебі ашылды, оны облыс басшысы Қ.Көшербаев өзі арнайы келіп ашты. Қазір мұнда 280-дей бала оқиды. Жуырда балабақша да ашылды. Осының барлығы тыныштықтың, бейбітшіліктің арқасы.

	Астана да қатты өсуде. Мынау Пирамида (Бейбітшілік пен келісім сарайы) Мәскеудегі үлкен театрдан кем емес екен. Елбасымыздың Қазақстанды дереу қарқынмен дамыту турасында талап қойып отырғаны мерейімізді өсіреді!»

	Е.Сыздықов, Еуразия университетінің ректоры: «Астананың авторы да, архитекторы да Елбасының өзі болса, оны әрлеушінің бірі – маңғыстаулықтар. Бұл қалада маңғыстаулықтардың қолтаңбасы сайрап жатыр. Маңғыстау – еліміздің құты. Еуразия унверситетінде де нешебір жас дүлдүлдер оқып жатыр, олардың арасында маңғыстаулықтар өте көп, олардың білімі, жігерлілігі, отансүйгіштігі жоғары».

	Оразгүл Асанғазы, Астана қаласының тілдерді дамыту басқармасының бастығы: «Біздің бас қаламыздың әрбір көшесі, үйінде, мекемесінде Маңғыстаудың үлесі бар. Қазақ мектептері зәулім ғимараттарда орналасуда. Маңғыстау – құт дарыған ел. Сіздердің жерлестеріңіз, жас жеткіншектер ылғи да тіл сайыстарында бас бәйгілерді иеленіп жүреді. Қазақтың тектілігін, мәдениетін, ауыз әдебиетін жақсы меңгерген. Астана - өз үйіңіз, Маңғыстаудың маңдай терімен табылған қаржысы да, еңбегі де, адамдары да бар».

	Зейнолла Алшымбаев, ҚР Мәжілісінің депутаты: «Тәуелсіздігіміздің 20 жылдығы таяп келеді. Ел жүрегі Астанаға аймақ-аймақтан келіп, жетістіктерінпашетуде. Мысалы, ЕҚЫҰ саммитінің өтуі бір қарағанда таңғаларлықтай, ақылға сыймайтындай дүние. Сөз жоқ, Елбасының сарабдал саясаты, халқымыздың ауызбіршілігі мен тектілігінің арқасында барымызды баянды етіп, ұлтымыздың қадір-қасиеттерін паш етудеміз».

	Осылайша, Маңғыстау облысының Астанадағы күндері ойдағыдай жағдайда, ата-баба тарихы, ділі мен діні, ата дәстүр, атасалт, ата кәсіп, қолөнері, рухани ұлттық құндылықтарын паш етіп, тану мен таныту ахуалында өтті. Әрқашанда өзіндік болмыс-бітімімен ерекшеленетін Маңғыстау өрнегі көпшілікті тәнті етті.

	Маңғыстау облысының әр саладағы жетістіктері туралы сол күндердің қорытындысы бойынша «Қазақстан» телеарнасынан Маңғыстау облысының әкімі Қырымбек Көшербаев арнайы сұхбат беріп, өлкеге қатысты көптеген өзекті мәселелерге орай толымды жауап қайтарды.

	Маңғыстаулық бір қауым ел туған жерге үлкен рухани серпіліс жағдайында көңілді оралды.





«ҚАЗАҚ ЗИЯЛЫЛАРЫ ЖӘНЕ ҚАЗАҚ ЖЕРІНІҢ ТҰТАСТЫҒЫ МӘСЕЛЕСІ»




	атты республикалық ғылыми-теориялық конференциядан



	Қазақ елі тәуелсіздікке ие болғаннан кейін ұлттық сана-сезім, тарихи жадын жаңғыртуға айрықша мән беріп, аяулы азаматтарымызды ардақтап, өткенді зерделеуге, сол арқылы бүгінді баянды етуге зор құлшыныс танытып келеді. Еліміздің дербестігі, атамекен жеріміздің іргесінің бүтіндігі, халқымыздың біртұтастығы, бірлігіміз бен ынтымағымыздың мызғымас баяндылығы жолында жан беріп күрескен қаһармандарымыздың есімі ешқашан ұмытылмақ емес. Сондай ұлтымыздың даңқты перзенттерінің бірі, көрнекті мемлекет және қоғам қайраткері, қазақтан шыққан тұңғыш кәсіби елші-дипломат Нәзір Төреқұловтың Кеңестер Одағының билігі Маңғыстау байтағын бөгденің еншісіне беріп жіберуі мүмкін болған қатерлі тұстағы қайтпас ерлігі мен батылдығы, қайраткерлігі әрқашан да есте болуы тиіс. Қасиетті Маңғыстау қай кезде де кең-байтақ Ұлы Даланың бір бөлшегі, қазағымыздың киелі, қазыналы өңірі десек, оны уыстан шығармай ұстап қалған баһадүр бабаларымызға да, тарихтың алмағайып тұстарында атжалмандық танытқан арыстан тұлғаларымызға да лайығынша құрмет көрсету ләзім.

	Міне, осындай бүтіндей түркі әлемі, исі мұсылман жұрты, өзінің қазағы үшін табандылық танытып, жарық дүниеден шейіт кеткен Алаш арыстарының бірі Нәзір ТӨРЕҚҰЛОВтың 120 жылдығына арналған «Қазақ зиялылары және қазақ жерінің тұтастығы мәселесі» атты республикалық ғылыми-теориялық конференция Каспий мемлекеттік технологиялар және инжиниринг университетінің мәжіліс залында, республикалық ауқымда, еліміздің белгілі ғалымдары мен қаламгерлері, нәзіртанушылардың, барлық аудан-қалалардың өкілдерінің, зиялы қауым мен ардагерлердің, студенттердің қатысуымен кең көлемде аталып өтті.

	Конференцияны ұйымдастыру комитетінің төрағасы, Ш.Есенов атындағы КМТжИУ-нің ректоры, техника ғылымдарының докторы, профессор Әбдімүтәліп Әбжаппаров кіріспе сөз сөйлеп ашты.

	– Баршаға аян, ХХ ғасырдың басындағы қазақ тарихы өзінің аса күрделі әлеуметтік және қоғамдық-саяси қайшылықтарымен ерекшеленеді. Сонымен қатар рухани азаттық пен демократиялық-ағартушылық идеяларға толы бұл кезеңде ұлт зиялыларын ойландырған мәселелер, елдің елдігін, ұлттың бірлігін, жердің тұтастығын сақтау, қазақ халқын өркениетті елдердің қатарына қосу, ол үшін қазақ елін қалың ұйқыдан оятып, оқу, өнер-білім, іскерлік жолына салу, ең бастысы дербес мемлекет құру еді. Олай болса ғасыр басындағы дағдарыстан шығудың жолын қарастырған қазақ зиялыларының теориялық ізденістері, практикалық қызметі бүгін де өз маңызын жойған жоқ. Себебі зиялы қауымның, әсіресе, ХХ ғасырдың басындағы ұлт зиялыларының қазақ тарихындағы рөлі өте жоғары, еңбектері ұшан-теңіз.

	Қазақ елінің, қазақ жұртының тағдыры сынға түскен тарихи кезеңдерде, әсіресе қазақ оқығандары және ұлт зиялылары жанқиярлық еңбек көрсетті. Ұлт болашағын ойлап қам жеген, халқы үшін азап шеккен, тіпті осы мақсаттаөмірлерін құрбан еткен де ардақтыұлт зиялылары болды. Әсіресе, ұлттық тәуелсіздік үшін күрестегі олардың ұлан-ғайыр еңбектерін ешқашан ұмытуға болмайды.

	Алайда,1937жылдыңқырғынындақазақтың бетке ұстарлары болған арыстарымыздың барлығы дерлік қуғын-сүргінге ұшырап, басым көпшілігі ату жазасына кесілді. Ажалдан аман қалғандарының өзі ұзақ жылдар бойында ескерусіз қалдырылды.

	Қазақ ұлтының бүгінгі жарқын болашағын жақындатуға, оның мемлекетінің іргетасын қалау үшін ХХ ғасырдың алғашқы жылдарында аянбай еңбек еткен А.Байтұрсынов, Ә.Бөкейханов, М.Дулатов, Ж.Аймауытов, М.Шоқай, С.Садуақасов, Т.Рысқұлов, тағы басқа да көрнекті мемлекет және қоғам қайраткерлерінің бел ортасында Нәзір Төреқұловтың да есімі жарқырап көрінеді. Алаш идеясы бастарын біріктірген саңлақтарымыздың қоғамдық және саяси өміріміздің әр саласында еңбек етіп, сол арқылы әрқайсысының түптің түбінде ұлттық тәуелсіздігімізге қол жеткізуге әрекет жасағандығын аңғарамыз.

	Мемлекет және қоғам қайраткері Нәзір Төреқұлов та осы идея үшін күресті, азабы мен абыройы қатар түсіп жатқан қатал да қатыгез тағдыр кешті. Есімдері аталған өзге тұлғалармен қатар Нәзір де өзінің бар ғұмырын қазақ ұлтының азаттығы мен еркіндігіне арнады. Оның өмір жолына қарап отырсақ, қоғамдық және саяси қызметінің барлық белестерінде алдымен ұлтына, туған халқына аянбай көмек беруге ұмтылғанын көреміз. Керек болса, осы мақсатта қолына қалам алып ғылыммен, әдебиетпен және журналистік қызметпен де айналысты. Соның арқасында қазақ әдебиеті мен өнері үшін, қазақ тіл ғылымы мен баспасөзі үшін, бір сөзбен айтқанда, жалпы қазақ тарихы мен руханияты үшін қаншама құнды дүниелер жазып, мұра етіп қалдырып кетті.

	Қазақ халқы үшін Нәзiр Төреқұлов – жеке, дара тұлға. Дара дейтiнiмiз, ол қазақ дипломатиясының басында тұрған азамат. Қазақ, өзбек, тәжiк тiлдерiн туған тiлiм деп бiлген жан – тамырлас, туыс үш тiлде бiрдей сөйлептi, үш тiлде бiрдей жазыпты. Одан бөлек ағылшын, француз, немiс тiлдерiн бiлу, елшiлiк қызметiне қарай араб тiлiн меңгеруi де оның қазақ үшiн қандай тұлға болғандығын аңғартады.

	Партиялық жауапты қызметте жүрсе де, Автономиялық Кеңестік Республикада демалыс күндерін бейсенбі, жұмаға ауыстырып, құрбан айттың үш күнін мереке деп жариялаған. Яғни, туған халқының салт-дәстүрлерін сақтап отыруына да барынша қолдау көрсеткен.

	Өзі Түркістан өңірінің тумасы болса да, Нәзір Төреқұловтың Маңғыстау жеріне де қосқан үлесі ұшан-теңіз. Олай дейтініміз, өктем саясаттың озбырлығына қарамастан, Түркістан Республикалық Орталық Атқару Комитетінде төраға және хатшы болып, биліктің қос тізгіні қолында жүрген кезінде Красноводск уезін жаптыртып, оның қарауындағы Адай болысын, сонымен қатар Маңғышлақ уезін Қазақстанға қайтарып беруге декретке қол қойған, - деді Әбдімүтәліп Әбжаппарұлы.

	Белгілі қоғам қайраткері, дипломат, Еуразиялық экономикалық қоғамдастықтың Бас хатшысы Тайыр Айтмұхаметұлы Мансұровтың құттықтауын оның кеңесшісі Амангелді Әшірбек Маханбетқұлұлы оқып берді.

	«Нәзір Төреқұлов» Халықаралық қайырымдылық қорының президенті Аманжол Найманбай қордың құрылғанына жеті жыл болғанын, осынау жылдар ішінде біршама жұмыстар тындырылғанын атап өтті. Сонымен қатар қайраткердің биылғы 120 жылдығына байланысты барлық облыстарға қайта-қайта хат жолдағанда бірінші болып маңғыстаулықтардың үн қосқанына, сөйтіп үлкен сеңнің қозғалысқа түскенін, бұрын кітап, кинофильм, спектакль –бәрі де өмірге келгенімен ғылыми насихаттың алғаш рет қанат жайып отырғанын қуана айтты.

	«Нәзір Төреқұловтың шығармашылық мұрасы» атты тақырыпта баяндама жасаған Қазақстан Республикасы Үкіметінің үкіметтік басылымдарының бас редакторы, жазушы-драматург, филология ғылымдарының кандидаты, доцент

	Жолтай Әлмашұлы үкіметтік деңгейде қолға алынып жатқан мәселелерді санамалай айтып өтті. Оның айтуынша, соңғы үш-төрт жыл бедерінде үкімет тарапынан арнайы қаулы қабылданып, Н.Төреқұлов атындағы төсбелгі тағайындалған. Оны халқымыздың ауызбіршілігін сақтап, сыртқы саясат саласында жемісті жұмыс жасап жүрген саясаткерлер мен шолушыларға беру дәстүрге енген. Екіншіден, еліміздегі дипломатиялық академияда Нәзіртану бойынша арнайы курстар енгізіліпті. Сондай-ақ артында қалған мол мұрасын, рухани дүниелері, шығармалары, сөйлеген сөздері «Алаш мұрасы» сериясымен шығатын кітаптар бойынша 4 томдық болып жарық көрген. Бұған дейін Б.Жәмішва шағын фильмтүсірсе, бүгінгітаңдақайраткердіңбүкіл өмірі, еңбек жолын қамтитын, А.Байтұрсынов, Т.Рысқұлов туралы түсіріліп жатқан фильмдер сияқты жаңа дүниені әзірлеу қолға алынуда. Сөз жоқ, алда келе жатқан 125 жылдығы үкіметтік деңгейде атап өтілмек.

	Облысәкіміжанындағыардагерлеркеңесінің төрағасы, тарих ғылымдарының докторы, профессор Өмірзақ Озғанбаев «Маңғыстау өлкесінің тарихындағы Нәзір Төреқұловтың алатын орны» тақырыбында баяндама жасады.

	– Маңғыстау жері өткен ғасырларда өзінің географиялық орналасу қолайлылығы мен жерасты байлығының молдығымен талайлы тарихтың алаңына айналды. Бағзы тарихында «жеті жұрт келіп, жеті жұрт кеткен жер» делінетін Маңғыстау қашанда жатжұрттықтардың көкейін тескен көзқұртына айналып келді, - деп бастады Өмірзақ Озғанбайұлы. - Алдымен патша өкіметінің айтқанға көнбеген, айдауға жүрмеген тентектерді елден жырақтап, оқшау қалдыру арқылы азаптайтын меңіреу нүктесі ретінде таңдалған Маңғыстауға кейіннен қорғаныс мақсатында бекіністер салынып, жерасты қазба байлығын зерттеу үшін экспедициялар жіберілді. Патша өкіметінің шектен шыққан оспадарлығы мен өктемдігі киелі Маңғыстауды атажұрты санайтын жергілікті халықтың ашу-ызасын тудырды. Қажетті жерінде жер-су атауларын таныстырып, картаға түсіруіне жалдамалы түрде қызмет еткен қазақтар патшалық өкіметтің саяси ниет-пейіліне қарсы оқтын-оқтын бас көтеріп, дала ұлдарының тарпаң мінезін танытып қойып жүрді. Бұл баскөтерулер 19-ғасырда Маңғыстаудағы әйгілі Иса Тіленбайұлы мен Досан Тәжіұлы бастаған көтеріліске ұласқаны баршаға мәлім. Патша өкіметінің қарулы отрядын талқан қылып, оңайлықпен берілмеген дала батырларының ерлігі патша өкіметін басқаша қимылдап, өзгеше шешім шығаруға мәжбүр етті. Бұған дейінгі тарихында әр аймаққа телінген Маңғыстау патша өкіметін біраз алаңдаушылыққа салған 1870 жылғы Иса-Досан көтерілісінен соң Орынбор облысынан бөлініп алынып, Дағыстандағы әскери үкіметке, патша ағзамның туысы Романовтың қарауынаберілді.КейінірекЗакавказьяға,одан орталығы Ашхабад қаласы болып саналатын Закаспий облысына телінді. Маңғыстаудың талайлы тарихындағы ауыр жылдардың бірі осы болды. Сыртқы күштердің әсерімен туған ел – қалың қазақ ортасынан ажырап, жатқа бағынды. Арнасынан ауытқыған адасқақ ғұмыр жарты ғасырға, яғни елу жылға тарта уақытқа созылды. Киелі де қазыналы Маңғыстаудың қазақ картасынан бөлініп алынып, өзге елдерге қосылуы талай елім деген ердің жан жарасына айналғаны сөзсіз.

	Қазақ тарихынан белгілі халқымыздың арасынан бас көтерген жалынды, білімді, намысты, көзі ашық арыстай азаматтарын баудай түсіріп отап жатырған алмағайып заманда Маңғыстауды арашалап қалудың қиындығы айтпасада түсінікті. Бірақ, халқымыздыңарлы азаматтары өз тағдырлары қыл үстінде тұрса да «баспақ түгіл бас қайғы» деп бұқпантайлаған жоқ, ақтық демі қалғанша әділет үшін, ел-жер бүтіндігі үшін айқасып өтті. Өз елін, жерін сүйген халықшылдығы, отаншылдығы үшін кінәлі атанып, жазықсыз «Халық жауы» деген желеумен қынадай қырылған аға буынның жанкештілігі мен қайраткерлігін, күрескерлігі мен туған елге деген шексіз сүйіспеншілігін қазақ тарихы, қазақ ұрпақтары мәңгі қастер тұтып, құрметпен атайтын болады. Тәуелсіздік алған елімізде бүгінде Ахмет Байтұрсынов, Мағжан Жұмабаев, Шәкәрім Құдайбердиев, Міржақып Дулатов, Жүсіпбек Аймауытов, Сұлтанбек Қожанов, Халел және Жаһанша Досмұхаммедовтер, Әлихан Бөкейханов, Мұстафа Шоқай, Тұрар Рысқұлов, Смағұл Сәдуақасов, Мұхаметжан Тынышпаев, Нәзір Төреқұлов секілді жүздеген азаматтардың есімдері зор ықыласпен аталады. Тәуелсіздік заманының жаңа буыны халық үшін шейіт кеткен бабалардың рухын мәңгі биік ұстайтыны анық. Бұл аталған арыстардың қай-қайсысы да ұлт үшін ұмытылмастай ұстынды істерімен танылды десек, солардың бірі – Нәзір Төреқұлов. Күллі қазақ үшін киелі Түркістан топырағында туылған Нәзір өзінің білімділігімен, біліктілігімен небары 45 жасына дейін-ақ көрнекті мемлекет және қоғам қайраткері, ғалым дәрежесіне дейін көтерілді. Тарихтың ақтаңдақ беттерін аударып отырсақ, Нәзір 26 жасында редактор, 27 жасында ревком төрағасы, комиссар, 30 жасында бүкіл Кеңес Одағы бойынша орталық баспа төрағасы, Түркістан Коммунистік партиясы Орталық комитетінің жауапты хатшысы, Түркістан Атқару Комитетінің төрағасы болып қысқа өмірін ірі қадамдармен аттап өтеді. Осы қарқынмен келіп, 36 жасында КСРО-ның күрделі, жұмбағын ішіне бүккен Сауд Арабиясы Корольдігіндегі бас консуль, осы елдегі төтенше елші және өкілетті министр болады. Ислам дінін берік тұтынуымен Кеңес Одағына мүлдем қарама-қарсы ұстанымдағы Сауд Арабиясы Корольдігінде елші болудың қиындығы айтпаса да түсінікті. Мүлде екі сенім, екі көзқарас, саяси және қоғамдық-әлеуметтік тұрғыда екі бағыттағы елдердің арасына дәнекер болуға саяси сұңғылалық, бесаспап білімділік, сырбаз іскерлік қажет болатын. Қазақтың алымды азаматы осы қиындықтарды еңсеріп, тіпті өзін шебер елші ретінде мойындатты. Өзіне жүктелген міндеттерді сарабдалдықпен жүзеге асырып, Кеңес Одағының беделін өсірді, екі елдің арасында жақсы қарым-қатынастың алтын көпіріне айналды. Жер жаһанға аты мәшһүр айбынды Кеңес Одағының атынан елші болудың міндеті де қат-қабат. Нәзір Кеңес Одағының сауда-экономикалық, саяси мүдделерін табанды қорғап, екі елдің ымыралы қатынасы үшін қажетті ақпараттарды шұғыл ыңғайластыра орындау арқылы түрлі кездесу, келіссөздерді жетік жүзеге асырып отырды, король Әл-Саудтың Кеңес Одағына ресми сапарын ұйымдастырды. Англияның Араб Федерациясын құру мақсатында Недж қаласында шекара жағалай бекіністер салып, осы төңіректе сауда жасау құқын иеленуге тырысқан Британ үкіметінің өктемдігіне Н.Төреқұловтың ханзада Фейсалмен Сауд Арабиясы мен Кеңес Одағы арасында бензин, керосин, ағаш, ұн, мата, қант, күкірт тәрізді тауарлар алмасу секілді маңызды құжатқа қол қоюы тежеу болды. Іскерлігі мен адалдығы, білімділігі Нәзірді Сауд Арабиясы Корольдігінің беделді тұлғаларының алдында абыройға бөледі. Король Әбдел Әзиз Әл-Сауд бастаған Арабияның ірі саяси қайраткерлері, ықпалды байлары мен ғалымдары, сондай-ақ Кеңес Одағының іс басындағылар Нәзір Төреқұловтың дипломатиялық іскерлігін жоғары бағалады.

	Сауд Арабиясында елші болуы Нәзірдің талантын жан-жақты аша түсті, қажылыққа да барды, тіл үйренді, халық алдындағы азаматтық тұлғасы да еңселене, сомдала түсті. Мұның сыртында елде жүргенде атқарған жаңа түрік әліпбиін енгізуге атсалысуы, «Еркін дала» атты жасырын ұйым құруы, Құрбан айт күндерін мерекелік демалыс күндері деп жариялауы, Владимир Ильич Лениннің қабылдауында болып, автономиялы елдердің ана тілдеріне мемлекеттік тіл мәртебесін беру туралы ұсыныс көтеруі, ғылым саласында «Жат сөздер», «Ұлт мәселесі және мектеп», «Қазақ-қырғыз үшін жаңа әліпби» еңбектерінде, көптеген мақалаларында емле, әліпби, терминология жүйесін ғылыми негізде талдауы, әдеби шығармаларға пікір білдіруі, ғылыми нақты дерек-дәйектермен суарылған ислам діні, Түркістан тарихы, жәдитшілдік туралы мақалаларының жарық көруі, Орталық Баспа басқармасының төрағасы болған жылдары қуғын-сүргінге ұшыраған қандастары Ахмет Байтұрсынов пен Мағжан Жұмабаевты, Әлихан Бөкейхановты қамқорлап, олардың шығармаларының жинақ боп шығуына қолдау көрсетуі Нәзірдің биік болмысын қалыптастырумен бірге, Кеңес Одағы билігінің үрейін, қызғанышын туғызды. Нәзірдің мұсылман елінде зор құрметке бөленуі, қажылыққабаруы, қазақтағдырысынғатүскен сәттерде ұлтын сүйген жүрекпен батыл үн қатуы кеңесшілдердің көзқарасымен ішінара кереғар шарпысып қалып жатқан тұстар болды. Осы көзқарас, осы көреалмаушылық 1937 жылы Нәзірдей біртуар азаматтың түбіне жетті, яғни осы жылы қараша айының 3-де ұлы азаматқа кесілген жаза – ату жазасы жүзеге асырылды.

	Нәзірдің қазақ мемлекеті, қазақ халқы үшін жасаған сан алуан ғибратты істерінің ішінде Маңғыстау облысы, осы киелі түбектің тұрғындары қашанда құрметпен еске алып жүретін ерлікке тең үлкен ісі бар. Ол жоғарыда айтылғандай елу жылдай арнасынан адасып, әркімге бір телінген Маңғыстауды біржолата қазақ картасына қосып, қазақ шекарасына енгізуге ықпал етуі.

	1920 жылы 16 қазанда Түркістан Республикасы Орталық Атқару Комитеті Кеңесітөрағасы болып тұрған кезінде Нәзір Төреқұлов №341 декретке қол қояды. Маңғышлақ уездін және Красноводск уездінің №№4-5 Адай болыстарын этнографиялық құрамына және шаруашылық ерекшеліктеріне байланысты Қырғыз Кеңестік Социалистік Республикасына беру туралы бұл құжат сыртқы күштердің әсерімен атажұрттан, ағайыннан бөлініп, басқалардың қарамағында жүрген Маңғыстауды, ондағы халықты қазақ еліне, қазақ жеріне қосқан ең сәтті, бақытты, жұлдызды және Маңғыстау тағдырын шешкен тарихи маңызды құжат болды. Талай ел атажұртпен қауышты, талай ердің көкірегіндегі шер-шемені жадыраған қуанышқа ұласты. Сол кезеңде Нәзір Төреқұлов бастаған ел жанашырлары өз бастарын қатерге тіге отырып, аталмыш құжатқа қол қоймағанда Маңғыстау мәңгі жат елдің меншігінде кетер ме еді, кімбілген?! Одан беріде жерінің асты табиғи қазынаға, үсті мәдени мұра мен табиғаттың тамаша туындыларына толы Маңғыстау даласының басына қара бұлт бірнеше рет үйірілді. Оны Қазақстаннан бөліп алып, Түрікмен ССР-ына қосу туралы бастамалар болмай қалған жоқ. Бірақ, киелі жер төсіндегі әруақты бабалардың, ел үшін оққа ұшқан Нәзірдей ағалардың рухы, тәуелсіздік таңында желкілдей өскен бүгінгі және болашақ буынның бақыты болар, Маңғыстау атажұрттан ажыраған жоқ, қалың қазақ Маңғыстаудай киелі өлкеден көз жазып, қол үзіп қалған жоқ. Бүгінде мұнайы мол Маңғыстау алдына зор мақсаттар қойып, әлем жұртына өзін танытқан тәуелсіз Қазақстанның іргелі өңірлерінің бірі.

	Қазақ халқын айдай әлемге паш етіп, әлемдік тұрғыда іскер елші атанған, Маңғыстау тарихында алтын әріппен жазуға тұрарлық ерен еңбегі бар Нәзір Төреқұловтың 120 жылдық мерейтойына маңғыстаулықтар ықыласпен атсалысып отыр. Оның бір дәлелі бүгінгі ғылыми-практикалық конференция десек, мұндай ғибратты істер облыстық тарихи-өлкетану мұражайынан көрнекті мемлекет және қоғам қайраткері, ғалым, елші, қажы, репрессия құрбаны Нәзір Төреқұловқа арнап арнайы бұрыш жасақтау, тәуелсіздік алған елімізде алғаш ашылған аудан – Мұнайлыда көше атын беру, облысымыздың аудан, қалаларындағы оқу орындарында, мәдениет мекемелерінде мәдени-танымдық шаралар өткізулермен жалғасын таппақ. Кезінде Тайыр Мансұровтың, Темірбек Қожакеевтің бастамашылдығымен қолға алынып, іргетасы қаланған нәзіртану ғылымы бізді біраз жаңалықтарға қанықтырды. Сауд Арабиясында «Нәзір Төреқұлов – Совет Одағының Сауд Арабиясы Әмірлігіндегі 1-ші Өкілетті Елшісі» атты кітаптың жарық көруін қазақ ұлын шетелдік саяси сахна мойындағаны деп білеміз.

	«Қазақстан» баспа үйінің құрылтайшысы, «Құрмет», «Парасат» ордендерінің иегері, белгілі журналист Нұрмахан Оразбек «Н.Төреқұлов – мемлекет қайраткері, публицист» тақырыбында көсіле сөйледі.

	– Өткен ғасырдың елуінші жылдарының аяғына қарай бір күні үйге Сырдың Қызылқұм жағынан ел Ақсақтөре деп атайтын атамыз келе қалды. Оның маған қойған алғашқы сұрағы «Оқуға түстің бе?» болды. «Түстім, бір жылын бітірдім» дедім. «Оқығаның дұрыс, – деді ақсақал. – Баяғыда бір ініміз Мәскеуде оқыған. Ташкентте, Мәскеуде ірі қызметтерде болды. Мекке, Мәдина жағында елші екен дегенді де естігенбіз. «Халық жауы» деп атып жіберді ғой бишараны» деді. Айтып отырғаны Нәзір Төреқұлов екен. Ал оның жазғанын алғаш 1961 жылы оқыдым. Диплом жұмысымның тақырыбы «Правда» және Қазақстан» еді. 1920-25 жылдар. Нәзір Төрекұловтың есімін сол газеттен бірнеше рет кездестірдім. Бір күні оның 1925 жылғы 18-сәуірдегі 89-санын қолға алсам Ғани Мұратбаевтың қайтыс болуына орай бір беттің үштен екісін арнапты. Негізі мақаланы Нәзір Төреқұлов жазыпты.

	Нәзір Төреқұлов қызметі 60-жылдардың екінші жартысында, Қазан Революциясының 50 жылдығына байланысты Өзбекстан ғалымдары тарапынан едәуір зерттелді. Бірақ оның қазақ екені анықталған соң бұл жұмыс тоқталды.

	Тақырыптың шын мәнінде зерттеле бастауы еліміз тәуелсіздік алғаннан кейін. Алғаш түркістандық азамат Нұрмахан Назаров «Нәзір Төреқұлов» қорын құрды. Алайда қор алдында тұрған міндеттер едәуір қаражатты керек ететін еді. Бұл жағынан қолы қысқа Н.Назаров өзінің президенттігін инженер-механизатор Ыбырай Исмаиловқа ұсынды да, ол бұл үсынысқа ықыласымен келісті. Және алғашқы зерттеу жұмыстарына деректер жинау үшін жер-жерге іссапарға шығуға, жиналған материалдарды баспаға дайындауға, тағы басқа толып жатқан жұмысқа керек қаражатты қалтасынан шығарды. Нәзір Төреқұлов атына көше, мектеп аттарын беруге бар беделін, күш-жігерін жұмсады. Оның тікелей ұйымдастыруымен Нәзір атамыздың 105, 110 жылдықтары Түркістанда, Астанада үлкен шара ретінде өткізілді. Бұған тағы бір жәйтті қоса кету керек. Ыбырай өзіне адал көмекші Сәрсенбек Алтынбеков секілді табанды, білікті азамат таба білді. Осы еңбектің нәтижесінде біз, яғни «Қазақстан» баспасы «Тарихи тұлғалар» деген сериямен 1997 жылы «Нәзір Төреқұлов – дипломат, шығармалар» атты көлемі 18,4 баспа табақ кітап шығара алдық. Оның алғы сөзін Рахманқұл Бердібаевқа жаздырдық. Содан кейін «Жұлдыз» журналы бас редакторы Мұхтар Мағауиннің бірден қолдауымен, жазба ақындар мүшайрасын ұйымдастырды.

	Нәзір Төреқұловтың тіл туралы алғаш жарияланған еңбегін біз «Қазақ» газетінің 164-санынан оқимыз. «Әдебиетімізге көз салу» атты мақаласында: «Біздің алдымызда кәзір жаңа тарихымыз майданға қойған һәм шешілуі қажет мәселелер – шүбәсіз, тіл және әдебиет мәселелері. Жас буынды келер заманға даярламақ үшін, ұлт мектебінің негізін түзу, елжіреген жас жүрекке биік идеяның жарығын салу үшін ұлт әдебиетін гүлдендіру ісінің уақыты келер, біз де талпынармыз. Ол заман қазақ тілінде басқа тілдердегі әрбір мағына, айырым сөздерге жауап табатын эквиваленттері (дәлме-дәл мағыналары) болуы ләзім... Кәзіргі қазақ тілі үшін жаңа сөздер, жаңа түрлер, жаңа кестелер жетіспейді... Радлов секілді түрікшілдердің ойынша қазақ тілі Еуропа тілдерінен франк тілімен тең. Бірақ қошеметке мәз болып, тілімізді ескерусіз тастай алмаймыз, әрдайым тіліміз үшін бар күшімізді жұмсап, ажарландыруымыз, байытуымыз керек» деп бастайды да, тілдің дәуірлейтін де, тоқырайтын да кезеңдері болатынына мысалдар келтіріп, тіліміздің тоқырауына жол бермеу амалдарын ашып айтады. Шағатай тіліндегі әдебиет араб-парсы мәдениетінен үлгі, өнеге алып өркендегенін, сөйтіп сол тілде Ахмет Ясауаи, Әлішер Науаи, т.б. классиктер шыққанын мысалға келтіреді, заман ағымына байланысты құлдырағанына даусыз дәлелдер айтады.

	Ұлт мәселесі мен тіл мәселесін бөліп алуға болмайды, олар біртұтас мәселе. Осы бірлік қалай тұтасатынын Нәзір Төреқұловтың «Ұлт мәселесі жайында» атты мақаласынан аңғарып, пайымдауға болады. «Қазақстанмен танысқан таза коммунист кәзіргі күйінде Қазақстан республикасы ел жоғын табады дей алмайды. Компартияның ХІІ съезі қаулысының «Д» бабында «Республикаларда, кеңселерде сол жердің салтын, әдетін, тілін білетін кісілер болсын» деді... Біздің Қазақ республикасында жылында ыңқ ете түскен бір қаулы болмаса, зор баға беріп, һүкімет тілі қылып, іс жүргізуді зерттеп отырған бір кісі жоқ. 1921 жылдың басында бірнеше түркістандықтар жолбасшымыз Владимир Ильич Лениннің алдына барғанымызда, менен Ленин жолдастың ең алдымен сұраған сөзі: «Түркістанда қалай? Кеңселеріңізді өз тілдеріңізге аударып алдыңыздар ма?» – деді... Біздің Қазақ республикасында партиямыздың бұл екпінді қаулысы жүзеге шығарылғанда баяғыдай бұрыннан елді жеп келе жатқан «читаю, писаю» деген шала тілмаштардан, баяғы Николай төрелерінен, болыстарынан құтыла алмаймыз. Даладан келген қара қазақ екі көзін тілмаш, төреге телміртеді де отырады. Тілмаш, төреден құтылмай елдің кеңес һүкіметіне көзқарасы түзелуі, сенімі зораюы қиын. Мұны ойламағанда Орынборда комиссар болып, Қазақ республикасына Кеңес нұрын шашам деген сөз ойын сөз.

	Владимир Ильич Ленин науқастанар алдында «Правдада» Кеңес кеңсесін құру мәселесін ашып, анықтап жазған. Жазғанда тек оқу үшін жазған жоқ еді – іске асырылуын ойлау үшін жазған еді. Ұлт мәселесі туралы мақаласында кеңсе туралы сөйлегенінің мәнісі – бұл мәселенің бір шеті барып ұлт мәселесіне жалғасады.

	Кеңсе қазақ жұмыскерлерінің қолында болмағанда, тізгін баяғыдай колонизатор-отаршылардың қолында болғанда, қалың қазақтың мұң-зарын шағатын, түсіндіре алатын кеңсе құрылмағанда, оның үстіне бар кеңсе аппаратының қаражаты тағы да сол қазақ еңбекшілі үстінен болып тұрғанда – кім, қайсы жолменен кең қазақ даласын Кеңсе жолына салмақ? Қашан қара қазақ еңбекшілі Октябрь төңкерісін танымақ? Қашан өз хақын біліп, оянып, ілгері ұмтылмақ?.. »

	Нәзір Төреқұловтың тағы бір мақаласына назарларыңызды аударайын. Ол – «Ұлы ма, «ов» па?, деп аталады. Мақала мәтіні былай:

	«Біздің қазақ хат жазып, қол қойса, кісі атын жазса орысшалап кетеді: «Жаманбай Аманбайов» деп жазады. Жаманбай хат жазып, қол қойса өзі де «Аманбайов» деп қол қояды. Бұл Иван Ивановичтің тәржімасы. Бұл бізге орысқа қараған соң жұққан мінездің ноғай қотыры. «Ов», «ев» деп жазып отырған жігіттердің өздері сөйлегенде Жаманбайдың өзін ғана атайды. Біздің тіліміздің салты, заңы осы. Бұрынғы атақты билер бізге өздерінің ғана аттарымен белгілі: Төле би, Қаз дауысты Қазыбек, Едіге, Мамай, Ноғай, Жәнібек, Әйтеке... Бұлардың кімнің баласы екенін өз елі ғана біледі. Бізге жақын билердің әкелері ғана мәлім: Жәнібек әкесі Қошқар, Қазыбек әкесі Келдібек. Ноғайды Береке хан інісінің баласы дейді тарих жазушылар, Ноғайдың әкесін тарих та білмей қалған. Бұрынғы батырлар да өз аттарымен, не пәленнің ұлы деп аталған: Шора батыр, Алпамыс батыр, Орақ батыр, Қарақыпшақ Қобыланды, Ақбалтыр ұлы Уақ, Мәнжүр ұлы Шуақ, Кеңес ұлы Кенжебай.

	Бізбен жақын түрік – Стамбүлдағы түрік. Тарих бұларды біздің қаңлы дейді. Қазақ ішінде қаңлы руының көбі Жетісуда. Түріктің тіл салты дәл біздікі сияқты: бұлардың атақты азаматтары өз аттарымен ғана аталады.

	КСРО халықтарының Орталық баспасын басқарып, елуден астам тілде кітап шығарып турған Нәзір Төреқұлұлының жаңа үйымның басшысы болып тағайындалуына толық негіз бар еді. Өйткені ол араб әліппесін де, кириллицинаныда, латиницаны дажақсыбілетін. Түрік тілдерінің қайсысын да, орыс, француз тілдерін де жақсы білетін. Мұның үстіне ол басқаратын баспа латын әліппесімен кітаптар да шығара бастаған-ды. Сондықтан бұл жағына уақыт оздырмай, латын әліппесін енгізуде оның ұстанған позициясына, келтірген уәждеріне, дәлелдеріне ғана қысқаша тоқталмақпын.

	Бүкілодақтық І түркологиялық съезде 1926 жылғы 3-наурызда жасаған қосымша баяндамасын оның өзі де «менің міндетім, менің ойымша, баяндамалардан байқалған ақтаңдақтарды қысқаша толықтыра түсуге, сөйтіп бұл сұрақты барлық көзқарастар тұрғысынан бажайлауға тырысудан тұрады» дейді.

	Кәзір көптеген түрік республикалары латынша жазуға көшті. Көшпеген біз. Кезінде өз басым «60 жыл бойы кәзіргі әрпімізбен шыққан кітаптарымызды латынша әріпке қалай көшіреміз. Бұл дегеніңіз ғаламат шығын ғой» деп ойлағам. Кәзір бұл іс бұрынғыдай қиындыққа түспейтін секілді. Демек түптің-түбінде біз де латын жазуына көшуіміз әбден мүмкін. Осы жерде, жүртқа жағар-жақпасын білмеймін, менің бір ойым бар: ең жақсы алфавит тіліміздегі дыбыстарды түгел бере алатын алфавит. Сондықтан, егер латынша әліппеге көшер болсақ, ағылшындар секілді бір дыбысты білдіру үшін үш-төрт әріп жазбай, бір әріппен жазатын жүйені жасап алуымыз керек.

	Оны азамат ретінде танытатын тағы бір мысал. 1927 жылы жазылып, өзбек тілінде жарияланған бір пікірі мынадай: «Ислам және коммунизм пәлсапасын баршаға ұғындырмақта бір ғана өлшем болса керек. Имандылық, имандылық, Һәм имандылық.

	Мәскеуде тақуа болып күн кешірмектің жолын таппай, өзім де қапалымын. Ахуалым әуелгідей емес, терең қиялға шомып, мұның себебін де тапқандаймын, сол сәтте көзіме келеұсіз көрініс іліне кеткені. Ол немене деймісіз?

	Ол иманнан жұрдай бола бастағанымыз».

	Ғылыми-теориялық конференцияда сондай-ақ «Нәзір Төреқұлов – КСРО-ның Сауд Арабиясындағы өкілетті өкілі қызметін атқарған бірінші қазақ» тақырыбында сенатор, дипломат Сәкен Сейдуалиев, «Нәзір Төреқұлов – революциялық дәуірдің аса көрнекті қайраткері» тақырыбында Қазақстан «Әділет» тарихи-ағарту қоғамы төрағасының бірінші орынбасары, жазушы, тарих ғылымдарының кандидаты, доцент Бейбіт Қойшыбаев, «Многосторонняя дипломатия в глобализирующемся мире» тақырыбында Ш.Есенов атындағы КМТжИУ-нің «Халықаралық қатынастар» кафедрасының профессоры, саяси ғылымдар докторы, София университетінің профессоры Дронзина Татьяна Александровна тартымды баяндамалар жасады. Облыс әкімінің кеңесшісі Бекет Тұрғараев сөз сөйлеп, өткен жылы «Зерде» баспасынан жарық көрген Т.Мансұровтың «Нәзір Төреқұлов - Кеңес Одағының Сауд Арабиясындағы елшісі» атты кітабының осы күні қолға тиіп отырған 200 данасы конференцияға қатысушыларға облыс әкімдігінің қолдауымен тегін таратылатындағын хабарлады.

	Қорыта айтқанда, бұл өмір жолы күреске, өнегеге толы, халқын шексіз сүйген білімдар, мәмілегер, марқасқа азаматтың елі, жері үшін еткен елеулі еңбегін ұрпақ жадында жаңғыртып,тындырғанкелеліістерінмадақтап айтып, есімін ел есінде мәңгілік қалдыруға арналған ұлағатты, тағылымды шара болды десек, әсте қателеспейміз. Бүгінгідей тәуелсіздік таңы арайлап атқан жағдайда алдыңғы асыл текті аталар бойындағы елжандылық қасиеттер бүгінгі ұрпақтың өнбойы мен сана-сезімінде оянып жатса, құба-құп, ағайын.





«ЕУРАЗИЯ: МӘДЕНИЕТТЕР МЕН ҰРПАҚТАР ҮНҚАТЫСУЫ»




	Сәуір айының 28-30 күндері аралығында еліміздің бас қаласы –Астанада халықаралық ауқымдағы заманауи беделді ұйым – «Диалог Еуразия» («ДА») Платформасының кезекті бас қосу жиыны өтті. Негізінен Еуразия аймағының жиырмаға тарта мемлекетінің озық ойлы зиялы қауым өкілдері, есімдері белгілі жазушылары, ғалымдары, қоғам және мәдениет қайраткерлерінің басын тоғыстырған аталмыш шара Астана қаласының әкімдігі, Қазақстан халқы Ассамблеясы және Мәдениеттер мен діндердің халықаралық орталығының қолдауымен ұйымдастырылды.

	Бұл Платформа Еуразия аумағындағы зиялылардың бастамасымен 1998 жылы Стамбул қаласындағы алғашқы кездесу отырысы барысында құрылған болатын. Табыс табуды көздемейтін, мемлекеттердің саяси іс-әрекеттеріне араласпайтын халықаралық «Диалог Еуразия» Платформасына сол жылдардан бастап Олжас Сүлейменов, Әбіш Кекілбаев сынды зиялыларымыз да мүше болған, ал Шыңғыс Айтматов осы Платформаның алғашқы төрағасы болған еді.

	Бүгінгі таңда бұл халықаралық ұйымға 15 ел мүше, бірқатар елдер, оның ішінде, Қытай мен Индия бар, өздерінің оған алдағы уақытта мүше болуға деген ынтасын білдіруде. Ал оған мүшеболыпотырғанелдердіңқатарында Ресей, Әзірбайжан, Қырғызстан, Румыния, Түркия, Украина, Беларусь, Қазақстан, Тәжікстан, Молдова, Өзбекстан, Түрікменстан, Грузия, Армения, Кипр бар.

	Енді «Диалог Еуразия» Платформасының басты мақсатына келсек, бұл – Еуразия құрлығындағы халықтардың өзара тілқатысуы, үнқатысуы, түсінісуіне және бейбіт қатар өмір сүруіне ықпал ету болып табылады.

	Еуразия – Еуропа мен Азияға кең қанат жайған түрлі тілдер, діндер, ұлттар мен ұлыстар, мәдениеттердің қарым-қатынасын қамтыған, сонау бағзы заманда «Ежелгі дүние» деп аталған сансыз өркениеттердің, дәстүрлердің ғұмыр кешкен тарихи кеңістігі. Сондай-ақ ол тарих пен тұтас әлемнің дамуына үлкен үлес қосқан дүниежүзілік тарих пен мәдениет қазынасы болып қалыптасты. Күн өткен сайын осы байырғы құрлықтың әлеуметтік, мәдени, экономикалық және саяси маңызы арта түсуде. Әрине, сан алуан мәдениет ұйысқан осынау өңірлерде замана ағымына сай неше алуан мәселелер өріс жаюы да заңдылық. Халықтар мен мәдениеттер арасындағы диалогтың болмауы мен жетіспеушілігі бағзы замандарда да, бүгінгі таңда да көптеген күрделі проблемаларды алға тартып келеді. Жаһанданудың даму қарқыны, уақыт пен кеңістіктің тарылуы, өзара пікір алмасудың жетіспеуі салдарынан жер бетіндегі бейбітшілікке қауіп-қатер төнуі мүмкін...

	Міне, уақыт талабымен, әлемді шарпыған жаһандану үдерісімен бірге туындап отырған күрделі де күрмеулі мәселелерді Еуразия кеңістігінің әріден тамыр тартып келе жатқан рухани құндылықтары, елдер мен мемлекеттердің, мәдениеттер мен діндердің тұғырнамасы негізінде өзара түсіністік пен диалог арқылы шешу осынау өңірді мекендеген сан алуан халықтардың бейбіт өмір сүруіне септігін тигізері сөзсіз. Осынау көкейтесті мәселеге жауапкершілікпен қарап, өркениеттер мен діндер, мәдениеттер мен рухани салалардағы ынтымақтастық пен үнқатысуды тиісінше жолға қою, Еуразия жастары арасындағы түсіністік пен сұхбат, сыйластыққа терең мән беру, сол үшін де ашық пікірлесуге, дидарласуға, ортақ мақсат-мұраттарға қадам басу аса маңызды. Жер шарында бірге тіршілік етуді Тәңір жазған адам мен қоғам діни наным-сенім, саяси көзқарастар, мәдениеттер, идеология қалыптастырған қашықтықты жақындастыру мақсатында әрекет етіп, бүкілғаламдық үйлесіммен өмір сүру үшін лайықты ұстанымдарды ұсына білуі күн тәртібіне шығып отыр. Форум идеясы түрлі мәдениеттерді ұғыныса қабылдауға иек артатын диалог арналарын дамытуды көздейді. Басты міндет – ұлтаралық, халықаралық қарым-қатынас жолдарын жетілдіру, түрлі ел өкілдерінің тіл табысуы мен түсінісуіне даңғыл жол ашу, мәдениет пен дінді адамзаттық тең құқық шеңберінде жолға қою, өзара ақпараттық пікір алмасу, әріптестікті қамтамасыз ету болып табылады.

	Ауқымды шара негізінен үш бағытта, атап айтқанда, «Еуразияның саяси өміріндегі диалогтың ролі», «Диалог және Еуразия жастарының ғылыми дамуы», «Еуразияның болашағы толеранттылықта және бірлесе тіршілік етуде» атты тақырыптар аясында өрбіді.

	«Еуразия: Ұрпақтар мен мәдениеттер үнқатысуы» атты халықаралық форумды «Диалог Еуразия» Платформасының 2008-2010 жылдарға тағайындалған төрағасы, көрнекті ақын, ҚР Мемлекеттік сыйлығының лауреаты, Қазақстан Жазушылар Одағының басқарма төрағасы Нұрлан Оразалин қысқаша баяндамамен ашты.

	– Көздеген басты мақсат - өркениеттер мен мәдениеттер арасындағы дәнекерлік көпірінің беки түсуіне ықпал ету, Планетада үйлесім мен үндесу принциптерінің бел алуына, бейбіт қатар өмір сүруді қамтамасыз етер өрісті, өркенді ұстанымдардың нығая түсуіне күш салу. Ұлы тарихы бар адамзат баласының алуан-алуан даму кезеңдерінің куәсі болып келе жатқан Жер атты ұлы қонысымызда парасат пен ұстамдылықтың, ақыл мен сабырдың салтанат құруына мейлінше көмек көрсету, өз үлесімізді қосу,-деді Нұрлан Мырқасымұлы. Әйтпесе, өткен кезеңдердегі, тіпті ХХ ғасырдағы қанды соғыстарды да жадымыздан шығара алмаспыз.

	Ал күні бүгінде де әлемнің сандаған аймақ, бұрыш-бұрыштарында болып жатқан жантүршігерлік оқиғаларды, күні кешегі Қырғызстандағы жағдай мен Мәскеу метросындағы жарылыстың төркінінде де сол қаталдықтың уыты жатыр, мұндай сорақылықтарды еш ақтап алуға болмайды. Мұның барлығы ой-сананың бірдей болмауы, өре мен мәдениеттің, парасат-пайымның жетіспеуі адамзат баласын жиі-жиі жаңылдырып отырғанын аңғартады. Сондықтан бәрін де, яки келіспеушіліктің себеп-салдарын адамзат баласының дамуындағы, өзара қарым-қатынасындағы, ойлау жүйесіндегі үндестіктің бұзылуынан іздеуіміз керек.

	Адамзатты қырып-жоятын қарулардан өз еркімен бас тарту, ұлтаралық және конфессияаралық келісім мен гуманистік идеяларды мемлекетіміздің басты ұстанымына айналдырып отырған Елбасы Н.Назарбаевтың кемеңгерлік саясаты еліміздің абыройын арттыра түсуде...

	ҚР Президенті Нұрсұлтан Әбішұлы Назарбаевтың Еуразия аймағындағы халықтардың ынтымағы мен бірлігі, толеранттылық пен ізгілік форумына қатысушыларға арнайы жолдаған құттықтауын Президент Әкімшілігі ішкі саясат басқармасының бастығы Дархан Мыңбай оқып берді.

	ҚР Парламенті Мәжілісінің төрағасы О.Мұхамеджанов, Сенат төрағасының орынбасары М.Көбеев жиналған зиялы қауымға ізгі тілектерін білдірді. Олардың сөздерінде де Қазақстан көшбасшысының біртұтас Еуразиялық қауымдастық құру идеясының жүзеге асып, көпұлтты, көпдінді елімізде өзара сенім орнағандығы,130-дың үстінде ұлттарды біріктіретін Қазақстан халықтары Ассамблеясының тек біздің елде ғана бар екендігі, салтанат құрған саяси тұрақтылық пен келісімнің, бүкілдүниежүзілік дін жетекшілерінің басын қосып өткізілген саяси шаралардың нәтижесінде бүгінде ЕҚЫҰ-на, ал келесі жылы Ислам конференциясы ұйымына төрағалық етуіміз турасындағы жетістіктер, сөз жоқ, жас та болса жасампаз мемлекетіміздің өркениет өресіндегі зор табысы екендігі атап өтілді.

	ҚР Премьер-Министрінің құттықтауында да адамзат өркениетінің ұлы бесігі саналатын Еуразия аймағының өткен тарихы мен бүгінгі биік белестері бедерленді.

	«Диалог Еуразия» Платформасының тең төрағасы Харун Токак (Түркия), Платформаның құрметті төрағасы, РҒА Шығыстану институтының директоры, профессор Р.Рыбаков (Ресей), Платформаның Ұлттық комитетінің төрайымы Гиули Аласания (Грузия), Парламент депутаты Ғ.Есім, ҚР Білім және Ғылым министрі Ж.Түймебаев, ҚР Мәдениет вицеминистрі Ғ.Телебаев , М.Қашқари-Барскани атындағы университеттің магистранты Қ.Ормушев (Қырғызстан), Индиядан келген мейман Моханти Арун, тағы басқа талайды көрген тақ-тақ шешендер-білікті интеллектуалдар мен шығармашылық өкілдері сөз сөйлеп, мәдениеттер әртектілігі мен ұрпақтар сабақтастығы, азаматтық қоғам, соғыс пен қантөгіске, күш көрсетушілікке қарсылық, экономика, экология, этика, демография, бейбітшіліксүйгіш Қазақ елінің әлемдік қауымдастықтағы жоғары ролі , Қырғызстанда болған қантөгіс оқиғалардың түп төркініне сол өзара диалогтың болмауы, биліктің халық үніне құлақ аспауы себеп болғаны, Алматыда өткен Еуразиялық медиа-форумда да осындай әлемнің қызу нүктелеріндегі саяси ахуалдар күн тәртібінде талқыға түскені, тағы басқа да ғаламдық мәселелер төңірегінде тың көзқарас, озық-ой-пікірлер көпшілік назарына ұсынылды.

	Тағы да көктем келіп, жерге тұқым себіліп, талшыбықтар отырғызылуда. Жас ұрпақ та осылай қаулап өсіп келеді. Олардың бойына, жан-дүниесіне адамзат баласына деген сүйіспеншілік пен махаббаттың, достық пен татулықтың дәнін сеуіп, ашу-ыза мен жеккөрушілік, үстемдік пен озбырлыққа жол бермеуге баулу – алдыңғы буынның басты борышы. Бір атап айтарлығы, төзімділік, бейбітшілік сүйгіштік және сыйластық сияқты адамгершілік құндылықтарды алға ұстана отырып, Қазақстан халқы ілгері қарыштап қадам басуда. Қазақстанның тәуелсіздігін алғаш болып таныған, өркениет көшінің алдыңғы сапында келе жатқан бауырлас Түрік елі де біз сөз етіп отырған имандылық шараларына ұдайы ұйтқы, бас-көз болып, «Диалог Еуразия» Платформасының басты демеушісі санатында келеді.

	Сөз соңында айтарымыз, осынау айтулы шараға біздің облысымыздан Каспий мемлекеттік технологиялар және инжиниринг университетінің ғылым жөніндегі проректоры, профессор Біржан Сәуірбаев және осы жолдардың авторы қатысып оралды. Көңілдің көкжиегінде орныққан ізгілікті ойлар мен идеялар аз емес. Неше алуан аумақтық, тіпті әлемдік экономикалық мүдделер тоғысқан, тоғыз жолдың торабындағы киелі Маңғыстау өңірінде де бейбітшіліксүйгіш, гуманистік идеяларды арқау еткен қоғамдық, мәдени шараларды өткізу, жастарымызды отансүйгіштік пен елжандылыққа ғана емес, сонымен қатар Еуразия тарихы мен мәдениетін танып-білуге, көрші елдермен тығыз байланыста болуға баулу келешектің келелі міндеттерінің сүбелісі деп санаймыз. Бүгінгідей жаһандану дәуірінде ешкімнің де томаға-тұйық, өз алдына тіршілік кеше алмайтынын ескерсек, жан-жақты даму, интеграция, озық жетістіктерге жету Еуразия, кеңірек алсақ әлем халықтарымен, мемлекеттерімен ынтымақтаса, иықтаса, ұғыныса тірлік кешкенде ғана мүмкін болатынын санада саралайтын мезгіл жетті деп пайымдаймыз. Өсіп келе жатқан өскелең ұрпақ мұны, яки бейбітшілік пен толеранттылық идеясын көкіректеріне берік орнықтыруы қажет.

	«Диалог Еуразия» Платформасы көздеген ізгі мақсаттарды жүзеге асыру үшін арнайы түрде «DA» журналын шығарады, мәдениет және ғылыми тақырыптарға арнап конференциялар, мемлекеттер арасында іссапарлар ұйымдастырып, аймақтағы елдер арасындағы ауызбіршілікті, татулықты нығайта түсуге парасат биігінен ұйытқы болуға күш салуда. Ләйім адамзаттық мазмұндағы оң бастама, игі қадамдар нәтижелі бола бергей деген жүрекжарды тілегімізді арнау –біздің де азаматтық парызымыз





ҚАЗАҚСТАН ТҰҒЫРЫН БИІКТЕТКЕН АЙТУЛЫ ОҚИҒА




	ата тарихымызға алтын әріптермен жазылмақ.



	Сөйтіп, көптен аңсай күткен, арман-мақсаттың ақиқатқа айналатын шағы да келіп жетті. Бүтіндей елімізге, біздің қасиетті Қазақстанымызға, туған халқымызға зор атақ-абырой үстеген айтулы шара – ҮІІ Қысқы Азиаданың тұсауын кесер тамашаға куә болуға Маңғыстау облысының әкімі Қырымбек Көшербаев және облысымыздың әр саласында жемісті еңбек етіп жатқан белгілі өндіріс басшылары, кәсіпкерлер, облыстық мәслихат депутаттары, қоғамдық ұйымдардың өкілдері, негізінен танымал спортшыларымыз бен мәдениет саласының майталмандары және осы жолдардың авторы да (барлығы 30 адам) қатысқан еді. Көзбен көрген кереметтерді тілмен баяндап жеріне жеткізе жазудың өзі оңай емес тәрізді. Өйткені, біз бір қиял-ғажайыптар әлеміне еніп кеткендей болдық.

	Тарих төріне даңқты дата болып енетін 2011 жылдың 30 қаңтары күні Арқаның төсіндегі бас қаламыз –Астанамыз аппақ нұрға малынып, күміс қар жапалақтап, ұйтқи соққанымен, «Қазақ елі» алаңы маңына жиналған дүйім халықты сескендіре алмады. Көкіректеріне елжандылық, өр рух ұялаған қазақстандықтар үдей соққан боранды жүрек жалынымен жылытып жібергендей. Бойды билеген қуаныш пен шаттықтан ел мерейі өсе түсті. Дегенмен, жергілікті тұрғындардың айтуынша, бұған дейін Елордадағы ауа райы 30 градустан асып, мектептер жабылып, шұнақ аяз шыдатпайтындай жағдайда болған екен. Соған қарағанда бұл күнгі ауа райының сипаты Табиғат-ананың аздап сынық мінез танытқан сыңайы сықылды.

	Қаңтардың 11-күні Азия Олимпиадалық кеңесінің штаб-пәтері орналасқан Әл-Куәйт қаласындағы «Куәйт Тауэрс» мұнараларының алдындағы алаңда тұтандырылған Азиада Алауы еліміздің барлық шартарабын шарлап, эстафета Елордамыз - Астана қаласында жалғасты. Алаңда осынау мерекелік шараға арнап әзірленген әндер екпінді шырқалып, қиял құсы көкке шарықтайды. Осы жерде Президенттік мәдениет орталығының директоры, көрнекті көсемсөзші-ғалым Мырзатай Жолдасбеков Төбе билік тұғырда елімізге келіп жатқан Ақ Азиадаға ақ жол тілегін арнап, батасын берді.

	– Азия ойындарының тарихында тұңғыш рет қолға алынып отырған Алау эстафетасы кең-байтақ еліміздің бүкіл аймақтарын аралап, алшаң – алшаң басып, міне, Астанаға да келді. Бұл тәуелсіз еліміздің тарихында жаңа беттерді ашып отыр. Азаттықтың астанасы жайнап, жарқырай берсін. Елбасымыз Нұрсұлтан Әбішұлы бастаған көш-керуеніміз болашаққа нық қадам баса бергей. Басталғалы отырған жарыстарда жастарымыздың бағы жана берсін! - деді ол. Мырзатай ағаның қолынан Алау эстафетасының факелін қабылдап алған Астана қаласының әкімі Иманғали Тасмағанбетов салтанатты жүгіру көшін бастады. Эстафетаға қатысушы алаугерлердің қай-қайсысы да еліміздің мақтаныштары.

	Жиналғандар Тәуелсіздік сарайында ұйымдастырылған Мәдени Азиаданы тамашалады. Әрине, Мәдени Азиада – бұл сайыс емес. Азияның 30-ға жуық мемлекеті қатысып, спорттың 11 түрінен (бұрын тек 7 түрінен өтіп келген) өткізіліп, 69 медальдар жиынтығы сарапқа салынатын 7-Қысқы Азиада ойындары Қазақстанды, оның спорт саласындағы жетістіктерін төрткүл дүниеге танытатын оқиға десек, ал Мәдени Азиаданың ойластырылуы қазақ халқының мол мәдени мұрасын және еліміздің заманауи мәдениетін паш етуге арналған. Бұл бір жағы алыс-жақыннан келген қонақтар мен туристердің бос уақыттарын мазмұнды өткізуіне де септігін тигізері сөзсіз.

	Жас та болса жалпақ әлемді жалт қаратып, нешебір адамзаттық ауқымдағы гуманистік ізгі шараларға ұйытқы болып келе жатқан Қазақ елінің 7-Қысқы Азия ойындарына «Мақсаты бірдің – рухы бір!» деген ұстанымды ұран етуінің өзі әлем халықтарын бірлік пен ынтымаққа шақыруды көздейді. Аталмыш ұран спорттық Азияның біртұтас рухын, мемлекеттер мен халықтардың бір мақсатқа жету жолындағы ауызбірлігі мен достығын бейнелейді.

	Мерекеге келген меймандарға Бейбітшілік пен Келісім сарайы жәнеТәуелсіздік сарайына ұйымдастырылған саяхаттар үнемі өсу, өркендеу үстіндегі біздің еліміздің жоғарыда айтылғандай ізгі идеяларға беріктігіне көпшілікті иландыра түседі.

	Қысқы Азиадаға шет елдерден 10 мыңнан астам турист, 1500-ге жуық спортшы, 500-ден астам жаттықтырушы, 1000-ға тарта журналистер келді. Жиналған меймандарды Астана қаласының ерекше сәні ғана емес, тәртібі мен тазалығы, адамдарының қонақжайлығы мен кішіпейілділігі, көліктермен тасымалдаудың жоғарыүлгісітәнтіетті. Астанақаласыәкімінің атынан берілген қонақасы тек дәмділігімен ғана емес, көңіл көкжиегінің кеңдігімен де зор әсер қалдырды. Бір қызығы, осы дастарханда жан-жақтан келген барша меймандардың атынан Елбасыға және қала әкіміне алғыс айтып, бата қайыру еліміздің белгілі азаматы, облыс әкімі жанындағы ардагерлер кеңесінің төрағасы, академик Өмірзақ Озғанбайұлының пешенесіне жазылғанын да мақтанышпен атап өтер реті келіп тұр.

	Көрген де арманда, көрмеген де арманда дегендейін, қызықтың көкесі осы күні кешкі сағат 19.00-де атышулы «Астана-Арена» жабық стадионында басталған 7-Қысқы Азия ойындарының ашылу салтанатында болды. Астана қаласының әкімі И.Тасмағанбетовтің дауысы саңқылдап естілді.

	– Бүгін ерекше күн. Біз әрқайсымыз да айрықша сәтті бастан кешіп отырмыз. Азиада Елбасымыздың төл туындысы –Елорданың төріне озды. Бұл саяси мәні бар маңызды спорттық шара Президент Нұрсұлтан Назарбаевтың тікелей бастауымен жалауын керіп отыр. Азиаданы өткізуіміз бұл Азия елдерінің Қазақстанға деген сенімін білдіреді. Азиада ойындарының арқасында елімізде қысқы спорт түрлері бұрынғыдан да гөрі дамытылып, көптеген жаңа ғимараттар бой көтерді, - деді Иманғали Нұрғалиұлы.

	Мереке салтанатын ашқан Елбасы Н.Назарбаев баршаны құттықтап сөз сөйледі.

	– Бұл Тәуелсіздігіміздің 20 жылдығының беташар оқиғасы, жасампаздық шара. Әлем халқының жартысын құрайтын Азия мемлекеттерінің елімізге көрсетіп отырған құрметі. Бүгінгі таңда Қазақстан Еуразиялық кеңістікте бейбітшілік пен ізгіліктің айнасына айналып отыр. Осынау шараның нәтижесінде Астанада көптеген халықаралық спорт кешендері пайдалануға берілді. Мынау жаңа стадион 30 мың адамға арналған. Ал Алматыдағы Медеу мен Шымбұлақта талай рекордтар дүниеге келгенін білесіздер, - дей келіп Елбасы сый меймандарға да ыстық ықыласын жеткізді.

	Азия Олимпиадалық кеңесінің президенті шейх Ахмад әл-Фахад әл-Сабах өз сөзінде Президент Н.Назарбаев бастаған Қазақ елінің Азия спортын көтеруге көп шаруа тындырғанын, іске адалдығын, мәдени өресінің жоғарылығын, Азия мен Еуропа арасына тартылған көпір екендігін, жыл маусымының суықтығына қарамастан адамдарының жүрегі жылы, меймандос екендігін атап айтты.

	Арғымақ мінген азамат Көкбайрағымызды желбіретіп, оны ел қорғаны - әскерилер қолына сеніммен тапсырды, еліміздің Әнұранын бүкіл ел болып қолымызды жүрек тұсымызға қоя тұрып, әуелете шырқадық. Одан кейін бір ғажайып көріністер басталды да кетті. Сахна төрінде Нұржамал Үсенбаева, Роза Рымбаева, Талғат Мусабаев, Еділ Құсайынов сынды бұлбұлдарымыз сайрады. Азиаданың Әнұраны орындалды (сөзін жазған Өтеген Оралбаев, ән авторы Ескендір Хасанғалиев), Театрландырылған қойылымның өзегінде тамырын сонау бағзы сақ дәуіренен алатын баба-тарихымыз арна тартады. Көне сақ елінің жауынгер қыз-жігіттері ежелгі ерлік дәстүрлерді қайтадан еске салып, жадымызды жаңғырта түседі. Естен тандырарлықтай таңғалдырар нешебір тамашалар көзді қарықтырады. Сақ жауынгерлерінің және стадион ортасынан шыққан бишілердің киген киімдерінен көз сүрінеді. Кілең бір алтынмен апталған, күміспен қапталған қымбат та құнды дүниелер. От шашулар мен су шашулар.Көкте қалықтаған қырандар. Жалт-жұлт еткен түрлі-түсті кереметтер. Арғы дәуірлерде сәбиін әлпештеген әзиз ана бейнесі. Шамасы, бүгінгі тіршілікке нәр берген арғықазағымыз сол. Өмір жалғасып жатыр. Атам Қазақтың аты шығып келеді...

	Стадионның қақ төріне қойылған бас қазандықтағы Алау отын елімізге танымал спорт саңалақтары жақты. Дүбірлі доданың осы жердегі шараларында біздің жерлестеріміз Әмин Тұяқов, Сержан Шәкіраттың атсалысқанын да мақтанышпен айта кетуіміз орынды.

	Бұл шараны ұйымдастыруға ҚР еңбек сіңірген қайраткері, ақын, кинорежиссер Бақыт Қайырбеков басқаратын топ үлкен шығармашылық күш-жігер жұмсапты. Топ құрамында бас режиссер Станислав Михлин, бас балетмейстр Меңтай Тілеубаев, бас суретші-конструктор Вадим Гостев және композитор, музыкалық редактор Рахметжан Шамұратов бар. Олардың жұмысына Австралияның халықаралық консалтингтік компаниясының сарапшылары көмектескен. Бұған дейін олар Сидней, Афина, Бейжің Олимпиадаларының ұйымдастыру комитеттеріне кеңес берген екен. Сондай-ақ Мәскеудегі «Евровидение-2009» конкурсының техникалық ұйымдастырушыларының бірі - неміс-белгия компаниясы мен әйгілі композитор Игорь Крутой және режиссер-сценографист Борис Краснов өз қолтаңбаларын қалдырды.

	Бірайтакетерлігі,қысқыАзияойындарының тұмары ретінде қар барысы таңдалған. Бұл, мамандардың айтуынша, заманауи ақпараттық кеңістікте тәуелсіз Қазақстанның қуаттылығы мен алыптығын көрсетеді. Әрі барыс – сақтардың мифологиялық түсінігінде әділетті жақтаушы, күш, батылдық, төзімділік пен тектіліктің символы.

	Спорттың 11 түрінен, атап айтқанда, коньки спорты, мәнерлеп сырғанау, шайбалы хоккей, «бенди» добымен хоккей, шаңғымен жарыс, биатлон, трамплиннен шаңғымен секіру, тау шаңғысы, фристайл, шорт-трек, шаңғымен қысқы спорттық бағдарлау еніп отыр. Ендеше, еліміздің намысын қорғайтын спортшыларға зор жетістіктер тілейміз!

	Біз орайлы сәтінде өзіміздің облысымыздан барған делегация мүшелерінің бірқатарынан өз ой-пікірлерін білдіруді сұраған едік.

	Нұрбек Қарасаев, облыстық жастар саясаты орталығының директоры (делегация басшысы): «Қысқы Азиадаға келіп отырған спортшыларымыз көзбен көріп, жүрекпен сезгендерін жастарға үлгі ретінде жеткізеді деп ойлаймын. Ақтау ойын-сауда кешеніндегі мұз айдынында осы Азиаданы қолдауға арналған шаралар өткізгенбіз. Соның барлығы жастарымызды спортқа баулу үшін қолға алынып отыр. Мұндай дүбірлі додалар Маңғыстауда да өтіп тұрса, үлкен пайда әкелмек!».

	Жәңгірхан Сарбасов, кәсіпкер, облыстық мәслихаттың депутаты: «Негізінде дені сау ұлт - өсетін ұлт. Қазір салауаттылық өмір қағидасына айналып келеді. Спортты дамыту үшін жақсы база керек. Қазақстанда мұндай бағдарламалар қолға алынып жатыр. Елбасының Жолдауында да көрініс тапты. Біз мәселен, жуырда Түпқараған ауданында облысымызда бірінші рет көкпар өткіздік. Бұл ептілікті, күштілікті, аттың құлағында ойнауды қажет етеді. Осы шаруаны алдыма мақсат етіп қойып, көкпардан Қазақстанның 12 дүркін жеңімпазы Ораз Сейдахметовті Шымкенттен арнайы шақырдым.

	Әділмаханбет Жаңбыров, Жаңаөзен қаласындағы №8 орта мектептің дене тәрбиесі пәнінің мұғалімі: «Елімізде спорт жақсы дамып келеді. Жаңаөзенде Р.Өтесінов атындағы спорт кешені, Ә.Тұяқов атындағы стадион бар. Қаладағы спортты дамытуға арналған оңды ахуал жергілікті жерден әлем жүлдегеріне дейінгі мықты спортшыларды шығаруға мүмкіндік туғызады!».

	Нұрсапа Ахметов, Ш.Есенов атындағы Ақтау мемлекеттік университетінің доценті:

	«Елдің туы екі жағдайда көтеріледі. Біріншісі, Президенті келгенде, екіншісі, спортшысы жеңіс тұғырына көтерілгенде. Азиада бұған дейін үш рет Жапонияда, екі рет Қытайда, бір рет Оңтүстік Кореяда өткен еді. Бұл мемлекеттердің қай-қайсысы да экономикасы мықты дамыған спорттық державалар.

	Мен Студенттер арасында салуатты өмір салтын қалыптастыру бойынша сауалнама жүргіздім. Біздің 11-шағын аудандағы колледжде заманауи спорт залы салынды. Университетте жүзу бассейні, күрес, гимнастика, ауыр атлетика залдары бар.

	Қысқы спортты Маңғыстауда қолға алуға болады. Арнайы төсеніштерді төсеп жібереді де, токқа қосқанда, мұз болып қатып қалады. Бұл дайын мұз айдыны деген сөз. Мәнерлеп сырғанауды дамытуға болады. Спорт интернаттарын ашса, жақсы болар еді. Илья Ильин Қызылордадағы сондай интернаттан баулынып шыққан жас қой».

	Халид Халидов, каратэ-додан Гуанжоуда (Қытай) өткен Азия ойындарының қола жүлдегері: «Жазғы Азия ойындарында бесінші орынға табан тіредік. Иранды алға жіберіп алдық. Енді өз қабырғамыз да көмектеседі, алдыңғы орындарға табан тіреуіміз керек. Қысқы спортты Ақтауда да қолға алуға болады, қаржы табылады, тек қана онымен шындап айналысу керек!».

	Иә, осынау өз елімізде өтіп жатқан шараға маңғыстаулық спортшылардың қатыспағаны жанымызға батады. Бұл облыс спортының алдына үлкен міндеттер жүктейді деген ойдамыз.





ТОЙ САЛТАНАТЫ ТАЛАЙДЫ ТОЛҒАНДЫРДЫ




	туған жердің даңқты перзенті Әбіш аға Кекілбаев «Маңғыстау облысының құрметті азаматы».

	«Ұлттық ғылым Академиясының құрметті академигі» атақтарына ие болды.



	Халық деген қастерлі ұғым. Ел дегеніміз де сол халық емес пе. Ал дүйім халық, қалың еліміз «елім!» «жерім!», «қайран қазағым!» деп еңіреген, бойында бар бүкіл қажыр-қайраты мен талант құдіретін танытқан есіл ерлерін қай кезде де лайықты бағалап, елдіктің жалауын желбірете білген. Ұлысын ұлықтап, ұлан-тойында ортасын алып қызықтап, бүкіл халық болып төбесіне көтерген, еліне еткен ересен еңбегін ешқашан да елеусіз қалдырмаған.

	Қасиетті Маңғыстаудың Онды өңірінде дүние есігін ашқан бала Әбіштің туған жердің құнарлы топырағынан нәр алып, қанаттанып ұшып, қиядан-қияларға самғап, енді, міне жетпіс атты заңғар биігінде атакүлдігімен қауышуға оралған беті нешебір тағлымды да тартымды шаралармен айшықталуда. Талай топ жарған тарландарды дүреткен қарт Маңғыстау осынау мерейлі жасының құрметіне абыз ұлын ардақтап, тойдың сән-салтанатын қай жағынан да асыра, той иесінің де, тілеулес халқының да мерейін тасыта түсті.

	Сөз өнерінде алдына жан салмас сәйгүліктей суырыла озатын нағыз дүлдел суреткер, Қазақстанның халық жазушысы, ойшыл-дана, мемлекет және қоғам қайраткері Әбіш Кекілбайұлының есімі бүгінде шартарапқа кеңінен мәшһүр. Ел мақтанышының туған күні негізінде осы жылдың желтоқсан айының 6-ы болғанымен де, облыс басшысы Қырымбек Елеуұлының тікелей бастамасы және облыс ақсақалдарының ұйғарымымен той салтанаты тұғырлы тұлғаның өз атамекенінде сәл ертерек бастау алды, бұл тойдың жалғасы алдағы уақытта Алматы, Астана қалаларында да өтетіні сірә де белгілі болып отыр.

	Әрине, алдағы уақытта ел астанасында Аға тойының республика деңгейінде аталып өтілуі көзделіп отырғанымен де, Маңғыстаудағы дүбірлі мерекеге де Қазақстанның атақты ақын-жазушылары, зиялы қауым өкілдері мен Парламент депутаттары ғана емес, алыс-жақын шетелдерден келген құрметті меймандар да аз болған жоқ. Ал облысымыздың аудан-қалаларынан келген қонақтар өз алдына.

	Тойға жиналғандар әуелі осынау ұлағатты перзентті дүниеге әкелген қасиетті дала, сол даланың бар қадір-қасиетін бойына сіңірген туасы бөлек болмыс иесі, айтулы азамат Әбіш Кекілбайұлы туралы «Ұланғайыр» атты фильмді тамашалады.

	Облыс орталығындағы «Нұр плаза» мейрамханасында жайылған кең дастархан басындағы той салтанатын облыс әкімі Қырымбек Көшербаев кең тынысты баяндама жасай отырып ашты. Бүгінгі өтіп отырған мерекенің қазақ мәдениеті мен әдебиетінің ғана емес, бүгіндей қазақ елінің, ұлт руханиятының ұлағатты тойы екендігін бедерлеп-безбендеп жеткізді.

	– Өздеріңіз білесіздер, біз «Маңғыстау облысының құрметті азаматы» атағын белгілеген болатынбыз. Ал осынау абыройлы атаққа бұған дейін еліміздің ғана емес, облысымыздың да қарыштап алға басуына ұдайы қамқорлық-қолдау жасап отырған Елбасымыз лайық деп табылса, енді екінші болып осынау дәрежені Елбасының кемел кеңесшісі, сенімді серіктесі, қазақ халқының біртуар перзенті Әбіш Кекілбайұлына беруге облыс басшылығы мен облыстық мәслихат депутаттары бірауыздан ұйғарым жасады, - деді Қырымбек Елеуұлы. - Сонымен қатар мынау сыртта сән түзеген, әйгілі шебер Бақыт Бозжігітовтің жаңа туындысы-ақ орда киіз үйді де Сізге тарту етеміз.

	– Айналайын, халқым, деді Әбекең тебіреніп, - мен кешіп тұрған қазіргі сезім-күйді барлығыңыз де түсінетін боларсыздар. Өз орталарыңда өстім. Сіздерден ірге ажыратқаным жоқ. Тағдыр айдауымен алыста жүрсем де. Жаныммен сіздермен біргемін. Елдігімізге еттім... Осынау істерге мұрындық болып отырған Қырымбек Көшербаевқа алғысымды білдіремін. Басым жерге жеткенше сіздерге, халқыма тағзым етемін. Ал мынау тоғыз қанат ақ үйдің қайда болғаны дұрыс, осыны ойлап толғандым. Туынды иесі Бақыттың жеті атасы зергер, керемет шеберлер. Атақты Жалау Мыңбаевтың туысы. Мынау үй сол жетпістегі Бақыт екеумізден сый болсын, үй сіздердікі. Бұл облыстық тарихи-өлке тану мұражайының төрінде тұруы керек, сырттан келгендер біздің қазақтың заманында да қалай сән-салтанатты ғұмыр кешкенін білсін...

	– Қазақстанның зиялы ортасында, қоғамда, ел ішінде биылғы жылды «Кекілбаев жылы» деп атау турасында оңды пікірлер айтылуда. «Егемен Қазақстан» газетінің бетінде М.Жолдасбеков бұл пікірді бас болып айтып, ол ойды С.Қирабаев, Т.Медетбек, С.Абдрахманов жалғастырды. Еліміздің бүкіл БАҚ-ы Ә.Кекілбаев туралы толғақты мақалалар ұсынуда. Мұның барлығы Ә.Кекілбаевтың қазақ санасына, жүрегіне ұялағанының белгісі іспетті. Нағыз нар туғандар елін, жерін өркениет өріне өрістетеді. Рух керуенін бастайды. Абай мен Құрманғазы, Махамбет пен Шоқан, М.Әуезов пен М.Жұмабаевтардан жол тартатын ұлттық рух қазынасын байытып, мазмұн-мәртебесін өсіре түскен «Кекілбаев әлемі», «Кекілбаев кеңістігі», «Кекілбаев феномені» дүниежүзілік өркениет мәдениеті мұхитына барып құйылды..., - деді ҚР Парламенті депутаттарының атынан сөз сөйлеген депутат Қ.Сұлтанов.

	– Кешегі заманда ұлыларымызды өлтіріп алып едік. Олар ести алмаған жылы сөзді, Әбіш, бірінші болып естіп отырсың. Әрине, еңбегің, азаматтығың, қайраткерлігің бұған лайық, - дей келіп академик Серік Қирабаев ҰҒА алқасының шешімімен Әбіш Кекілбаевқа «ҚР ҰҒА академигі» атағы беріліп отырғандығын паш етіп, төсбелгіні және алтын сағат тарту етті. «Өз қатарымызға жаңа әріптес келіп қосылып жатқанда қуанбасқа болмас» деп өз отбасы атынан ұлттық дәстүрмен Әбекеңе шапан жауып, оның жарқосағы Клара ханымға да құрмет көрсетті. Академик С.Қирабаев бұрынғы КСРО Академиясында көптеген жазушылар мұндай атақтарға ие болса да, біздің қазақта бұған дейін тек қана М.Әуезовтің, онда да Қ.Сәтпаевтың үлкен күш-жігері нәтижесінде мұндай абырой биігіне қол жеткізе алғандығын жасырмады.

	Қазақстан Жазушылар Одағының бірінші хатшысы, белгілі ақын Н.Оразалин тебірене, толғай қайырды.

	– Қирабаев ағамыз бір ақиқаттың шетін қылтитып кетті. Абай 59-ында, Мұхаң 64-інде кетті, оларды қазақтың қасиетті қара шалындай көру шіедік. Ал бүгінгі бақытты күнге жетіп отырған Әбекең ағамыз, Әбіш Кекілбаев ХХ, ХХІ ғасырлардағы ең ірі тұлғалардың бірі әрі бірегейі, оған өз шығармаларының қуатымен, парасат бигінің өлшемімін жетті. Қаламынан балдай тамған әрбір қасиетті, киелі сөзімен кез-келген кеңістікті әдемі бағындырып келе жатқан Ә.Кекілбаев пешенесіне жазылған бақ бұл. Оған осынау қадір-қасиет ата-бабаның қанымен, асыл ананың сүтімен дарығаны анық. Сонау алпысыншы жылдарда әдебиетке ұлы жаңалықтар әкелген буынның маңдайы жарқыраған, тамыры тереңге кеткен көшбасында келе жатқан Әбеке, Сіз де бір анау жылдары өлкенің барлық тарихи ескерткіштерін ұлт зиялыларына танытқандай табиғаттың төл перзентісіз, халқымыздың Қаратауысыз! - деді шынайы ақындық көңілден ақтарыла сөз тиегін ағытып. Киелі Жазушылар одағы атынан Әбекеңе оқалы киім-шапан кигізілді.

	Халықаралық Пен-клубтың мүшесі, мәскеулік мейман, Әбіш Кекілбаев шығармаларының шебер аудармашыларының бірі А.А.Ким: «Сіздер қуаныңыздар, мұндай сирек тұлға-дарынды жазушыны дүниеге әкелген сіздер – қазақ халқы бақытты» - деді.

	Биылғы жылы республика көлемінде кеңінен аталып өтілмекші Ә.Кекілбаев мерейтойына жан-жақтан көптеген жеделхаттар келіп түскен екен. Солардың бірі Астана қаласының әкімі И.Тасмағанбетовтің лебізі оқылды.

	Ақиық айтыскер ақын М.Қосымбаев Әбекең ағасына арнаған жыр-толғауында оның болмыс-бітімін, қаламгерлік қуатын жеріне жеткізе дәріптей, мадақтай түсті. «Пір-әулие жайында сол кітапты, Тірі әулие жазғаны дұрыс шығар», деп әулиелік әлеміне де сапарлап қайтты.

	Ақ дастархан басындағы ағыл-тегіл тілек облыстық филармонияның «Ақжарма» ансамблі мен облысымыздың шебер орындаушыларының және Астанадан, Миланнан арнайы шақырылған дүлдүл өнер тарландарының концертімен әдіптелді.





ШАҒАЛАДАЙ ШАРЫҚТАЙ БЕР, АҚ ШАҺАРЫМ!




	Үш жүз алпыс әулиелі киелі Маңғыстауымызда тектілік қадір-қасиет жетіп артылады. Маңғыстау деген үш қиян: Бозашы түп, Қараған түп, Исан түп болса, оның қай аймағы да құнарлы, асыл болмысты ата-бабаларымыздың маңдай тері сіңіп, қаһармандық рухы қалған, тұлпарларының тұяғы тиген, елдік рухы бекем өңірлер. Ал осы үш қиянның қақ ортасы, нақ жүрегі осы Ақтау болса керек. Баяғы замандарда теңізден қайықпен келе жатқанда бұл жер ақ мәрмәр тау, бағыт ұстар бағдаршам болып сонадайдан «мен мұндалайды» екен. Ақтау – Маңғыстаудың басқа жерлеріне қарағанда өзінше бір тылсым сырға толы. Бұл жердің жұмақтай болып көзді арбап, қонысқа, өмір сүруге де жайлы, әрі үнемі жылы болып тұратындығының да себебі бар секілді. Өйткені, бұл жердің негізгі атауы – Ақтау-Қолтық немесе жай Аққолтық деп те аталады. Қолтық дегенді қосып айтатын себебі де сол, оның орналасу бедерінде қолтыққа тығылып тұрғандай, теңіз жартастарына сұғынып, сүйеніп тұрғанына байланысты болса керек деп топшылаймыз. Табиғаты қатал, шөлейт Маңғыстаудың басқа өңірлеріне қарағанда климатының айрықша жылы болатындығын жақын маңайында уран кені қорының молдығымен де сабақтастырып жатады. Бұл ара Ақтау-Қолтық аталса, онымен иіндесе, сабақтаса жатқан Ұйқылы-Ұшқи-Боржақты да талай сырды бойына бүгіп жатыр. Осындағы Ұйқылы деген сөзге назар аударыңыз. Жер атауларын қоярда ешқашан қателеспейтін бабалардың осылай атауында терең мән бар. Баяғы кезде атпен шауып келе жатқан аталарымыздың осы маңға келгенде қалғып кететіндігі жөнінде де қызықты әңгімелер айтылады. Уран, тағы басқа да сирек кездесетін неше алуан жерасты қазба байлықтары оның үстіңгі беткейін де қыздырып тұратын көрінеді. Мұндағы айтпағымыз не?

	Осынау ыстық ұяның аурасы адамдар бойына да дем беретін секілді. Жалпы Маңғыстау байтағы қандай құшағы шалқар, мейірлі мекен болса, ал Ақтау-Қолтығы адамдардың бауыр басуы жағынан таң қалдырмай қоймайды. Маңғыстауға, оның ішінде Ақтауға қоныс теуіп, мұнда еңбек еткен, бала-шаға өсірген адамдардың киелі өңірден қайтып кеткісі келмей қалатыны да сондықтан. Облысымыздағы неміс ұлттық-мәдени орталығының төрағасы С.Б.Мартын айтады бірде: «Мен талай Германияға кеткім келіп еді, Ақтаудың магниті тартып жібермеді». Ал мұндай сөздерді Қазақстанның қай тарабынан келген азаматтар да жиі қайталайды және мақтанышпен айтады. Елбасы өлкемізге келген сапарының бірінде Маңғыстау – бұл пенде баласының , оның ішінде әрбір қазақстандықтың өмірде бір аяғым тисе деп армандайтын қасиетті мекені екендігін ашық айтқан болатын.

	Ал Маңғыстау десе, оның астанасы, бас қаласы – Ақтау аузымызға алдымен ілінетіндігі белгілі. Ақтау Кеңес заманында П.Амберкромби атындағы халықаралық сыйлықты иеленген болса, бұл күндері қайта жаңғырып, жаңаша түлеп, аққудай тарана, сылана түсуде. Соңғы жылдарда шөлейт өңірде тал-терек өсіру әрі міндет, әрі парызға айналып, көк-жасыл реңкке де көмкеріле бастадық. Қалада рухани орталықтар көп демесек те, Алланың үйі – Бекет ата мешіті мен облыстық музыкалықдрама театры, Абай атындағы мәдениет сарайы, тағы басқа да мәдениет ошақтары көңілді орнықтыра түседі. Әрине, көңіл көкжиегінде сол рухани кеңістігімізді толтыратын мәдениет ошақтары, білім ошақтары көбейе берсе деген тілек бар. Бұл Ақтауға енді шаһарбасы болып жатқан білікті ініміз Еділ Жаңбыршиннің «құлағына алтын сырға» ретінде айтылып отырғаны белгілі. Шынында да жуырда керемет қазақ-түрік лицейі бой көтеріп, бұл елеулі жаңалыққа айналып отырған жоқ па? Мәселен, өткен жылы Ресейдің Тюмень облысында болдық. Онда аймақ жазушыларының да, журналистерінің де өздерінің дербес шығармашылық үйлері бар екен. Бұл да құптарлық үрдіс. Қалада соңғы кезде мұқият қолға алынып жатқан іргелі істердің бірі-балаларға арналған ойын алаңдарының көбейе түскендігі. Әйткенмен, қаланың кейбір жерлерінде мұндай ойын алаңдарының ескерусіз қалып жатқандығын да жасыра алмаймыз.

	Қала, оның ішінде Ақтау сияқты келесі жылы бар болғаны елу жасын толтырғалы отырған жайсаң қалаға тек қана сәнділік, сұлулық жарасады деп ойлаймыз. Керемет галерея түзеген Таңшолпан, Оазис, Грин-парк, Өркен, тағы басқа да тұрғын үй кешендері, түнгі көшелер бойындағы жарқыраған бал-бал шамдар, әр-жер-әр жерден пайда болып келе жатқан жаңа скверлер мен гүлзарлар, тротуарлар көңілді жайлылығымен баурайды.

	Барлық іске де баға беретін – халық, тұрғындар, қала берді сырттан келген меймандар болса керек. Ал облыс басшылығына Б.Мұхаметжанов келгелі бері көзге түсер қандай іргелі шаруа тындырылды дегенде, барша жұрт бірінші кезекте Тәңіріден бұйырған төл теңізіміздің өз еншімізге, халық игілігіне айнала бастағандығына қол көтеріп, құптай айтар еді. Теңіз жағалауларын «ебі барлардың екі асап» дегендей әкесінің меншігіндей иеленіп алуы халық көңілінде наразылық болып кептеліп жатыр еді. Бауыржан Әлімұлының заңды, ұйымдастырушылық және шаруашылық тұрғыдағы қарымды іс-әрекетінің арқасында халық, әсіресе балалы-шағалы әйел адамдардың, қарт кісілердің, кешкілік жастардың да теңіз жағалауындағы ақ мәрмәр қима тастармен өрілген тротуарлар, балалардың ойын алаңдары, скамейкаларда жанға жайлы, рахат дүние кешіп отырғанының күнде куәсі болып жүрміз. Көңілімізге қаяу түсірген бір жағдай болып еді, ол да біршама түзелген тәрізді. Осы жолдардың авторы қаланың ен бойында, оның ішінде ел демалатын, серуендейтін 14,15, 9,7-шағын аудандарында бұралқы итттердің тым көбейіп кеткендігін және қарапайым тұрғындардың емін-еркін жүріп-тұру қауіпсіздігіне нұқсан келтіре бастағандығын мәселе етіп көтерген еді. Бұл өзекті мәселе ақырында біршама шешім тауып, бұралқыларды «аластау» шаралары алына бастады. Дегенмен, адамдардың, әсіресе сәбилерін көтерген жас аналардың, жүкті арулардың қауіпсіз жүріп-тұруын нығайтуды әлі де жүргізе беру керек.

	Баяғы «Солдат пляжі», «Нұр плаза» теңіз жағалауларында да қыруар шаруа тындырылып, халықтың баба-теңізге барып суға шомылып, рахаттануына жол ашылды. Мұндай оңды ахуалды көріп, білген ақтаулықтардың келешекке деген сенімі артып, еңбекте де, өмірде де шабытты үстей түсуде, ел, жер болашағының бұдан да жарқын болатынына сенімді.

	Қаладағы екінші бір айтарлықтай қолға алынып жатқан шаруа – тазалық. Тазалықсыз өмір жоқ, тазалықсыз мықты денсаулық та болмайды. Онсыз да шөлейт, шаңды өлкені күнделікті тіршілікте күл-қоқысқа толтыра берсек не болмақ? Бой көтеріп келе жатқан жаңа үйлер, коттедждер маңында қоқыс-қалдықтарды уақтылы қала сыртына шығару, қаланы көгалдандыру ғана емес, «қыздың жиған жүгіндей» етіп тап-таза, сәнді күйде ұстау, шемішке мен темекі тұқылына дейін шашпауға шақырған, қоғамдық орындарды бүлдіруге бейім тұратын азаматтарды, жол ережесін бұзушыларды теледидар мен газеттер нысанасына алу, бүлдіру мен қиратуға жол бермеу, тәртіп пен реттілік, заң талаптарын бұзбауды талап еткен облыс басшылығының ілкі бастамасын қалың ел болып қолдауымыз керек. Өйткені, қала баршамызға ортақ шаңырағымыз. Ал шаңырақтың киесі де, берекеті де бұлжымас ережелер мен тәртіпке, өзара түсіністік пен бірлескен күш-жігерге байланысты екендігін әрбір салауатты сана жақсы түсінеді.

	Олай болса, көсілген кең жазира даламызды, ақ шағаласы шаңқылдап, аққу-құсы сыңқылдаған, адамдарының жүзінен Күн нұрының шұғыласы төгілген ақ шаңқан Ақтауымызды, оның қоршаған ортасын көздің қарашығындай күтіп, баптау – баршамыздың еншімізде, ағайын!

	Әлемде күмбездері көк тіреген нешебір көрікті де зәулім шаһарлар баршылық. Алайда, ол қалалардың қай-қайсысы да біздің Ақтауымыздан артық емес. Алматыдағы бір корпорацияның президенті болып қызмет жасайтын досым осында келіп, теңіз портына дейін барып танысқаннан кейін таң-тамаша қалып: «Мен Қазақстанда әсіресе екі қаланы - Алматы мен Шымкентті (өзі Шымкенттен) ерекше әдемі санаушы едім, бірақ олардың өзі Ақтауға қарағанда алға шыға алса жарар еді» дегені бар. Шынайы көңілден «сырт көз-сыншының» айтқаны. Өйткені, Ақтау Қазақстанның бірден-бір теңіз қақпасы, мұнайлы өңірдің астанасы! Әрі тұнып тұрған экзотика! Жаса, қалам, жаңғыра бер! Сенің сыртқы келбетің де,. адамдарыңның жан дүниесі де рухани бай, кемел, имандылыққа бейіл. Ендеше, болашағыңа аршындап жол тарта бер, айдыны арқыраған, жұлдызы жарқыраған Ақтауым менің!





МЕМЛЕКЕТТІК БАСПАСӨЗ ЖӘНЕ УАҚЫТ




	Қабырғалы еліміз, қаны таза текті халқымыз ата-бабалар сан ғасырлар бойы аңсаған қасиетті Тәуелсіздікке қол жеткізгелі бері де,міне, жиырма жылдың үстінде уақыт зымырап өтіпті. Сол Тәуелсіздікті берік уыста ұстап, біртұтас ұлт болып ұйысу, ол үшін Қазақстан халқының ынтымағы мен бірлігін сақтай отырып, Мемлекеттік тілдің мәртебесін көтеру, оны келешекте бүкілқазақстандықтардың ұлтаралық қатынас тіліне айналдыру, ділімізді, дәстүрлі дін-иманымызды, елдік қадір-қасиетімізді, рухымызды күшейту, елді, жерді, шекара шептерімізді, қоршаған ортамызды көздің қарашығындай қорғап, нағыз Қазақ Елі, Қазақ Қоғамына бетбұрыс жасау сынды Елбасымыз Нұрсұлтан Әбішұлы Назарбаевтың елдік түбегейлі сындарлы саясатын, соған сәйкес облыс басшылығының осы бағытта жүргізіп жатқан неше алуан іргелі істері, сан қырлы реформалар, тың бастамалар, аймақтың экономикалық-әлеуметтік, қоғамдық-саяси және рухани ахуалын айшықтап, кейбір аяққа оралғы болған кемшін тұстарымызды сын садағына ілу, сөйтіп, Билік пен Халық (Оқырман) арасындағы алтын көпір - дәнекер ролін атқаратын Маңғыстау аймағының бас басылымы, аймақ айнасы - «Маңғыстау» газетінің жариялылық туын асқақтатып жарық көре бастағанына да табаны күректей 40 жыл толыпты.

	Бұл, сөз жоқ, тек қара шаңырақ – облыстық «Маңғыстау» газеті ұжымының ғана емес, бүкіл өлке жұртшылығының қоғамдық-саяси, рухани өміріндегі елеулі оқиға. Өйткені, газет – әрі саяси биліктің, әрі халықтың мінбері. Еліміздегі сөз, баспасөз бостандығына сай әрбір азаматтың өзінің қоғамдық пікірін, көзқарасын білдіріп сол мінбер арқылы қоғамдық белсенділігін таныту құқы бар.

	Ендеше, ортақ мерекеміз құтты болсын зерделі оқырман, қадірменді әлеумет!

	Иә,биылғы жыл біздің қасиетті өлкеміз үшін аса бір мерекелі де берекелі асуларымен өрнектелгелі отыр. Қазыналы аймақтың басты орталығы, һәм астанасы саналатын ақ шаңқан қала - Ақтау-арудың айдындағы аққудай сылаңдай сән түзегеніне де, міне, ердің жасы - 50 жыл! Жылдан-жылға кемелді келешекке, қанатын қияға керген Ақтаудың ажары толысып, шаттыққа, бақыт пен байлыққа ұйыған шаһарға айналды. Қалада көкпен таласқан нешебір зәулім үйлер мен сәнді ғимараттар, бақтар мен скверлер көз тартады. Ал теңіз жағасының шын мәнінде әсіресе кішкентай балдырғандарын жетектеген жас аналар мен әкелердің, аталар мен әжелердің, жалпы барша халықтың серуен құратын, нешебір керемет мерекелер мен көңілді сауық шараларын өткізетін демалыс орнына айналғанына көз сүйсінеді. Халықаралық Ақтау әуежайы мен Қазақстанның бірден-бір теңіз қақпасы саналатын Ақтау теңіз порты өз алдына бір аңыз. Бас шаһар төріндегі руханият ошақтары – Бекет ата мешіті, Абай атындағы мәдени-сауық кешені, облыстық сазды-драма театры, ардагерлер үйі, қуыршақ театры, Неке сарайы – біздің елдігіміздің уығын беркітіп, шаңырағын тіктеуге, жас ұрпақққа патриоттық һәм имани тәрбие беруге қызмет етуде.

	Елбасымыз Нұрсұлтан Әбішұлы Назарбаев киелі Маңғыстау өңірін адам баласы тіршілікке жаралғанда ең болмаса бір рет те болса табаным тисе деп армандайтын ғажайып өңір ретінде айрықша атап өткені белгілі. Тіпті қадым замандардың өзінде алғашқы адамдар мекендеген өңірлердің бірі болуы да ғажап еместігі табиғи және археологиялық болмысынан айқын аңғарылатын абыз Маңғыстаудың әр тасы, тіпті шөлейт өңірдің сор даласы мен шөп-шөңгесі, ызыңдаған желіне дейін түпсіз тереңдерден сыр шертеді. Әсіресе, мұнда елімізде мемлекеттік қорғауға, күтімге алынған жиырма мыңға тарта тарихи -мәдени ескерткіштердің үштен екісінен астамының шоғырлануының, таңғажайып табиғат дүниесінің өзі бір жұмбақ әлем.

	Сонымен қатар осынау аңызақты, аңызға толы өңірде ұлттық мол рухани құндылықтармен қатар кен-қазына көздері де жетіп артылады, тіпті Менделеев таблицасындағы ең сирек кездесетін металдардың өзі көптеп кездеседі.

	Маңғыстау шартарабының мұнай мен газ кенорындарының игеріле бастағаны да сол елу жылдың еншісінде. Осындай жан-жақты құнарлылық, жан-жақты байлық көздері, оның ішінде айрықша атап айтуға тұрарлығы – елдік тектілік болмыстың, ұлттық рухтың өнеге-өлшемдері кезінде мұнда өз алдына дербес облыс құруға негіз қалаған болатын.

	Осылайша үш жүз алпыс әулиенің дем беруімен 1973 жылы жаңадан облыс шаңырақ көтеріп, аймақ қарыштап дамуға аяқ басты. Облыс басшылығымен бірге оның барлық құрылымдары бірінен соң бірі дүниеге келіп жатты. Олардың қай-қайсысы да бұл күндері өздерінің облыспен бірге ірге көтеріп, еңсе тіктеген қырық жылдық торқалы тойларын өз ұжымдарында үлкенді-кішілі деңгейде атап өтуде. Әрине, үлкен елдік той, аймақтың айтулы мерекесі - 50 жылдық пен 40 жылдықтың лайығынша аталып өту шаралары күзге қарай жемісін берері сөзсіз.

	Осынау үлкен елеулі жылда облыстық қоғамдық-саяси «Маңғыстау» газетінің алғашқы санының жарық көргеніне де, жоғарыда атап өткеніміздей, бүгін аттай 40 жыл толады екен. Ол кезде сол кезеңнің партиялық талабымен «Коммунистік жол» атанған облыстық газет беттерінде мектеп қабырғасында жүрген кездерімнен менің де шағын хабар-ошар, заметка, суреттеме, өлеңдер, новеллаларым жарық көріп тұратын-ды. Алдыңғы буын аға-апаларымыз қаламымыздың қатаюына, ширауымызға септігін тигізгені сірә белгілі. «Өзім болдым-толдымнан без» демекші, оны ұмытуға болмаса керек. Ұрпақ сабақтастығы болып, жастардың жетіліп өсе бергені қай кезде де жақсы емес пе? Бүгінгі орайлы сәтті пайдаланып, аз-кем шегініс жасап өтейінші өткенге...

	1976-жылы Жыңғылды аулынан онжылдықты тәмәмдаған соң, асқақ арман қуалап ҚазГУ-дің филология факультетіне түсуге талап қылған менің барлық сабақтарды жақсы тапсырғаныммен конкурстан өте алмай Алматыда дағдарып қалғаным бар. Көп ұзамай елге оралып, осы облыстық газетте алғашқы еңбек жолымды корректорлықтан бастап маңдай тер төгуіме мүмкіндік туды. Корректор әрі әдеби қызметкер санатында жүріп, облыстық басылымның шығармашылық у-дуының додасына қосылуыма, ерте шыңдалуыма жарқын жол ашылды. Жаңадан ашылған облыста кілең жан-жақтан жиналған, шетінен жазғыш, «сен тұр, мен атайын» мықты қаламгерлер тоқайласыпты. Бірін-бірі бірінші кезекте жазған дүниесімен бағалайды, шығармашылық бәсеке де, талап та, жазылған дәмді дүниелерді орынды бағалау да басым. Қысқасы, шығармашылық орта, рухани аура масқара күшті болды.

	Әлі есімде, газетіміздің алғашқы бас редакторы, оған дейін атақты «Лениншіл жастың» әйгілі тілшісі болған, аржағы Абай елінің азаматы Рысхан Мусин ағамыз (жуырда қайтты) сол кезде Индияға сапарлап келгені бар. Сонда іштегі жігіттер «Қалай жазар екен?» деп сырттай байқастап, ойқастап жүрген-ді. Рахаң әжептәуір жазды, екі-үш циклдың шамасында, бірақ уақыты жетпеді ме, әлде партиялық басылым болғасын ба, тартыныңқырап, еркін көсіле алмаған сыңайлы, жігіттер мұны «орташа» деп бағалады. Өйткені, ол кезде сын бар болатын, әрі сын шын айтылатын. Бұрынғы «Лениншіл жастың» «алыстан тербеп, құлаштысермеп» жазатынмықтытілшісініңол кезде таңсық келетін шетел сапарынан көркем очерктер туындата алмағанын дәл осылай сөз еткені құлағымда. Бірақ, ол кісі, қымбатты Рахаң мықты әдебиетші-жазушы да, парасатты тұлға да болатын. Бұл жерде айтпағымыз, газет тілшілерінің жазуға, бір-бірінен асырып жазуға деген құштарлығы, құлшынысы тым жоғары еді. Шығармашылық ұжым болған соң, бас редактордың да бейнелі, образға құрылған, тілі жатық көркем дүниелер мен суреттемелер, тартымды танымдық және талдау мақалаларын жазып тұрғанын көңілдері қалаған-ды.

	Сол кездегі идеологияның, үгіт-насихаттың, партия пәрменінің күштілігі болар, облыстық басылымда он екі-он үш бөлім болса, әр бөлімде екі-үшеуден журналистер жарыса қалам тартты. Қысқасы, отыздың үстінде журналист қауымы «бұрқытып» жазып, шығармашылық белсенділіктің керемет үлгісін танытты. Сол кездегі талантты да өнікті қаламгерлерден газетімізде осынау мерзімде үздіксіз талмай тер төккен М.Қибасов, З.Исағұлов сынды ардагерлерді атап өтер едім. Басқа да нешебір «сұрапыл» журналистерді айтпағанда, бүгінде Қазақстан Жазушылар одағының облысымыздағы 15 мүшесінің ішінде Г.Сейітжан, М.Іңірбаев, Т.Мыңжас, Ы.Сүйінұлы – осы басылымнан түлеп ұшқандар. Газеттің секретариатының, яғни техникалық қабырғасының қатаюына айтарлықтай үлес қосқан алғашқы жауапты хатшы Н.Қыдыров ақсақалдан бастап А.Сүйеров, А.Аймағанбетов, А.Бектұрғанов, А.Тасаров, С.Әжімұратов,т.б. азаматтардың еңбегі ересен. Бәріміз осы «қазаннан» қайнап шықтық. Біздің газетте әр жылдарда Т.Медетбек, Ж.Ахметов, Э.Төреханов, Ә.Спан, А.Нәріков, Ә.Бейсебаев, Қ.Тұрмағанбетұлы, Ш.Жұбатова сынды ақын-жазушылар да, О.Ізбасарұлы, М.Сухамбердиев, Л.Садуақасов, Т.Шадықұлов, С.Әділханов, Б.Дінәсілов, М.Қосымбай, Б.Байекеев, Ж.Нұрмаханова, А.Қыдыр, А.Есет сынды қаламының желі бар дүлдүл журналистер де аз болған жоқ. Олардың бірқатары республикалық басылымдарда да абыройлы қызмет жасады. Ұшқыр ойлы, танымал публицист бауырымыз Мұрат Әбуов жуырда ойламаған жерден арамыздан озды...Жас та болса дарынды қарындасымыз Гүлайым Дәуітбаева біздің газеттен ел газеті - «Егемен Қазақстанның» Маңғыстау облысындағы меншікті тілшісі болып, толғақты тақырыптарда өндірте жазып жүр.

	Әр жылдарда газетте бас редактор болып қызмет жасаған Р.Мусин, Ж.Оспанов, К.Мырзағұлов, С.Есімов, М.Қибасов, Ж.Бошалақ, М.Қосымбай – бұл басшы азаматтар облыстық басылымды қалың оқырманның көңіл қалауынан табылатындай етіп мазмұнды шығаруға барынша күш-қайрат жұмсады. Әр кезеңнің өз талабы бар, сұранысы бар дегендей, бәрі де ұлы Уақытқа қызмет етті. Қазақ газетінің оқырман санының артып, сапалық жағынан жан-жақты жаңғыра түсуіне жан аямай еңбектенді. Осы қара шаңырақта табандап жиырма сегіз жыл жұмыс жасап, аталған жеті редактордың бәрімен де жұмыстас болып, мол тәжірибе жинақтап, олардың қолға алған істерін алға қарай жалғастыру біздің еншімізге тиіпті енді.

	Мейлі, басшы болайық, қосшы болайық, әңгіме онда емес, біз – журналиспіз. Журналист – қоғамдық тұлға, қоғам қайраткері. Журналистің өткір қаламы және қоғамда болып жатқан құбылыстарға деген өмірлік азаматтық ұстанымы, батыл көзқарасы болуға тиіс. Өзінің қалам-қайратына, оқу-тоқуы мен білім-білігіне, ұлтжандылық ұстанымына сүйенген қаламгер елдікті, қайран қазағымыздың ертеңгі баянды болашағын бағамдай ойлайды. Именшектемейді, бірақ қияс та баспайды, елдік саясаттың тамырын дөп басып, қай тақырыпта жазса да, кәсіби шеберліктің шырқауынан көрінеді. Сөз маржанын, сөз сарасын тауып, ана тілдің аруағын аспандата түседі.

	«Маңғыстау» газетінің бүгінгі тіршілік-тынысында да өзіндік жаңалық, ілгеріге құлшыныс, ерекше екпін бар деуге болады. Бұл күндері тоғыз басылымның басын тоғыстырған «Маңғыстау-Медиа» ЖШС аясында заманауи жаңа талаптарға сай шығармашылық жұмыс ұйымдастыруды діттеп, мемлекеттік тапсырысты орындау мен оқырманның өткір талабынан табылуға деген талпыныс басым.Қалай болғанда да журналистика мұраттарына адал болу, облыстың маңдайалды басылымының абыройын аласартпау тәрізді ортақ істе Р.Оңғарбай, Ә.Сәркенов, Г.Науырша, М.Жетекбай, Е.Нәрембаева ,В. Қозыбақова тәрізді тәжірибелі, Х.Қуат, Ф.Мұңалқызы сынды жас журналистердің, бас есепші Н.Жұмашева, жауапты хатшы Л.Мұратова және замана талабына сай компьютер құлағында ойнаған Ж.Абыланова, Ә.Рабаева, корректорлармен терімші-мамандар Б.Рабаева, А.Жакен, Б.Қосымбаева, Ж.Көшербаева, жарнама менеджері Қ.Жәрденғалиева, «тыңкөз» - журналист Б.Үмбетов, бірден-бір жүргізуші Ж.Сабақбаев,т.б. әрбіреуінің еңбегі атап айтуға тұрарлықтай.

	Елбасының бүгінгі таңда алға қойып отырған басты талабы – адам факторы, еңбек адамын оның қызмет лауазымына қарап емес, адал да тынымсыз атқарған еңбегіне, кәсіби шеберлігіне қарай бағалау, құрмет көрсету. Ал Мемлекеттік хатшы М.Тажин жуырда өткізген келелі мәжілісінде бүкіл Қазақстан бойынша журналист кадрлардың тапшылығын мемлекеттік деңгейде шешу мәселесін сүбелі әңгіме етті. Өйткені, біз тұғыры мықты, шын мәніндегі егемен ел болуымыз үшін республикалық қана емес, ғаламдық ақпарат кеңістігінде жеңілмеуіміз, ішкі-сыртқы саясатымызды идеология майданында осалсытпауымыз керек. Яғни, біздің ұлттық, мемлекеттік идеологиямыз көп жағдайда осы БАҚ арқылы көрініс беретіні белгілі. Аталған жиналыста ҚР Мәдениет және ақпарат министрі, ұлт қайраткері Мұхтар Құл-Мұхаммедтің мемлекеттік баспасөздің беделін көтеру үшін оның бетін нормативтік актілер жариялаумен толтыру, сөйтіп, оқырманның орынды ренішін туғызудан азат етудің, ұлтын, халқын сүюге тәрбиелейтін танымдық мақалалардың айрықша маңызын атап өткені жәйдан-жәй емес.

	Бүгінгі мерейлі күні аймағымыздағы көптеген белсенді авторларымызды, штаттан тыс тілшілерімізді де құттықтағымыз келеді. Қаламгерлер - Ө.Озғамбай, Д.Әріпов, А.Өтегенов, Ә.Спан, О.Көшбайұлы, М.Ақмырзаев, Ә.Қонарбаев,Қ.Сатыбалды, Ү.Жәлеке, белсенді авторларымыз - сонау Қызандағы тоқсаннан асқан қария Ықсан Жұмасатов ақсақал, Ж.Көңілімқосұлы, Б.Ербақы, Ш.Аконова, т.б. толып жатқан «Маңғыстаумен» тыныстайтын авторларымызға, газетіміздің он мыңға тарта таралымының үнемі тең жартысынан астамына жазылып келе жатқан Жаңаөзен мұнайшыларына, әкімдігіне, пошта қызметіне шынайы алғысымызды жеткізгіміз келеді.Ел ішінде, жер-жерде болып жатқан жаңалықтар мен оқиғалар, немесе түйткілді жәйттер, тарихымыз бен ұлттық болмысымызға қатысты тақырыптар хақында хат жолдап, немесе редацияның электрондық мекенжайына жиі мақалалар жолдап тұрыңыздар дегіміз келеді баршаға. Біздің ендігі мақсатымыз – келіп түскен әрбір хат-хабарға, әрбір мақалаға сергек қарау, оны шама келгенінше газет қажетіне жарату.

	Сонымен қатар заман талабына қарай ақылы материалдарға газет бетінен лайығынша орын беріледі, ұлттық өндірістік компаниялар, банктер, өндірістік кәсіпорындар мен бизнес зиялылары қолдау-көмек көрсетіп жатса, олардың имиджі-беделін көтеруге мүмкіндіктер бар. Бұл – газеттің және «Маңғыстау-Медианың» келешектегі бәсекелестікті ортаға бейімделуге бағытталған коммерциялық басты бағдарларының бірі.

	Бүгін –мереке, 40 жылдық той. «Қырық» деген сөзге де тереңнен ой бойлатып көрдім. Қасиетті сан екен! «Нәрестенің қырықынан шығуы», «Қазаның қырықын өткізу», «Қырықта қамал алу», «Әйелдің қырық жаны», немесе «қырық пышақ болу», «үйден қырық қадам шыққаннан кейін...», «қырық шілтен», «қырықмылтық», «қырықкез», «қырықтық», «қырыққабат», айта берсе тіптен көп...

	Сол «қырықтың» құрметіне орай біраз «шер тарқатылды». Ендігі күтетініміз – толассыз оқырман хаттары...

	Құрметті әріптестер және киелі өңірдің есімін иеленген облыстық басылымның жанашырлары, оқырмандары! Көңіліміздің көкжиегі кең болсын, Ырыс пен несібе, бақыт пен береке мол болсын, Қолға алған барлық ісіміз оң болсын, Қазақ Елі тектілігін жоймаған, мәңгілігін тойлаған, ертеңін дәйім ойлаған, Асыл Текті Ел болсын!

	Мерекеміз құтты болсын, ағайын!





	Еңбек қоғамы





«КІМ ШАРШАЙДЫ? КІМ ШАРШАМАЙДЫ?..»




	Облыстық қоғамдық-саяси «Маңғыстау» газеті алдағы уақытта елде, жерде, қоғамда, қалалар мен ауылдардағы өткір проблемаларға, ұлт пен ұрпақтың бойында ата-бабалардан келе жатқан асыл қасиеттерді қалыптастыру секілді өзекті мәселелерге көпшілік назарын аударып, кейбір көлеңкелі жәйттерді сын садағына ілуді назарға ұстап отыр. Бұл ретте өңірдің елді мекендеріндегі көкірегі ояу, көңілі сергек азаматтар да селт етіп, көкейтесті ойларын, пікірлерін, ұлттың рухын, сана-сезімін оятатын немесе сын дүниелерін редакцияға жолдай алады.

	Бұл реттегі алғашқы мақаланы Елбасымыз Н.Назарбаевтың «Қазақстанның әлеуметтік жаңғыртылуы: жалпыға ортақ еңбек қоғамына қарай 20 қадам» атты мақаласының түп-төркінінен өрбіткенді жөн санадық.

	Жалпы адамзат баласын тек еңбек қана жасампаздық пен ізгілікке жеткізеді. Еселі еңбек, талмас талап, қайтпас қайсарлық, шексіз құлшыныс, батыл қадам, оң бастама, ілкі ізденістер нәтиже бермей қоймайды. Егемендігін енді еншілеген, жаңа-жаңа түндігін түзеп, ел болудың қамындағы қазақ қауымы үшін республика тұрғындарының жанкешті еңбегі, тынымсыз тер төгуі, мейлі қандай жұмыс болмасын әркімнің өз ісіне адал, кәсібін жете меңгерген маман болғаны мақұл. Өмірдің, өнердің, бизнестің қай саласында болмасын қазақ баласының аты озып жатса, одан артық қуаныш бар ма? Ал мемлекеттік басқару, ішкі және сыртқы саясат, инновация, менеджмент, өнерде, ғылым-білімде, спортта өзгеден оқ бойы озық болу үшін бір пайыз дарын мен, тоқсан тоғыз пайыз еңбек қажеттігін ғұламалар әлдеқашан айтып кеткен.

	Үш-төрт жылдықта Астанада 90-ның үшеу-төртеуіндегі кейуана келініне үйге келген қонақтарға «қаланы қыдырып шаршаған жоқсыңдар ма?» деген бірауыз сауал қойғаны үшін едәуір ұрсып тастағаны әлі есімізде.

	– Не айтып отырсың, - деді қарт әже, - дені сау адам шаршайтын ба еді?І

	– Сонда кім шаршайды? - деп қалыппыз біз.

	– Жүріп тұрған адам ешқашан шаршамайды, айналайындар. Тек қана төсек тартып жатқан адам ғана шаршайды! «Шаршадың ба?» деп сұрау да, «шаршадым» деп айту да мүлде дұрыс емес! Шаршау – өз бойын билей алмайтын, өмірмен күресуге дайын емес, бойкүйез адамдардың іс-әрекеті!

	Жас шыбықтай бұралған балауса күнінен ел басындағы тауқыметтің бәрін тартып, мал да баққан, шөп те шапқан, Таушықта көмір шахтасында да бейнет тартқан, бір сөзбен айтқанда өмірде көрмегені жоқ, түйгені көп қарияның ондай ауыр тұрмысты көрмеген, бейқам да рахатты тұрмыс кешіп жатқан бүгінгі заманның өскелең буынына айтып, ескертіп отырған сөзінің жаны бар. Бұл сөзді өзін ерте тұрып, кеш жату, әркез сергек болуға баулыған, тек отбасының қамын күйттеп ғана қоймай, елдің қамын да ойлаған азаматтар жақсы түсінеді. Үлкен кісі «шаршау» деген сөзді мүлде айтуға болмайтынын, Тәңірім ғұмыр сыйлап тұрған кезде оны жалқаулықпен, масылдықпен емес, ешқашан ерінбейтін ерік-жігер, ерен еңбекпен өткізу керектігін меңзеп отыр.

	Шынында да қазіргі жастар барлыққа, байлыққа мас тәрізді. Реті келсе, түске дейін бас көтермей ұйықтауға да бар. Алға айқын мақсат қойып, сол арманның жолында шаршамай, шалдықпай, әр күн сайын ширыға ғұмыр кешу, қандай жұмыс жасасаң да, ұлтыңның тілі, ділі, діні, салт-дәстүрін ұстану, кітап оқып, рухани кемелдікке ұмтылу, бала-шағаға нағыз қазақ болып өсетіндей тәлім-тәрбие беруге тырысу кейбір жастардың бойында жетіспей жатыр. Маған бірде белгілі қаламгер, орыс жазушысы Раиса Рябцовская телефон шалды: «Мынау біздің қазақтар басқа ТМД елдеріне қарағанда алға озып барады. Қалалар қандай, көліктер қандай, Астана қандай, бәрі жақсы ғой,дейді. Бірақ, қазақ жастары тым семіріп бара жатқан жоқ па? Мен күнде теңіз жағалап жүгіремін. Сонда көбіне-көп теңіз жағасында суға түсіп жүрген қазақ жігіттерін көремін. Олар местей болған қарындарын сипалап тұрады». Менің тілімнің ұшына бірауыз сөз оралған сонда: «Кейбіреулер абыройының емес, қарнының өскеніне мәз».

	Иә, бұл семіру деген де аса жақсы жағдай емес. «Әрбір ойлы адам дертті» деп ұлы Абай айтпақшы, уайымсыз, ойсыз адам ғана көбіне-көп қарын қамын ойлап кететіні жасырын емес. Бүгінде өркениетті деген Америка, Еуропа елдері осы гиподинамия ауруына шалдығып, енді семіздіктен және одан туындайтын түрлі кеселдерден арыла алмай жүргені тағы белгілі. Қазіргі жастар көліктен түскісі келмейді, қарыс сүйем жерге жаяу баруға енжар. Елпілдеген елгезектік, өз басын ғана емес, отбасы, ел қамын ойлауға келгенде ұлтжандылық пен патриоттық сезімдер жетіспей жатады. Мейірімділік пен қайырымдылық, имандылық пен ізгілік тәрізді асыл қасиеттер қазіргі жастардың бойында тереңнен ұрық себуі үшін ұрпақ тәрбиесінде ұлттық педагогиканың, психологияның маңызы ерекше. Балаларға сәби күнінен ертегілер оқып, әділдік пен адалдыққа, еңбексүйгіштікке, елжандылыққа баулу ғана баянды болашаққа бастайды.

	Таяуда редакциямызға бір қарындас бас сұқты. Өзі аржағы Атыраудың , Адайдың қызы екен, ҚазГУ-дің филология факультетін тәмәмдап, Талдықорғанның жігітіне тұрмысқа шығыпты. Бейнеулік ақын Уәйіс Қайралаповтың шығармашылығын ғылыми жұмысына арқау етіпті. Өткен жылы сол ақын ағаның кітабын шығарып осында әкелген болатын. Сонда да екіқабат жүр еді, бұл жолы да екіқабат екен. Сонда да болса, осында У.Қайралаповтың Маңғыстау туралы кітабының тұсаукесерін қалайда өткізуге жұмыстанып жүр. Ол біздің сұрағымызға күле жауап берді: «Бес балам бар, аға. Өткен жылы да аман-есен босандым. Тағы да ай-күнім жақындап қалды. «Қой да аман,қасқыр да тоқ» дегендей, үйдің де, күйеудің де бабын тауып, баланың да санып көбейтіп, жұмысымды да, халыққа да қызмет жасап жүрген жайым бар. Бәріне үлгермесек болмайды ғой, уақыт зырғып тез өтіп кетеді» деді. Таң қалмай гөрІ

	Жалпы байлыққа үш жолмен жетуге болады екен: еңбекпен, тілемсектікпен және ұрлықпен. Соңғы екеуі тұрақсыз, ал еңбек қана адамды нұрландыра түседі. Дана Әбіш Кекілбаевтың: «Ізгілік дегеніміз - өзің және үрім-бұтағыңа игілік болып даритын адал еңбек» деуі де сондықтан. Өзінің адал еңбегі, іскерлігі, жансебіл еңбегімен талай биіктерді бағындырып жүрген кәсіп иелерін көргенде көңілдің хошы келетіні де сондықтан.

	Мінеки, біздің қазаққа бүгінгі таңда ұйқылы-ояу қалғып-мүлгіп жүретін жайбасарлар да, «әсіре қызыл тез оңар» демекші, тек қана нәпсіні ойлап, қызық қуғанға мәз уайымсыз-қамсыздар да, қара басын күйттеген тоғышарлар да, аяғын басса ерініп, керенау қозғалатын, істі ілгері сүйрегенен гөрі кері тартатын кербездерден гөрі, ілкімді іс қылып, шаруаның тігісін жатқыза білетін, жемқорлық пен жағымпаздықтан ада, жалы биік жайсаң азаматтар керек-ақ.

	Тағы да ойыма жоғарыда сөз басы еткен көнекөз қарияның айтқан бір ауыз ойлы сөзі түсіп отыр: «Кім шаршайды? Кім шаршамайды?!» Бұл сөзден тағылым алып, түйін түю – ақылдының пешенесіне жазылмақ.

	Ойланайық, ағайын! Бұрын, сонау кеңестік кезеңде белгілі бір қалыптағы тәрізді қасаң қоғамда өмір сүріп келдік. Енді Бостандық та, Теңдік те, Еркіндік те, Ерік те, Тәуелсіздік те өз қолымызда! Ендеше, тыным таппай еңбек ету, ешбір істе шаршамау, замана талаптарына сай болып білімге, білікке ұмтылу, ғасыр азаматы болу өз қолымызда екен. Ол үшін тұлпар тұрықты, ер мінезді, алты айшылық жол кезсе де алдырмайтын, шалдырмайтын қара нардай төзімді, алдаспандай өткір, өр рухты, шамырқанған шар болаттай берік бола білейік? Қалғуға, мүлгуге, есінеуге, есіруге, шаршауға мүлде болмайды!





ТҮГІН ТАРТСАҢ МАЙЫ ШЫҚҚАН ТЫНЫСТЫ ДА, ЫРЫСТЫ ӨЛКЕ ТҮМЕН




	Бүгінгідей қиял жетпестей жылдамдықпен жүйткіген замана ағысы адамзаттық даму көшінің тек өзара ықпалдастық арқылы ғана ілгері дами алатынын дәлелдеп отыр. Өз өреңді де өсіре отырып, әрі өзгенің де озық қырларын бойға сіңіру арқылы әр салада оң жетістіктерге қол жеткізуге әбден болатынын әлемдік даму үрдісі айқын аңғартты. Ал бармен ғана шектеліп, жан-жақтағы жақсыны, жаңа технологияны игеруге құлшыныс танытпау түптің түбінде аяқты матап, тұйыққа тірелуге әкеліп соқтырар еді.

	Кең-байтақ еліміз, тәуелсіз Қазақстанның әлемдік интеграцияға екпінді түрде атсалысуы оның аймақтарының да бұл бағыттағы соны ізденістерінен «мен мұндалайды». Барлық салалар бойынша қарыштап даму қарқынын ұстаған қазыналы Маңғыстаудың өткен жылдың соңғы бедерінен басталған Ресейдің Түмен (Тюмень) облысымен байланысы біртіндеп күшейе түсті. Бұған дейін екі жақтың ресми делегациялары екі өңірде кезекпен-кезек болып, алғашқы таныс-білістіктен соң, Маңғыстау облысының әкімі Қырымбек Көшербаев пен Түмен облысының губернаторы Владимир Якушевтің екі аймақ арасындағы сауда-экономикалық, ғылыми-техникалық және мәдени ынтымақтастық жөніндегі келісімге қол қоюымен нақтылана, жанды мазмұнға ие бола түскен еді. Осы келісімге сәйкес қазыналы аймақтар мұнай-газ өнеркәсібі, мұнай химиясы, машина жасау, ауыл шаруашылығы, мамандарды бірлесе даярлау, ғылыми-техникалық ақпараттар алмасу, туризм, тағы да басқа салалар бойынша ықпалдаса, тәжірибе алмаса қызметтену турасында екі жақ үшін де тиімді істерді қолға алмақшы.

	Міне,Түмен облысы үкіметінің шақыруымен, Маңғыстау облысы басшылығының арнайы жіберуімен облысымыздың он төрт шығармашылық өкілдерінен құралған делегация аталған аймақта бірнеше күн болып, өңірдің жай-жапсарымен мейлінше танысып қайтты. Бұл ретте маңғыстаулық БАҚ құрамында республикалық «Қазақстан», «Хабар», «Астана» мемлекеттік (ұлттық) телеарналары, «Каз. правда» газетінің тілшісі және облыстық «Маңғыстау», «Огни Мангистау», қалалық «Ақтау-ақпарат», жарнамалық (жекеменшік) «Лада» басылымдарының өкілдері болып, бүкіл Қазақстанның атынан жауапкершілік жүгін арқалап келгенін атап өтуіміз керек. Шығармашылық топты аталмыш өңірге Қазақстан Журналистер одағы Маңғыстау облыстық филиалының төрағасы Петр Алексеевич Долматов пен облыс әкімі баспасөз қызметінің өкілі Әсел Әлиханқызы Қаншірова бастап барды.

	Әуелі Батыс Сібірдің оңтүстік бетінде орналасқан Түмен облысы туралы қысқаша мәлімет бере кетелік. Түмен облысы күрделірек құрылымнан тұрады, оның құрамында үш субъект бар, атап айтқанда, Түмен облысы, Ханты-Мансы және Ямала-Ненец автономиялық округтері. Автономиялық округтер облыс басшылығына бағынғанымен де өздерінің губернаторлары бар, толық дерлік дербестікке ие. Облыстың басты орталығы Түменде 600 мың, ал өңірдің тарихи-рухани орталығы саналатын Тобольск қаласында 140 мың халық тұрады. Көшелерде «Тюмень – лучший город земли!» деген патриоттық жазулар жиі кездеседі. Тұрғындардың өз қаласын көркейтуге деген құлшынысы, көтеріңкі көңіл күйі айқын сезіледі. Қалада онның үстінде жоғары және арнаулы оқу орындары болса, ондағы жастар мәдениет ошақтары, спорт кешендері және Ғашықтар көпірі, Жастар аллеясы, Көк-жасыл бульварға, қалалық баққа жиі барады.

	Аймақта өнеркәсіптің (әсіресе мұнай-газ, Түмен бұл жағынан Ресейде алғашқы орынға ие) энергетика, машина жасау және металл өңдеу салалары, орман шаруашылығы, азық-түлік өнімдерін, құрылыс материалдарын және жиһаз шығару, көлік-логистикасы, сауда, ауыл шаруашылығы жақсы дамыған. Аймақтың инвестициялық тартымдылығын арттыру үшін инвесторларға көптеген мемлекеттік қолдау шаралары қарастырылған. Бұл инвестициялар аймақ экономикасының ең маңызы зор салаларына құйылады. Тұрғын үй құрылысына айрықша мән беріледі. Облыстық бюджет қаржысы есебінен инженерлік жүйелері мен жолдары дайын етілген аз қабатты және жеке тұрғын үй құрылысы жедел екпін алуда. Ертіс, Тобыл, Тұра, басқа да өзендердің көптігіне байланысты ірі өзендік, порттары бар. Жері, суының құнарлылығы, таңғажайып табиғаты «Ағаштар астанасы» атанған өңірде туризмді дамытуға және емдік санаторийлердің («Тараскүл», «Сібір», мұнда сүйек-буын ауруларын емдеудің табиғи үлгісі бар) ел игілігіне жұмыс жасауына жол ашып отыр. Медицина, білім-ғылым, баспасөз, мәдениет, кадр даярлау, дарынды жасөспірімдерді анықтау және қолдау, балалар мен педагогтарды көтермелеу жоғары деңгейде. Бір атап айтарлығы, облыс өзінде шығарылатын ауыл шаруашылығы өнімдерімен өзін-өзі толық қамтамасыз етіп отыр. Жоғары өнімді сүт және етті мал шаруашылығы, шошқа және құс шаруашылығы, астық және картоп пен овощ шаруашылықтары қарқынды даму үстінде. Мал тұқымын асылдандыру шетелдік және отандық асыл тұқымдыларды пайдалану жолымен жүзеге асуда.

	Тюмень облысы мен Қазақстанның сыртқы сауда байланыстары ұлғая түсуде. Атап айтқанда, «Тюменьсудокомплект» ЖАҚ, «Нефтемаш» ААҚ, «Завод сварочных электродов «СИБЭС», «Тюменьский фанерный комбинат» ААҚ, «Тюменский аккумуляторный завод» ААҚ, «Сибнефтемаш» ААҚ, «Ялуторовскмолоко» ЖАҚ, «Сибнефтегазмаш» ААҚ, «Сибнефтеавтоматика» ИПФ ААҚ, «Красный октябрь» ДОК ААҚ, «Газтурбосервис» ААҚ және басқа көптеген компаниялардың, орман өнеркәсібі кешені кәсіпорындарының, тағы басқаларының Қазақстан аймақтарымен сауда байланысы орнықты сипат алуда.

	Тюмень облысын ұзақмерзімдік әлеуметтік-экономикалық дамытудың 2020 жылға дейінгі тұжырымдамасына сәйкес жедел дамытылатын алты аймақ қарастырылып отыр. Олардың қатарында Уват мұнай өндіру аймағы, Тобыл мұнайхимиясы аймағы, Түмен инновациялық технологиялар аймағы, Түмен агроөнеркәсіп аймағы, Түмен көлік-логистикалық аймағы және Түмен туристік-рекреациялық аймағы бар.

	Осынау жоғарыда сөз етілген және басқа да басты бағыттар бойынша Маңғыстау облысының кәсіпорындарымен де өзара тиімді байланыс орнатуға түмендіктер қызығушылық танытуда.

	...Түменге РФ астанасы - Мәскеудің Домодедово әуежайы арқылы біршама ұзақ жол шеккен маңғыстаулық журналистер «десантын» күтіп алып, бүкіл сапар барысында бастап жүрген Александр Геннадьевич Дударев Түмен облысы ақпараттық саясат департаменті қоғамдық коммуникациялар бөлімінің бастығы болып қызмет жасайды екен. Ол бізді «Қазақстан делегациясы» ретінде қарсы алып отырғанын барлық кезде қайталаумен болды. «Республика» көшесінің бойына орналасқан «Восток» мейманханасына ат шалдырып орналасып болған соң, іркілместен қаладағы көрнекі орындармен таныстық басталып та кетті. Келген күннің орайлы сәтінде түмендіктердің басты мәдени-рухани шаңырағы облыстық драма театрына апарғаны құптарлық. Тарихи деректерде мұнда 1858 жылдардан бастап әуесқойлық театрларының спектакльдері пайда болғаны турасында айтылады. Онда көпестер, интеллигенция өкілдері және қала басшыларының әйелі мен қыздары да рольдерде ойнапты. Әйгілі көпес әрі меценат А.И.Текутьевтің үлкен күш-жігер жұмсауы нәтижесінде 1895 жылы кәсіби театр өмірге келеді. Өнер ордасы қалалықтардың бойына адамгершілік асыл қасиеттерді сіңіруде маңызды роль атқарады, онда талайлаған Ресейге әйгілі өнер шеберлері өсіп шығып, қияға қанат қағыпты. Аумағы да, ішкі дизайны-безендірілуі де, материалдық-техникалық жабдықталуы да көздің жауын алардай жаңа театрдың пайдалануға берілуі 2008 жылдың үлесінде. Драма театрының директоры С.В.Осинцевпен болған кездесуде ол театрдың бұл жаңа ғимаратының өздері үшін де күтпеген қуаныш болғанын, оның сахналарының сәнділігі, актерлердің кәсіби шеберлігінің де жоғары екендігін атап айтты. Театрға Ресейдің өзге де аймақтарынан (Омбы, Краснояр, Новосібір, т.б.) түрлі оқу орындарынан талантты өнер иелерін шақыру дәстүрге енген. Біз барған күні де театрдың үлкен залы көрермендерге лық толы болды (А.Н.Островскийдің «Последняя жертва» спектаклін тамашалады), олардың қатарында тек орта жастағы адамдар ғана емес, жастардың өте көп болғаны таңғалдырды әрі риза етті. Салыстырмалы түрде алып қарағанда олардың театры қайда да ұялмай мақтануға лайық, ал біздің әуежайымыз олардан ғана емес, ең мықты деген (тіпті Мәскеу, Алматы секілді ірі мегаполистердің халықаралық әуежайларымен салыстыруға да болады) басқа да қалалардың әуе-жайларынан осал түспейді. Түмен шаһарындағы Д.И.Менделеев атындағы облыстық ғылыми кітапхана және ондағы аймақтық орталық – Б.Н.Ельцин атындағы Президенттік кітапхана (орталығы Санкт-Петербургта) филиалы көз сүріндіреді. Біріншіден, оның алып жатқан жер ауқымы, екіншіден заманға лайық техникалық жарақтандырылуын суреттеуге тіл жетпейді. Осынау іргелі мәдени және ақпараттық орталықта әлем халықтарының 22 тіліндегі 2,6 млн. түрлі деңгейдегі құжаттар қоры бар. Ресей халықтарының ұлттық тілдерінде де (татар, чуваш, қазақ.т.б. тілдерде) ақпараттық әдебиеттер баршылық. Мұндағы сирек кездесетін кітаптар, өлкетануға арналған және мерзімдік басылымдар, өнертапқыштық және авторлық куәліктер, нормативтік техникалық құжаттар, аудиовизуалдық және электрондық құжаттар кеңінен жинақталған. Кітапхананың терминалдары мен автоматтандырылған жүйесі осы заманғы анықтамалық-ақпараттық және навигациялық жүйемен жарақтандырылған, бұл келушілердің тез арада өздеріне керекті мәліметтерді алуына мүмкіндік береді. Видео және аудио материалдарды қарап көру үшін мультимедиялық кабинеттер, жеке компьютермен жұмыс жасау үшін интерактивті аймақтар жасақталған. Сервистік орталықтар материалдарды көшіріп алуға және сканерлеуге, электрондық тұтқыштарға жазып алуға қызмет көрсетеді. Балаларын қалдыратын жері болмай келген ата-аналардың өз сәбилерін осындағы арнайы бөлмеде қалдырып кетуіне жағдай жасалынған, балалар да музыка, радио тыңдап, кітапшалар оқуға, ойындар ойнауға мүмкіндік алады. Ең бастысы, кітапханадағы қызметтің барлығы да тегін көрсетіледі. Біздің жедел өсіп келе жатқан Ақтауымызда да осы үлгідегі орталық кітапхананың салынуы қажеттігі уақыт талабы деп түсінуіміз керек.

	Қаладағы Баспа (журналистер) үйінде әріптестермен болған алқалы басқосуды Тюмень облысы ақпараттық саясат департаментінің директоры А.П.Новопашин ашты.Оның айтуынша аймақта 800-ге тарта БАҚ-ы жұмыс істейді, олардың ішінде телевидение, радио, газет-журналдар, Интернетті пайдалану көкжиектері кеңейіп келеді. Медиа-қауымдастықтың жұмысы қауырт жүреді, облыстық ақпараттық саясат департаменті, облыстық басылымдар, журналистер ұйымы, баспа үйі тоқайласқан екі қабатты бұл орталықта күнбе-күн дерлік өлкенің белгілі адамдары, интеллигенция өкілдері, жас журналистермен кездесулер жүреді, Тобольск қаласында филиалы ашылуда.

	– Жылына мұнда шамамен 650-дей шара өткізілсе, соның 300-дейі журналистерге қатысты, - дейді «Тюменские известия» парламенттік газетінің директоры-бас редакторы, Ресей Журналистер одағы Тюмень бөлімшесінің төрағасы В.С.Кузнецов. - Негізінен осындағы аты аңызға айналған сала ардагерлерімен кездесулер қызықты, 150 адамнан тұратын ардагерлер одағы құрылды. Журналистердің мерейтойын, журналистер спартакиадасын, фестивальдер өткізу дәстүрлі сипатта.

	Владимир Сергеевич өзінің Теміртауда туғанын, ҚазМУ-ге түсудің сәті түспей, Уралдағы институтта білім алғаны, бірақ Қарағандыда өндірістік практикада болғанын айта келіп, бірқатар қазақша сөздерді де қосып қойды. Қазірде облыста 500, ал оның филиалы ашылған Тобольск қаласында 40 Ресей Журналистер одағының мүшесі бар екен.

	Сөз кезегін алған Маңғыстау облыстық «Огни Мангистау» газетінің бас редакторы, Қазақстан Журналистер одағы Маңғыстау облыстық филиалының төрағасы П.Долматов республиканың және аймақтың беделді БАҚ-ы өкілдерінен құралған маңғыстаулық шығармашылық топты және Маңғыстау өңірінің саяси-экономикалық, тарихи, мәдени және баспасөз саласындағы хал-ахуалымен таныстырды. Тараптар бір-бірімен өзара сыйлықтар алмасып, естелікке суретке түсті.

	Ең бастысы, Маңғыстау және Тюмень облысының жан-жақты даму қырлары, олардың бір-бірімен ықпалдаса дамуының жарқын келешегі, бір-біріндегі озық тәжірибені игеруі турасындағы жаңалық атаулыны уақтылы жария ету, осы бағытта бірлесе шығармашылық қайрат таныту, іс-қимылды үйлестіру турасындағы келісімге екі тараптың ұйым басшылары Петр Алексеевич Долматов пен Владимир Сергеевич Кузнецов қол қойды.





	МАҢҒЫСТАУ –ТҮМЕН:

	ынтымақтастық аясы кеңейе түспек.





ТӘЖІРИБЕ АЛМАСУ ЖӘНЕ СЫЙЛАСТЫҚ ПЕЙІЛ




	Арнайы сапармен келген маңғыстаулық журналистерді Түмен облысы губернаторының бірінші орынбасары Н.А.Шевчик ханым (губернатор В.Якушев мырза іссапарда екен) қабылдап, алқалы отырыста ыстық ықыласты әңгіме өрбітті. Екі аймақтың арасындағы іскерлік және көршілестік (Түменнің оңтүстік бөлігі Қазақстанмен шектеседі), достық, терең тамырлы тарихи және адами тұрғыдағы жылы қарым-қатынастарға дәнекер болған Қырымбек Елеуұлына губернатордың және өз атынан шынайы ризашылығын жеткізді.

	– Маңғыстау облысы мен Тюмень облысының тығыз байланыс орнатуға құлшынысына өте қуаныштымыз, - деді ақжарма көңілден, - енді осы байланыстың толыққанды да жемісті болуына тілекшіміз.

	Наталья Александровна біраз ілтипат білдіргеннен кейін, Түмен облысының жан-жақты даму әлеуетіне тоқталды. Аймақтың мұнай, газ, мұнай өнімдері, геологиялық қорлары (оның ішінде минералдары да бар), жалпы өнеркәсібі, көлік, қаржы, агроөнеркәсіп, орман шаруашылығы, құрылыс, энергетика, коммуникация, жер ресурстары, құрылыс, зиялы және ғылыми орталықтары мен жобалау институттары, туризм, металл өңдеу, бизнес, инфрақұрылымы, әлеуметтік жағынан өзін-өзі қамтамасыз етуге толық қауқарлылығы туралы айтты. Мұнда жаңа кенорындары игерілуде, соңғы жылдарда мал шаруашылығы (ет, сүт) мен егін шаруашылығы (70%-элиталық дәнді-дақылдар) қарқынды дамуда, ал электр энергиясымен басқа да аймақтарды қамтып отыр. Бір жағы кедендік одақтың құрылуы қазақстандық-түмендік бизнесмендердің іскерлік байланысын күшейтіп, екі жақтағы көрмелерге қатысу, одан нәтиже шығару дәстүрге еніп келеді. Аймақта 5 қала бар, тұрғындардың 43%-ы ауылды жерлерде тұрады. Түмен қаласының іргетасы қаланғанына 420 жыл болған. Бүгінгі таңда қаланы заманға сай жаңғырта салу, абаттандыру, спорт пен бос уақыт, жолдар, инвестиция тарту мәселелеріне ерекше назар аударылып отыр. Тұрғындардың тұрғын-үй жағдайларын жақсартуына айтарлықтай көмек көрсетілуде. Салынып жатқан жаңа құрылыстардың 60%-ы жекенің үлесінде. Жоғары және кәсіби білімді жоғары деңгейге көтеруге, олардың материалдық-техникалық базасын замана талабына сай етуге басым бағытттардың бірі ретінде айрықша мән берілуде. Емдеудің, оның ішінде кардиология (әсіресе балалар кардиологиясы), нейрохирургия, балалар онкологиясы, бас-мойын аурулары, сүйек-буын аурулары, сәулемен емдеу диагностикасы бүтіндей Ресей бойынша алдыңғы орындарға шығып отыр.

	Н.А.Шевчик маңғыстаулықтардың білім берудегі озық тәжірибесі (ҰБТ бойынша республикада бірінші орынға шығуы, балалардың бойында ұлттық және адамгершілік мінез-құлықты қалыптастырудағы табыстары), ұлттық тілдер мен мәдениеттерді дамыту, жаңа қан құю стансасының жетістіктері туралы айта келіп, одан өздері үшін үлгі алуға болатындығын жасырмады. Ш.Есенов атындағы университетпен байланыстың келешегі кемелді боларына сенім білдірді. Түмен қазақтарына жергілікті үкімет тарапынан қолдау-көмектің аз еместігін, «Түмен қазақтары автономиясының» жылдан-жылға әл жиып келе жатқандығын, Маңғыстауда болған кездерінде тарту етілген қазақтың тамаша ұлттық костюмдерінің сәнділігіне тоқталды.

	«Түмен облысы Журналистер одағы» Аймақтық қоғамдық ұйымының төрағасы В.С.Кузнецовпен Қазақстан Журналистер одағы Маңғыстау облыстық филиалы төрағасы П.А.Долматов екеуі қол қойып, бекітілген бірлескен жоба туралы айтып өтті. Біз оның толық нұсқасын жариялағанды жөн көрдік:



	КЕЛІСІМ

	«Түмен облысының журналистер одағы» Аймақтық қоғамдық ұйымы мен Қазақстан Журналистер одағының Маңғыстау филиалы Тюмень облысының үкіметі (Ресей Федерациясы) мен Маңғыстау облысының (Қазақстан Республикасы) арасындағы Келісімді басшылыққа ала отырып, әрі аталған Келісімнің Түмен және Маңғыстау облыстарының арасындағы жан-жақты және әділ ақпарат алмасу турасындағы 12-бабын жүзеге асыруға мейлінше ықпал ету жөніндегі жарғылық мақсаттар, міндеттер мен шығармашылық әлеуетке сүйене отырып келісімге келді.

	Осы мақсаттар үшін:

	– аймақтық журналистік ұйымдар арасында, оның ішінде журналистік топтар алмасу да бар, заманауи ақпараттық технологиялар мен бұқаралық коммуникация құралдарын енгізу және бірлесе зерттеу мақсатында іскер байланыс орнату;

	– облыстық газет, журналдар, теле және радиоарналар, интернет-басылымдар, ақпараттық агенттіктер арасында тақырыптық материалдар және ақпараттық бөлімдер алмасу бойынша байланыс орнату;

	– бұқаралық ақпарат құралдарында экономиканы дамытудың тәжірибелері мен проблемалары, әлеуметтік сала қызметі, орыс және қазақ ұлттық диаспорасы мен жекелеген азаматтардың, ұлттық-мәдени автономиялар мен аймақтық азаматтық қауымдастықтардың, басқа да құрылымдарының өмірін БАҚ-да жария ету;

	– тәжірибе алмасу, журналистердің біліктілігін көтеру, шығармашылық конкурстар мен журналистік акциялар өткізу бойынша бірлескен шараларды қолға алу;

	– осы Келісім шеңберінде тараптардың ықпалдастығы мен оның нәтижелілігі бойынша үйлестіру, мониторинг, ақпарат алмасуды жүзеге асыру.

	«Регион-Тюмень» газетінің бас редакторы А.К.Омельчук өзінің Алматыда өткен Еуразиялық медиа-форумға, қазақстандық әріптестерінің Мәскеуде өткен осы тектес шараға қатысқанын айта келіп, өздеріне біздің өлкемізде болған кезде тарту етілген «Маңғыстау» кітабы (дискісімен) керемет екендігін, Түменде де осындай үлгімен дайындау қажеттігін биліктің қаперіне берді.





«ТЮМЕН-СТАЛЬМОСТ» КӘСІПОРНЫНДА




	Сапар барысында жолымыз түскен бұл кәсіпорын Ресейдегі темір жол, авто-жол және қосылатын көпірлер салу үшін металл құрылғыларын шығаратын ірі зауыттардың бірі екен. Бір атап айтарлығы, зауыттың өзі, Новосібір жобалау институты және ірі «Мостострой-12» құрылымдық бөлімшесінің бірлескен қызметінен құралатын «Тюменстальмост»-тың қуаты, материалдық-техникалық базасы айрықша. Тек «Мостострой» холдингі үшін ғана емес, Ресейдің өзге де өңірлері, одан да сырт аймақтар үшін өнімдер шығарылады. Мәселен, өткен жылы Ашхабадүшін 5 мыңтонна дайын көпір құрылғылары жасалып, 72 вагон жіберілген, әрі бұл жұмыс одан әрі жалғасуда. Кәсіпорынның бас директоры С.Г.Кушнаренко бүгінгі таңда айына 3-3,5 мың тонна металлқұрылғыларын шығару қуатына қол жеткізілгенін айтты. Оның айтуынша, маңғыстаулық компаниялармен де байланыс тіні жалғанып келе жатқаны байқалады. Әсіресе, «Ақтау теңіз порты» АЭА-да инвестициялық ахуалдың тәуірлігі өздері үшін де оңтайлы. Сондықтан бұл жерде бірлескен кәсіпорын құру екі жақ үшін де тиімді болмақ. «Біз теңіз инфрақұрылымының қажеті үшін теңіз платфомаларын, эстакадалар, кез келген күрделі порт және теңіз құрылығыларын әзірлей аламыз. Ал кедендік одақ оны тиімді тасымалдауға да жол ашады», дейді бас директор.

	Кәсіпорын басшылығы жылма-жыл қуатын үдете түскен сайын мамандарға деген кардерлікті болдырмауға да барынша жұмыстануда. Бұл ретте арнайы жатақхана (350 орындық), асхана, бос уақыт өткізу, спорт орындары бар кешен салынған. Бұл еңбек адамдарының вахталық әдіспен келіп жұмыс жасауына толық мүмкіндік туғызады. Егерде дәнекерлеушілер мен металлқұрылғыларды жинаушылардың әрбіреуі 25 адамнан тұратын екі бригадасын жасақтауға қазақстандықтар (маңғыстаулықтар) құлықты болса, білікті мамандарды қарсы алуға әзір екендіктерін білдірді. Мұнда Украина, Белоруссия, басқа да елдерден келіп, вахталық әдіспенеңбекететіндерсаныаземесекен. Біздің «алыстан ат арытып жеткендегі еңбекақының мөлшері қалай болар екен» деген сауалымызға, кәсіби білікті дәнекерлеушілер айына 700 еуро шамасында жалақы алатынын ашық айтты. Кәсіпорында жұмыс жасайтын азды-көпті қазақтар бар екен.





ТОБОЛЬСК – ТАРИХЫ БАЙ ҚАЛА




	Түменнен 240 шақырым жерде орналасқан тарихы да, сәулеті де ерекше бұл қаланы бізге жергілікті әкімдіктің туризм комитетінің жетекші маманы Е.А.Кулик есімді қарындас жол көрсетуші (гид) ретінде таныстырды. Екатерина өзі негізі қарағандылық екен, сонда мектепте оқыпты, кейінде анасы екеуі бұрыннан туыстары тұратын осы қалаға қоныс аударыпты. Әкесі Қарағандыда қалған көрінеді.

	Бұл қала асау Ертіс пен Тобылдың түйіскен тұсында тұр. Казактардың атаманы әйгілі Ермак пен Сібір ханы Көшімнің он алты жылғы тартысынан кейін Ресейдің Шығысқа қарай жол ашатын отты нүктесі де осы. Көшімді Ермак ақырында бағындырғаннан кейін, Көшімнің қарауындағы тайпалар сол кездегі қанаты қатая бастаған Қазақ хандығының құрамына енетіндігін Нығмет Мыңжанның «Қазақтың көне тарихы», Әнес Сарайдың «Ноғайлы» деректі кітаптарынан оқи қалдық. Қаланы аралап көріп көзіміз жетті, мұндағы әрбір үйдің, монастырлар, соборлар, храмдар, мешіттің әрбіреуінің терең қатпарлы тарихы бар. Қай-қайсысына да монумент-белгілер қойылған. Тобольск Кремлі атанған (ежелгі София-Успенский соборымен) башнялар мен соборлар ансамблінен тұратын азаматтық және діни бағыттағы мәдени мұраның құрамына 30 нысан кіреді. Тобольскіні Мәскеу мен Санкт-Петербургтен кейінгі үшінші рухани орталық санауы да жәйдан-жәй емес. Бұл қала 1590 жылы Сібірдің астанасы атанып, ал 1708 жылы 1 Петрдің реформасына сәйкес Урал, Сібір және Қиыр Шығыстың басын қосатын ұлан-байтақ Сібір губерниясының әкімшілік орталығына айналады. Мұнда талайлаған атақты адамдар дүниеге келіп, немесе осында белгілі уақыттарда өмір сүрген. Әлемге әйгілі Д.И.Менделеев балалық, жастық шағын осында өткізген, бірқатар декабристер, Ф.И.Достоевский, В.Г.Короленко тәрізді жазушылар осында жер аударылған. Тағы бір қызық тарих. 1917 жылдың 19 тамызында Уақытша үкіметтің шешімімен бұрынғы император (Романовтар әулетінің соңғы тұяғы) Николай ІІ және оның отбасы осында келеді, халық жақсы қарсы алады, құрмет көрсетіп, тамақпен қамтамасыз етеді. Олардың осында болған жерлері, үйлері, отырған орындықтары мен ұстаған заттары, дүние-мүліктері мұражайда көздің қарашығындай сақтаулы. Көп ұзамай осында жеткен қызылармияшылар патшаны Екатеринбургке жеткізіп, әйелі, бала-шағасымен (4 қызы, 1 ұлы) бірге атып тастайды...

	Осындағы бірден-бір мұсылман мешіті туралы әңгіме қозғаушылар оның қаражатқа емес, алтын қазанның есебінен салынғанын айтады. ХIХ ғасырдың аяқ шенінде туысы бұхаралық, патша отбасының құрметті қонағы Тохтасын Сафарұлы Айтмұхаметов аңшылықпен айналысып жүріп, ханты-мансылардың орман ішінде нән қазанға от жағып, тамақ пісіріп отырғанының үстінен түседі. Отырған аңшылар оны тамаққа шақырады, ал бұл кәнігі саудагер ретінде қазаннан көзін алмайды. Сөйтіп, Тохтасын қалтасындағы барлық ақшасын әлгілерге беріп, қазанды сатып алады. Екінші бір әңгімелерге қарағанда, қазанды олар сыйлыққа берген. Мешітті салған кезде Тохтасын осы маңдағы мұсылмандардан ақша да жинады деген деректер бар екен. Мешітке осындағы татар, чуваш, өзбек, қазақ, әзірбайжан, чешен ағайындар келетін көрінеді.





	Т Ү М Е Н: даму көкжиектерi





БІЛІМ БЕРУ: ИННОВАЦИЯЛЫҚ СЕРПІН




	Қазыналы Маңғыстау да, Түмен де құйқалы өңірлер болғандықтан бірінші кезекте Ш.Есенов атындағы Каспий мемлекеттік технологиялар және инжиниринг университеті (КМТжИУ) мен Тюмень мемлекеттік мұнай-газ университетінің (ТюмГНГУ) байланысының тез арада күшейе түсуі заңдылықта. ТюмГНГУ ректоры, профессор В.Новоселовтің іссапарда болуына байланысты маңғыстаулық БАҚ өкілдерімен болған кездесуді университет ректорының бірінші орынбасары А.А.Серебренников ашып, оқу орнында кешенді түрде атқарылып жатқан жұмыстарға тоқталды. Мұнда бір ғажабы, бастапқы, орта және жоғары кәсіби білім беріледі, яғни үздіксіз білім беру, оған қоса ЖОО бітіргеннен кейінгі білім жетілдіру де бар. Ең бастысы, маман даярлаудың сапасын арттыру, РФ-ның ең үздік инновациялық бағдарламаларын жүзеге асыруға үлкен күш-жігер, ғылым қуаты жұмсалуда. Кәсіби даярлықтың нақты нәтижесі ТюмГНГУ студенттерінің Ресейде білім бәсекелерінде жоғары табыстарға жетуінен айқын байқалуда. Студенттер РФ Президентінің гранттарына ие болуда.

	ТюмГНГУ ЖЖО, академиялық және салалық ғылымдар бойынша ғылыми-зерттеу қызметін жетілдіруде жоғары оқу орындары және бизнес-құрылымдармен (оның ішінде шетелдіктері де бар) жанды байланысты дамытуға айрықша мән беруде. Мәселен, бұл университеттің біздің Павлодарда бұған дейін филиалы болып келсе, Қазақстанның бұл саладағы (шетелдік филиалдар бойынша) заңдарының күшеюіне байланысты жабылып қалған. Соған қарамастан ТюмГНГУ-дің Павлодар инновациялық университетімен байланысы үзілген жоқ, ТюмГНГУ кадрларды дистанциялық даярлау жүргізеді, методикалық қамтамасыз ету жағынан ресурстар алмасу жалғасуда. Бүгінгі таңда КМТжИУ-мен де тығыз байланыстың тетіктері қарастырылуда. Екі жақ та бұл істің өзара тиімді боларына сенімді. Тарихы, тәжірибесі бай Түмен өңірінің ғалымдарын біздің университеттің студенттеріне дәріс беруге шақырудың, білікті кадрлар даярлау және жұмысшы мамандарын қайта даярлау бағдарламалары бойынша ынтымақтасудың да мәні зор. Бұл тек күндізгі білім бойынша ғана емес, дистанциялық білім беруде де өте қажеттілік. Сондай-ақ А.Серебренников қазақстандық әріптестерімен мемлекетаралық қатынастар деңгейінде кешенді түрде жұмыс жасаудың тиімділігін айтты. Бұл университетте Тәжікстан мен Түрікменстан елдерінің студенттері РФ Білім министрлігінің бағдарламалары бойынша білім алады екен.

	Университеттің техникалық орталығы, инновациялық жаңалықтары мен виртуалдық лабораториялары, білім беретін «Евроканалы», информатика, электроника, суперкомпьютерлер, ядролық физика, күн батареялары, жылу насостары, нано-фабрикалар, нанонысандар, қолданбалы емес ғылым салаларын дамытудағы жетістіктері айта қаларлықтай. Ресейдің «Лукойл», «Газпром», «Сургут-нефтегаз», «ТНКВР» т.б. жетекші компаниялармен тығыз байланыс жолға қойылған. Бүгінгі таңда мұнда Қазақстанның әр түкпірінен 864 студент білім алуда.

	Сол сияқты Түмен мемлекеттік университеті тек өңірде ғана емес, бүтіндей Ресей бойынша жоғары бағаға ие. Қазақстанның Астана («Тұран» университеті), Қостанай, Семей, Өскемен қалаларындағы білім ордаларымен жанды байланыс жасауды жолға қойып отыр. Бұл байланысты одан ары қарай кеңейте түсу көзделуде. Бұл оқу орнының да оқу-білім кешені, заманауи технологиялар бойынша материалдық базасы, ғылыми ізденістері тәнті етеді. Экономистер мен экологтар да даярлайды екен.

	–Біз Тюмень облысының бүкіл аймағындағы табиғаттың хал-ахуалына зерттеу жүргізбекпіз. Маңайдағы 300 көлдің ластану деңгейін:

	флора, фаунасын, топырағын, суын, өрт болуы мүмкін жерлерді, мұнай кенорындары айналасының жағдайын тексермекпіз, - дейді ТюмГУ ректоры Г.Н.Чеботарев. Бұл өңірдің білім беру, ғылым және мәдени орталығы болып табылады. ТюмГУ-дің 14 филиалы, АҚШ, Франция, Германия, Қытай бастаған 55 елмен тиімді келісімдері, 97 академиялық бағдарламасы бар екендігін айтсақ та жетіп жатыр...

	Мұнда, біздің байқағанымыз, филология және журналистика институты, дистанциялық білім беру институтының құрамында телерадиоорталық және Желілік білім бағдарламалары орталығы да бар екен. Федералдық және аймақтық билік тарапынан қолдауды күшейту үшін ТюмГУ Батыс-Сібір федералдық университетіне айналудың қамын жасауда.





ДЕНСАУЛЫҚ САҚТАУ: ОЗЫҚ ҮЛГІЛЕР




	Медициналық кешенге келгенімізде бізді Тюмень облысы әкімшілігі денсаулық сақтау департаментінің директоры А.Ю.Кудряков, облыстық клиникалық аурухананың бас дәрігері С.В.Миневцев қарсы алып, емдеу орнын аралатты. Мұнда емдеудің жоғары технологиялық, озық үлгідегі әдістері қолданылады. Материалдық-техникалық база еуропалық және әлемдік денсаулық сақтау стандарттарына сай келеді. Мұнда нейрохирургиялық, кардиологиялық оталаудың ең жоғары үлгісі көрсетіледі. Р е н т г е н х и р у р г и я л ы қ тәсілдермен балалардың жүрек ақауын емдеу ерекше жолға қойылған. Бұл әрі қан шықпайтын әдіс, баланы келесі күні-ақ ауруханадан шығаруға болады. Кардиохирургия саласында да күрделі операция түрлері қолға алынды. Ал терапевтік қызметте Батыстағыдай гематологиялық емдеу түрі жақсы жолға қойылған. Сонымен қатар мұнда сумен-балшықпен емдеу әдістері де қолданылады. Осындай жоғары технологиялардың табысты түрде енгізіліп жатқанына көз жеткізген атақты академик Ренат Акчурин жоғары технологиялар бойынша Мәскеуде өткен алқалы Конгресте «Жұмыс жасауды сібірліктерден үйрену керек» деп әдейі айтуы жәйдан-жәй болмаса керек. Ақиқатына келгенде осы өңірдегі Новосібір, Омбы, Уфа, Томск секілді ірі қалаларда Түмен клиникалық ауруханасындағыдай медицина докторлары мен кандидаттары көп емес. Аса білгір деген профессорларды Ресейдің барлық жерлерінен осында шақырып, пәтермен қамтамасыз ету, жақсы жалақы төлеу жергілікті жерде шешім тауып келеді. Соның да әсері болар, сырқаттар кез келген ауруы бойынша мұнда жанына дауа табады деуге болады. Бір қазақ әйелі Қазақстанда, одан Мәскеуге апарып баласына ем қонбай, ақыр соңында Түменге әкеліп, осындағы мықты дәрігерлер оны құлан-таза жазып жіберіпті. Өйткені, мұнда нейрохирургия, рентгендік хирургия, кардиология, балалар онкологиясы, бас-мойын аурулары, торакалдық (кеуде) хирургия, сәулелік диагностика аса жоғары деңгейде дамыған. Көшпелі бригадалар жұмыс жасайды. Түмендік кардиохирургтер Маңғыстауға да келіп, бірнеше баланың жүрегіне ота жасаған болатын.

	Мамандар білігін жетілдіру мәселесі бойынша түмендіктер Мәскеу, Санкт-Петербург, Новосібір, Екатеринбург, сондай ақ Канада, АҚШ, Испания, Италия, Австрия, Франция, Алжир тәрізді елдерде оқып, тәжірибеден өтіп келуде. Облыста медицинаның қарқынды дамуы, заманауи технологиялардың пайдаланылуы өңірдегі адамдардың өмір сүру жасын 4 жасқа ұзартуға мүмкіндік туғызып отыр.





МӘДЕНИЕТ, ӘДЕБИЕТ, СПОРТ




	Біз газетімідің өткен сандардағы нөмірінде түмендік журналистердің өз баспа үйі бар екендігінен хабардар еткен болатынбыз. Ал жазушылардың жағдайын сұрағанымызда, мұнда қаламгерлердің жағдайы жаман емес екенін сезіндік. Бір қызығы, мұнда қазірде екіге бөлінген «Союз писателей России» және «Союз Российских писателей» қоғамдық ұйымдарының екеуінің де бөлімшесі жұмыс істейді екен. Бір атап айтарлығы, жазушылардың Әдеби-өлкетану орталығында бәрі бар: «Лик» атты альманах шығарады, Түмен өлкесі жазушыларының арнайы кітапханасы (тым тәуір әдеби қоры бар), әдеби мұражай (4 көрме залымен), «Автограф» әдеби салоны, әдеби лицей, Түмен жазушыларының кітап дүңгіршегі жұмыс жасайды. Орталыққа жазушылар, филологтар, өнер иелері жиі жиналып, мазмұнды да тартымды шаралар өтеді.

	Бір атап айтарлығы, Тюмень мемлекеттік университетінде баспа ісі және редакциялау кафедрасы ашылған. Ресейде 6000-дай баспа болса, оның дені Мәскеу мен Питерде. Ал түмендіктер тапсырыспен ғана кітап әзірлеуді қолға алып келген еді. Енді университет студенттері орталықтағы баспа, баспахана, кітап дүкендерінде болып, тәжірибе жинауды дәстүрге айналдырған.

	Аймақтың мәдени өмірі аса бай. 1993 жылдан бері өткізіліп келе жатқан «Российская студенческая весна» биыл осында өтпекші. Студенттер КВН, өнер сайыстарымен бірге журналистикадан да сынға түседі.

	Біз болған күндерде қаладан он-он бес шақырым шамасында орналасқан халықаралық деңгейдегі «Жемчужина Сибири» спорт-базасында (спорттың қысқы түрлері бойынша облыстық орталықта) биатлоннан Ресей чемпионаты өтті. Елге қарай жолға шығатын күні түске дейін біздер де осында болып, жарысты тамашаладық. Ең бірінші орманды, таулы аймақта салынған базаның кереметтігі тәнті етті. Екіншіден, ресейлік жастардың әрі спортқа құмарлығы, әрі жанкүйерлікке, бос уақыттарын осындай мазмұнды өткізуге, салауатты өмірге бейімділігі аса риза етті. Үлкен стадионға тола жиналған қалың спорт жанкүйерлерінің арасында жасамыс кісілер де, әсіресе жастар жағының көп болуы, әрі сайыс қызған сайын шапалақ ұрып, дуылдатып, мерекелік көңіл күйде болуы өңірдегі спорт пен дене шынықтыру, салауаттылыққа деген ықыластың айрықша екендігін айқын аңғартып тұрды. Спорттық шараларды көру үшін стадионға кіру тегін екен, жарысты ұйымдастыруға көмектесіп жүрген волонтерлер қаншама. Жарыстың соңғы күні Тюмень облысының командасы бүкіл ресейліктер арасында алтынды да, күмісті де, қоланы да мейлінше көп иеленіп, алдыңғы орыннан көрінді. Спортқа мынадай көңіл бөлінсе, салауатты жұртың, сергек жанкүйерлерің болса, намысты қолдан бермесің анық емес пе?!. Бұл шараны ұйымдастырушылардың тізіміне көзіміз түсіп еді: Түмен облысының әкімшілігі, РФ спорт, туризм және жастар саясаты министрлігі, Түмен облысының спорт, жастар саясаты жөніндегі департаменті, шаңғы тебу және биатлон бойынша Тюмень облыстық федерациясы, Ресей биатлонистер одағы деп келетін спорттық ұйымдар бар екен. Бұл күні арнайы жасақталған сахна төрінде Ресей өнер жұлдыздарының концерті болып жатты, шараны жүргізeшіні де Мәскеуден шақырыпты...





	Ынтымақтастық аясында:

	Бармасаң, келмесең - жат боларсың





ТҮМЕНДІК ҚАЗАҚТАР және Түменнің түркі әлеміне қатысы хақында




	Тәуелсіз мемлекеттер - Қазақстан Республикасы мен Ресей Федерациясының достық, тату көршілік қатынастары көңілге әркез жылылық ұялатады. Ежелден қоңсы қонған елдердің арғы-бергі тарихында да көптеген байланысты жәйттер бар. Ресейдің бір қуатты аймағы - Түмен топырағында бүгінгі таңда 20 мың шамасында қандастарымыз ақадал еңбек етіп, бақуатты өмір сүруде. Осы өңірге атбасын тіреп, аз күн сапарда болған маңғыстаулық БАҚ өкілдері «РФ Тюмень (Түмен) қазақтары ұлттық-мәдени автономиясы» деп аталатын ағайындарымызға қауышқанда өз ауылымызға келгендей бір серпіліп қалғанымызды айта кетелік. Түмендік бауырлар қазақстандық делегацияны қос ішек, отыз екі пернелі қасиетті домбырадан төгілген қоңыр саз, әсем әнмен дуылдата қарсы алды. Қып-қызыл бауырсақ пен дәмді майдан ауыз тиіп, автономияның қонысына көз салдық. Төргі бөлмеде қазақтың қолдан тоқылған тұскиіз, текемет, көрпе-жастығы, жер үстелі орналасыпты. Бұл осы өлкедегі ақсақалдар мен ұйым басшыларының алқалы жиын құрып, салихалы елдік әңгіме өрбітер орны екендігі айтылды. Одан бергі негізгі бөлме қазақтың даңқты тұлғаларының портреттері, ұлттық бұйымдар, ана тіліміздегі кітаптар, басқа да керек-жарақтармен әрленіпті. Қаракөз бауырлармен әңгіме тиегі ағытылып жүре берді. Осы жерде осы жолдардың авторы Түменге бармастан әлдеқайда бұрын өзі оқыған деректі әдебиеттерден көңілге түйген жәйттарын баян етті. Орайы келгенде қытай, араб, парсы жұрттарының жазба деректеріне, түрік, монғол шежіре жылнамаларына сүйене отырып жазылған, 1987 жылы Шинжаң халық баспасынан жарық көрген Нығмет Мыңжанның 1994 жылы «Жалын» баспасынан қайта басылған «Қазақтың көне тарихы» атты кітабының 11-бетінен басталатын бірер парағында айшықталған нақты жазба деректі оқырман назарына ұсына кетуді жөн көрдік. Бұл тақырып «Батыс Түрік қағандығы» деп аталады.

	«...Түріктер турасындағы алғашқы дерек 542-жылдан бастап Жұңғоның жазба деректерінде кездеседі. Түріктер VI-ғасырда Алтай тауының күн бетін мекендеген көшпелі тайпалар еді. Олар бұл кезде Маңғолиядағы жожан (авар) хандығына бағынып, алым-салық төлеп, темірден қару-жарақ жасап беріп отырған. Бұл мезгілде Орта Азия өңірін мекен еткен теле (тірек) тайпалары жожан хандығына қарсы аттанады. Бұл хабарды естіген түріктердің ашына (ғалымдардың пайымдауынша бұл Алшын-Кіші жүздер болса керек. Ғ.Ә.) тайпасының бастығы Түмен (Бұмын) теле тайпаларына тұтқиылдан шабуыл жасап, елу мың үйлік телені өзіне бағындырып алады. Оларды өзінің тіректі әскері етіп күшейе түскен Түмен жожан қағаны Анағайдың қызын айттыруға кісі салады. Бұған шамданған Анағай қаған Түменге елші жіберіп: «Сен менің темірімді соғатын құлымсың, бұл талапты қоюға қайтіп батылың барады» деп даттайды. Сонымен бұлардың арасында соғыс туылады, 551-жылы түріктердің басшысы Түмен, жожан қағаны Анағайға қарсы жорық жасап, жожан хандығының әскерлерін талқандайды, жеңіліске ұшыраған Анағай өзін өлтіреді, 552-жылы Түмен өзін «ел қаған» деп жариялайды. Түрік қағандығының іргесін қалап, шаңырағын көтереді.

	Түмен қағанның кіші інісі Мұқан қаған билік жүргізген кезде түрік қағандығы мейлінше күшейеді. Олар жожандардың (аварлардың) хандығын біржола жойып, шығыста кедендерді, солтүстікте қырғыздарды өзіне бағындырады. Батыста ефталиттерді (ақ һүндерді) талқандап, Орта Азия өңіріндегі елдерді қол астына қаратады. Сөйтіп, Шығыста Лиаухай теңізінің батыс жағалауынан бастап, батыста Каспий теңізіне дейінгі 10 мың шақырымдық өңір, Гоби шөлінің солтүстігінен бастап, солтүстікте Байкал көліне дейінгі 5-6 мың шақырымдық жерлер түгелімен Түрік қағандығына бағынады. Түрік қағандығының ордасы Орхон өзенінің басына көшіп орналасады. Моңғолия мен Орта Азияны мекендеген түркі тілдес тайпалар мен ұлыстар түрік қағандығына бағынады. Алтай тауынан Каспий теңізіне дейінгі ұлан-байтақ өңірді мекендеген қазақ тайпалары да түрік қағандығының қол астына қарайды». Арғы қарайғы тарихты жаза беруге газет мүмкіндігі көтермейді, әрі біз оны мақсат тұтпаймыз да. Одан кейін Бұмынның (Түменнің) тағы бір інісі, атақты Естеми көптеген елдерді бағындырып, ұлы қағандардың көшін жалғайды...

	Біз бұл әңгімелерді баһадүр бабаларымыздың рухы ұрпақ жадында жаңғыру үшін айтып отырмыз. Түмен өңіріндегі тарихи жер, су атауларының тегіс түркі тілінде болуы да көнеден сыр тартады. Түмендік ағайындармен етене әңгімелесу барысында олардың ата-аналарының негізінен сонау 1928-30 жылдардағы Қазақстанда Ф.Голощекиннің қаніпезерлікпен жүргізген «кіші Октябрі» кезінде Ресеймен көршілес Солтүстік Қазақстан, Петропавл, Қостанай облыстарынан қоныс аударғанын білдік. Бастапқыда көшіп келген бір қауым ел өз алдына бір колхозда тұрып, шаруашылықпен айналысады. Ресей журналистер одағының мүшесі, Тюмень мұсылмандарының мәдени-ағартушылық «Муслим-Инфо» газетінің редакторы, «Ислам-Ньюс» ақпараттық агенттігінің меншікті тілшісі Қалил Қабділвахитов осынау қилы кезеңдерде Түмен өңіріне келіп, халық шаруашылығы салаларында еңбек еткен, ұлы Отансоғысынақатысқан ардагерәкелер, ағалар және олардың бүгінгі ұрпақтары туралы «Откочевники» атты тым тәуір кітап шығарыпты. Біздің бұл ағайындар Түмен облысында Нижнетавдинск ауданының Қиыршығыстық Қызыл Армия атындағы колхозында елеулі еңбек сіңіріп, өнегелі із қалдырған екен. Түмен қазақтарының негізін осы солтүстік өңірді мекендеген керей, қыпшақ, найман, арғын тайпаларының өкілдері құрайды. Облыстағы қазақтардың ұлттық-мәдени автономиясын басқаратын Есенғали Қамзеұлы Ибраевты әуелгіде Түмен облыстық мемлекеттік Думасы жанынан кездейсоқ кездестіріп, сөзге тарттық. Сөйтсек, осынау ұзын бойлы, отты жанарлы ініміз Думаның депутаты В.С.Тимченко деген азаматтың көмекшісі болып қызмет жасайды екен. Біз Есенғали бауырымызға келешекте әлі де өсіп, кем дегенде осы Думаға мүше болуына тілегімізді білдірдік. Түмендік қазақтардың аймақта мемлекеттік қызметте, бизнесте, фермерлік қызметте жүргендері аз емес болып шықты. Түмен қазақтары автономиясында қазақ тілінің оқытушысы болып қызмет жасайтын Зүбәйра Абайқызы Қалиеваның әңгімесі үмітімізді ұштай түсті. Оның айтуынша, өзі Солтүстік Қазақстанда Петропавл университетін бітірген, филолог. Түменге көшіп келгеніне 15 жыл болыпты. Зүбәйра қазіргі кезде мұндағы ағайынның ана тілін білуге деген құштарлығы артып келе жатқандығын, оларды тіл білу деңгейіне қарай үш топқа бөліп оқытатындығын, әсіресе, жеткіншек балалар, студенттер қазақ тілін білгіміз келеді деп осында жиі келетінін айтты. Бүгінгі таңда 100 шақты бала ана тілін меңгеруге талаптанып жүр екен. Оқулықтар жағынан әлі де көмек қажет екендігі айқын. Әрине, тілді үйрену бір күннің ісі емес екендігін, қалың орыстың ортасында жұтылып кетпеу үшін қалай болғанда да бұл мәселеге терең мән беру керектігін, Қазақстан жағынан бұл ретте көмек бола беретініне сенім білдірді. Егемен еліміз үшін тек іштегі ғана емес, сырттағы қазақтың да (диаспора) мықты болғаны елдігімізге тірек болатынын біз де жағымыз талмай айта түстік. Мұндағы қандастарымыздың барлығы бірін-бірі біледі екен, қолдап жүреді екен, той-садақаларынан қалмайды екен, Наурыз бен Айтты атап өтеді екен. Мәселен, биылғы Наурыз мерекесінде ұлттық-мәдени орталықтардың «Стройтель» мәдениет үйінде «Қыз сынын» өткізіп, қазақ аурулары айдай сұлу көркін паш еткен.

	Бізбен бірге осында келген Түмен облысы үкіметінің ұлттар ісі жөніндегі комитетінің баспасөз хатшысы Анастасия Блябликова өзі жасайтын комитетте бұл мәселе бойынша 16 адам еңбек ететінін, өңірде 150 этнос, 18 конфессия бар екендігін, халықтың 80 пайызын орыстар құрайтынын, одан кейінгі кезекте татарлар, украиндар, басқа да ұлттар (соның ішінде қазақтар да бар) бар екендігін баян етті. Қазақ автономиясына қазіргі мекенжай-ғимараты 2008 жылы қайтарымсыз біржолата беріліпті. Түмен аймағында ұлтаралық және діни келісімге айрықша мән берілетіндігі аңғарылды.

	Түмен облыстық «Достық» қазақ қоғамын бұған дейін Қалихан Қасымханұлы Серғазинов деген алып денелі азамат басқарыпты. Ол белгілі бизнесмен екен. Негізгі ісі – ағаш өндірісі, метиз саудасы, электр зауыты, т.б. екен. «Біз Солтүстік Қазақстан облысының Преснявск ауданынанбыз, Атымжан ауылы деп те аталады. Керейдің Көшөбөсіміз. Атақты жазушы Сәбит Мұқанов та осы ауылдан, атамыздың үйінде талай болыпты. Атам қажы болғандықтан, дінге шабуыл жасалған сонау 30-жылдардың ойранында осылай қарай ауып кеткен. Құдайға шүкір, Гүлнәр деген қызым тұрмысқа шықты, Алматыда жақсы қызмет жасайды, ұлым Жәнібек осында бір фирманың директоры», дейді ол.

	Қазақстаннан келген журналистер қауымын қарсы алу сәтінде өрелі әңгіме өрбітіп бастаған бауырымыз Есімхан Жантасов (әріптесіміз Арманжан Байтасовтың тумаласы екен) Түмен облысы қазақтары автономиясы Үйлестіру кеңесінің төрағасы болып қоғамдық қызмет атқарады.Ол маңғыстаулық журналистерді келесі күні өзі тұратын ауыл, өзі басқаратын шаруашылыққа шақырды.

	Мінеки, Бұмын қолбасшы бастаған бабаларымыздың тұлпар тұяғының ізі қалған Түмен даласында қазақ ауылына да келіп жеттік. Есімхан бауырымыз (1957 жылы туған) әуелі өзінің үлкен мал фермасымен таныстырды. Мұнда 17 адам еңбек етеді, құрылғылар толық автоматтандырылған. Бағымдағы 300-ге тарта мүйізді ірі қараның еті, сүті біршама өнім береді. Күніне 1,5 мың литр сүт сауылып (сауу залына 6 сиырдан кіргізіліп сауылады), сүт зауыттарына жөнелтіледі (тендер жеңіп алған). Бір литр сүтке мемлекет тарапынан 3 рубль субсидия төленеді. Сонымен қатар Есекең АҚШ-қа (Вашингтон) арнайы барып, овощ шаруашылығының технологиясын алып келгенін, осында сәбіз, қызылша, капуста, жуа, картоп өсірілетінінен хабардар етті.

	Есімхан Ысқақұлы жүздеген тұлпар баптайды, оны әр жер, әр елдерден сатып алып әкеледі. Жылқы көрсе, нағыз қазақы қаны ойнайды. Тұлпарлары бәйгілерде топ жарып жүр. Наурыз тойын атап өткенде ағаш үйлер тіккізіп, ұлттық киімдер киеді, ат-шабыс ұйымдастырып, өзі демеушілік жасайды. Қазақтардың да ұлан-байтақ Ресей жерінде жоғары деңгейде өмір сүріп, бизнеспен, атакәсіппен айналысқанын, өзін-өзі лайықты ұстай біліп, өзгеден кем болмағанын алға мақсат етіп қояды. «Елге қарай көш түземейсіздер ме? Арманыңыз қандай?» деген сұрақтарға Есімхан бауырымыз: «1990 жылдары біздің адамдар Қазақстанға барған, бірақ ол жақта жөнді қабылдай алмады, мүмкін ол кезде жағдай болмаған да шығар. Ал Қазақстанның қазіргі жағдайы жақсы, ел дәулеті артып келеді, Нұрсұлтан Әбішұлы көрегендік танытуда, қайтадан сайланғанын мұндағы қазақтар да, басқалар да құп алды. Жалпы біздің құлағымызға «оралман» деген сөз түрпідей тиеді. Бізге «қазағым!» деген сөз ұнайды. Ендігі мақсат – немерелерді бағып-қағып, үлкен азамат етіп өсіру. Балаларым менің жолымды қумады, сондықтан үш жасар немеремді ертерек атқа мінуге, жылқы мінездес халқымыздың қадір-қасиетін сақтауға үйретпекпін. Сосын осы ауылдан дін-имандылық үйін – мешіт салмақпын», дейді ол. Маңғыстау облысы әкімінің бірінші орынбасары Аманкелді Айтқұловтың да осында болып кеткенін айтып, сәті түссе киелі өңірімізге де, жалпы Қазақстанға-атамекенге, қазақтар құрылтайына түмендік қандастардың барып, келіп, жиі араласып тұруға, іскерлік байланыстарға әзір екендігіне назар аударды.

	Есекеңнің кең жайылған мол дастарханының басында алқақотан отырып, арқайын әңгімелесіп, шер тарқатыстық. Алыстан келген қонақтарға қойдың басы, соғым-сүрден сыбаға ұсынылды, ізгі тілектер ақтарылып, өлең-жыр оқылды. Облыс әкімінің атынан аздаған сыйлығымызды және өзімнің соңғы шыққан бірнеше кітаптарымды тарту еттім. Түмендік бауырларға «Қазақ болу» атты толғауымнан оқылған үзінді қатты әсер еткен тәрізді...

	Одан кейін Есімхан жиналған меймандарды саунаға, көңілді демалысқа да шақырды. Аз күн алыста жүріп ауылды сағына ойлаған біздердің көңіліміз бір көтеріліп қалды-ау. Тек түмендік қазақтармен, олардың даладай дархан көңілдерімен сусындап, мерейіміз өсіп, кетерде қимай қоштастық. «Тау таумен кездеспесе де, адам адаммен кездеседі» ғой, әлі талай кездесерміз, Түмен тарпаңдары, дестік қол бұлғап!





	Халықаралық қатынастар





«ҚАШАҒАН» ӘЛЕМ НАЗАРЫНА




	Коммерциялық ашылуы жөнінде осыдан он бір жыл бұрын жария етілген Қашаған кенорнын игеру жобасы әлемдегі ең күрделі жобалардың бірі болып табылады. Каспий теңізінің солтүстік бөлігі, яғни қазақстандық секторы өте сезімтал экологиялық аймақ әрі сан алуан флора мен фаунаның, соның ішінде сирек кездесетін түрлерінің мекені. Солтүстік Каспий бойынша Өнім бөлісу туралы келісім (СКӨБК) шеңберіндегі мердігерлік учаске 5600 шаршы километр құрайтын аймақты алып жатыр және әлемдегі алыптардың бірінен саналатын Қашаған кенорнын сонымен қатар Қаламқас, Ақтоты және Қайраң кен орындары да қамтиды. 2009 жылдан бастап бұл жобаның операторы болып тағайындалған НКОК (Норт Каспиан Оперейтинг Компани Н.В.) компаниясы қауіпсіздікті қамтамасыз ету және қоршаған ортаны қорғау мәселелерін өте маңызды деп есептейді.

	Сондықтан да консорциум іске кіріскен жылдардан осы уақытқа дейінгі мезгілде шексіз шалқар мұхиттармен салыстыруға жатпайтын, тұйық теңіз болып саналатын Каспийдің мол мұнай қорын игеру ғана емес, сонымен қатар теңізді экологиялық қауіп-қатерден сақтау ұдайы күн тәртібіне қойылып келеді. Теңіз төскейіндегі ұланғайыр байлықты игеру өз алдына, оның өнбойындағы биоресурстарын (оның ішінде әлемдегі қызыл балық қорының 90 пайызы шоғырланған) көздің қарашығындай қорғау сынды елдік міндет аса зор жауапкершілік жүктейді. Осынау жауапкершілікті терең сезінген нкоктіктер теңізге мұнай төгілетін апатты жағдайға жан-жақты сай болу үшін дайындықты жыл сайын күшейтумен келеді. Бұл ретте аталған мәселемен әлемдік ауқымда әріден айналысып келе жатқан ұлыбританиялық халықаралық ұйымдар мен теңізге 3-деңгейдегі мұнай төгіле қалған жағдайда оны жоюға жұмыстанатын Саутгемтон қаласындағы базамен байланыс нығая түсті. Қазақстандық «Қазмұнайгаз» ҰК, «Қазэнерджи», «КИНГ» шетелдік әріптестерімен тығыз байланыс орнатуға жұмыстанып келеді. Қазіргі уақытта теңізге мұнай төгілуі мүмкін жағдайларда әрекет ету үшін қажетті шетелдік құрал-жабдықтардың бірқатары жеткізіліп, оқу-жаттығу жұмыстары, семинарлар мен тренингтер жиі өткізілуде.

	Халықаралық қатынастар, теңіз байлығын ел игілігіне айналдыру мен асау айдынға кінәрат келтірмеу тәрізді ортақ мүдде жолындағы жұмыстарды жұртшылыққа таныстыру, жария ету мақсатында көптен көкейде жүріп, төрт жылдан кейін жүзеге асырылып отырған алыс сапарға Қазақстаннан шақырылған, осы тақырыпқа көптен тереңдеп қалам тербеп жүрген он журналистің санатына енудің сәті түскен еді. Өзекті мәселенің қыр-сырына қанығуға арналған осынау сапардағы алғашқы кездесу «Oil Spill Respohse Limited» аталатын халықаралық ұйымда өткен болатын.

	Мұндағы басты баяндамашы ретінде танылған Мұнайдың апатты төгілуінің салдарын жоюға дайындықты қамтамасыз ету бойынша өңірлік салалық бастаманың (OSPRI) құрылған кезеңінен бергі басшысы Питер Тэйлор апатты жағдайда қолданылатын құрылғыларды меңгеру үшін мамандар даярлау, төгілу бола қалған күрделі жағдайларда апатты жою шараларын жоспарлау, оқулар мен жаттығулар өткізу және мұнай төгілуі барасында басшылықты қамтамасыз ету бағдарларына тоқталды.

	Орайы келгенде айта кетелік, OSPRI Қоршаған ортаны қорғау бойынша мұнай өнеркәсібі өкілдерінің халықаралық қауымдастығының (IPIEKA) аясында қызмет атқарады. Ал IPIEKA бүкіл әлемде апаттық мұнай төгілуін жою шараларын тиімді жоспарлау жүйесін дамытуға көмектесетін , БҰҰ-ның арнайы агенттігі – Ұлттық теңіз ұйымымен бірге ортақ бағдарламаны іске асыруда. Осынау ғаламдық бастамамен бірлесіп қызмет жасайтын OSPRI – салалық қуымдастық. Би Джи Груп, БиПИ, Шеврон, КонокоФилипс, ЭНИ, ЭксонМобил, ИНПЕКС, ПетроҚазақстан, Шелл, Статойл ,Тоталь компаниялары осы қауымдастықтың мүшелері. Олар Аймақтық бастама негізінде (Каспий теңізі – Қара теңіз-Орталық Еуразия) апатты мұнай төгілуін жоюға атсалысады.

	– Каспий теңізін қорғау бойынша Тегеран конвенциясының, теңізге мұнай төгілген жағдайда оны жою бойынша ынтымақтаса әрекет ету, аймақтық әзірлік жөніндегі Ақтау хаттамасының маңызы өте зор. Теңіз жағалауында орналасқан бес мемлекет шекара шегіне қарамастан апатты жағдайларда бір-біріне көмекке келуге тиіс, өңірлік мүмкіндіктерді оңтайландырып, сол арқылы теңіздің ортақ бассейнін қорғауға атсалысады. Өйткені, тәуекел үшін жауапкершілік ортақ. Төтенше жағдайлар бола қалған жағдайда үкімет пен компаниялардың бірлескен жұмысын үйлестіру, тиімді ынтымақтастық, құрал-жабдықтардың мейлінше шұғыл түрде жеткізілуі, операторлардың қолында іс-әрекеттің нақты жоспарының болуы, тиісті министрліктердің атсалысуы, қаржылай қолдау мәселелері шешім табуға тиіс. Мұнай төгілу апаты бола қалған жағдайдағы әзірлік пеноныңзалалынжоюшараларысенімдіболуға тиіс, - деді П.Тэйлор. Оның айтуынша,OSPRI аймақтық ұйымдармен, ұлттық үкіметтермен, операторлармен (соның ішінде НКОК және ТШО бар), халықаралық ұйымдармен (ОБСЕ, OSRC, КИНГ) тығыз байланыс орнатқан. Жалпы OSPRI апаттық мұнай төгілуіне өңірлік дайындықты қамтамасыз ету үшін техникалық және қаржылай көмек көрсететін басқа да мекемелермен серіктестіктер құруда маңызды роль атқарады. IPIEKA компаниясының мүшелер тобы өңірдегі компаниялар мен үкіметтердің аймаққа экологиялық және әлеуметтік-экономикалық залал келтіретін апатты мұнай төгілуін жоюға дайындығының деңгейін бағалауды да басты назарға ұстап отыр. Әрине, тәуекелді басқару саласында сапалы құрылыстарды жобалау, қауіпсіз шаралар қолдану және барлық деңгейдегі қызметкерлер үшін жоғары деңгейдегі кәсіби білік көтеретін оқулар өткізу, тиімді дайындық жоспарының және мұнай төгілген жағдайда оны жоюға арналған күштер мен қорлардың болуы тәуекелді төмендетуге ықпал етеді.

	Арнайы сапардың бір күні Англияға барғандағы басты мақсатымыз – Саутгемптон қаласындағы 3-деңгейдегі мұнай төгілуі жағдайында жедел әрекет ету және оның зардаптарын жоюға арналған өндірістік базаның жұмысымен танысу болды. Бұл құрамына барлау, өндіру, тренингтер өткізумен айналысатын 46 акционер кіретін Oul Pabti cipayt Metbers компаниясы әлемдік мұнай өндіру саласындағы (оффшордағы және құрлықтағы) түрлі ауытқуларды күні-түні бақылапотырады. Алдын ала жасалған келісім-шарттар негізінде жедел жұмыс жасап көмекке келеді. Компанияның аймақтық директоры Роберт Чэйнс Макондадағы (АҚШ), Мексика шығанағындағы апаттарға тоқтала келіп, биылғы жылдың өзінде теңізде құбырлардың жарылуы, тағы басқа да барлығы 27 мұнай төгілуі оқиғаларының болғанын және оны жою шараларының қолданылғанын айта келіп:

	– Біздің көрсететін қыметімізідің сапасы өте жоғары. Тынық мұхит, Азия континенттерінде апатты жағдайларда диспергенттерді жеткізіп, шашу үшін «Геркулес» аталатын Боингтер қолданылады, оның жаңа түрлері қолданысқа енгізілуде. Бұл, мәселенки, Қазақстан үшін де пайдалы, қандай да бір 3-деңгейдегі апатты жағдайлар бола қалса, бірер күн толық әзірлік жасапалғансоң, 7-8 сағаттыңішіндекөліктерге тиеліп дайын тұрпған диспергенттерді алып жеткізуге болады, - дейді.

	Операциялық менеджер Крисс Моор: «Біз мұнай төгілуі жағдайына ғана байланысты емес, ондай қатерге алдын ала дайын болу, құрал-жабдықтар мен кәсіби білікті мамандар және оларды даярлау бойынша көмек көрсете аламыз. Біздің жұмысымыз корпоративтік жүргізіледі. Сингапур, Бахрейн, АҚШ, Норвегия, Оңтүстік Африкада базаларымыз бар, жуырда Бразилияда ашылмақ. Сол жерлерден де құрал-жабдықтар мен мамандарды жеткізе аламыз. Мамандар арнайы қайықпен жүріп мұнайды жинау, өртеу және диспергенттер шашуды жедел қолға алады. Әрнине, жұмыс келісім-шартқа отырған кен орындарымен ғана жүргізіледі. Диспергенттер шашуға (қуаты 400 литрге дейін) және мониторинг жасауға арналған Батыс Еуропада самолетіміз бар. Біздің кезекші операторларымызға ақаулы нүктелерден күндіз-түні телефон соғуына болады. Ал біз құрал-жабдықтарды және адамдарды ары кеткенде 48 сағаттың ішінде жеткізе аламыз. Осындай жағдайда әбден тәжірибе жинаған 17 маманды екі апта сайын ауыстырып тұруға мүмкіндігіміз жетеді. Әрбір жағдайға қарай карта, схема бойынша әрекет етеміз», десе, Х. Никк диспергенттерді пайдаланғанда қандай зиян келетінін емес, оны пайдаланбағанда теңізге қандай зиян келетінін ойлау керек екендігін, диспергенттердің 15-20 жылға дейін сақталатынын айтты.

	НКОК компаниясының Дағдарысты және төтенше жағдайларға төтеп беру бойынша менеджері Ғани Жарикесов Қазақстаннан барған он журналистің сұрақтарына біліктілікпен жауап берді. Үш тілде жатық сөйлейтін, АҚШ, Ұлыбритания, Швецияда осы мәселе бойынша тренингтен өткен, халықаралық NEBOSH (Ұлыбританияның еңбекті қорғау жөніндегі ұлттық сынақтан өткізу кеңесі) дипломының иегері Ғ.Жарикесов қазақ жастарының арасынан дарындылығымен жарып шыққан, өзін өмір мен еңбекте шыңдаған алғыр жас екендігін аңғартты. Халқымызға тән адамгершілігі, кісілігі де анық байқалып тұрды.

	– Біріншіден, қандай да бір апатты жағдайға жол бермеудің барлық шаралары алынып отыр. Соынмен қатар мұнай төгілген жағдайда оның залалын жоюға арналған кешенді шаралар қарастырылған. Мұнай төгілуінің 1-, және 2-ші деңгейдегі апатты жағдайында халықаралық IPIEKA (қоршаған ортаны қорғау және қауіпсіздік) талаптарына сай жұмыс жүргіземіз. Әрине, 3-деңгейдегі апат бола қалса, халықаралық қолдау қажет болатыны сөзсіз. 1 деңгей 10 мың тоннаға дейінгі, 2-деңгей 10-250 тоннаға дейінгі, ал 3-деңгей 250 тоннадан асқан жағдайда қарастырылады. Бұл жұмыстар мұнай төгілуіне байланысты жүзеге асырылатын Қазақстанның ұлттық заңдары мен жоспарларына сәйкес жүргізіледі, - деп атап өткен Ғ.Жарикесов Баутиндегі және Атыраудағы теңіз операцияларын қолдауға арналған базалардың техникалық мүмкіндіктерінің сайлы екендігіне тоқталды. Тәуекелді мойындай отырып, еңбек адамдары мен қоршаған ортаны қорғау басты мақсат болатынын қаперге берді.

	Кездесулер барысында сөз сөйлеген мамандардың барлығы да айдынға мұнай төгілуі жағдайында оның зардабын жоюға әзірліктің мықты екендігін, әйткенмен, ең бастысы мұнай төгілуі болмаса деген тілектерін айтты.

	Іссапарды ұйымдастырып, бастан-аяқ бірге болған НКОК менеджерлері Ханс Венк пен Гүлмира Шалабекова кездесулердің пайдалы болуы, халыққа нақты ақпарат жетуі, ағылшын елінен әсердің мол болуы үшін барлық жағдайды жасады.

	Алынатын мұнай қорлары 7-9 млрд баррельге (0,96-1,23 млрд тонна) бағаланып отырған әлемдегі алып кеніш Қашағанды ел игілігіне айналдыру, алайда мұнай төгілуіне жол бермеу, Каспийдің биоресурс қорларын ұлт пен ұрпақ келешегі үшін сақтап қалу – баршаға парыз.





ҰСТАЗ ҰЛАҒАТЫ




	Филология ғылымдарының докторы, профессор Тауман Амандосов бұл күндері өмірде жоқ. Бақиға озғанына да оншақты жыл өтіпті. Қалай болғанда да, талайлы тағдырымен тартысып, сынбаған, тағдыр тартқан тауқыметке қыңбаған, мыңқ етпеген бірегей тұлға. ҚазГУ-дың журналистика, филология факультеттері студенттерінің ең қадір тұтатын ұстазы бола білген тау тұлғалы Таукеңнің есімі естілсе, кілт тұра қалмайтын, бас иіп тағзым етпейтін шәкірт болмасы хақ. Әлі де ол ғазиз жүректі парасат иесі анадайдан тұлғаланып көрінетін тәрізді. Сұрапыл соғыс жылдарында балдаққа сүйенген ол Қазақ мемлекеттік университетінің аудиториясына келіп кіреді. Содан білім кәусарына қанбай, жоғары оқу орнын үздік тәмәмдаған. Ізденісін сол оқу ордасының аспирантурасында жалғастырған жас жігіт көп ұзамай ғылым кандидаттығын қорғап, ілкіде сол ҚазГУ-дің филология факультетінің (ол кезде журналистика бөлімі сол филология факультетінің құрамында болған) декандығына бекиді. Ал ол кезде бұл ғылым мен білім ордасында қазақ филологиясының нешебір даңқты перзенттері, М.Әуезов сынды ұлы тұлғалар қызмет жасаған, дәріс оқыған. Осындай ордалы ортада кесек бітім танытып, кісілігі мен мәрттігі, қатал да табандылығымен қатар адамгершілігін, парасат өлшемінің өрелілігін айқын аңғартқан Тауман Салықбайұлы сол кездегі білім нәріне сусаған қазақ қоғамының оқу-ағартушылық қызметтегі жетекші тұлғаларының алдыңғы легінде болады.

	Адамгершілік дегеннің өзі де тегінде ақылдан өріс жаятыны белгілі. Студент кезімізде естіген мынадай бір қызықты да тағлымды әңгіме құлақ құрышында жаңғырыға түседі. Сол филология факультетінде өткен ғасырдың елуінші жылдарының соңғы екі-үш жылдығында оқып бастаған әйгілі жерлесіміз, Онды аулынан шыққан қара бала Әбіш Кекілбайұлы сынды ағамыз да сабаққа қатысуға, лекция тыңдауға оншалықты мырза болмаса керек. Оның екінші бір себебі, сол лекцияларда оқылатын әдеби шығармалар мен философиялық еңбектерді, ғылыми дүниелерді түнімен жатпай-тұрмай оқып, таңғасалым кітап жастанып ұйқыға құлайды екен. Сөйтіп жүргенде студенттік тайраңдаған өмірдің ең бір қысылтаяң тұсы – сессия да келіп қалады емес пе? Содан біздің Әбекең сынды нарлар да сессияға алшаңдап келеді-мыс. Өзіне келген билеттегі сұрақтарға көсіле, кеңінен жауап береді-мыс. Бұл мізбақпай тыңдап отырған шәуімбас докторлар мен профессорларды селт еткізбей қоймаса керек. Әйткенмен, ұстаздың арғы жағында сақтайтын бір уыты да болады ғой. Ол: сабаққа уақтылы қатыспағандарға деген іште сақталған бір зіл. Ол ашуды ұстаз осындай шешуші сынға келгенде көрсетуі де заңдылық.

	Содан сабаққа үнемі қатысып, үлгілі мінез танытқан балалардың дені бағасын артынша естіп жатса да, баға қоятын кітапшасы Кекілбаевтың қолына тие қоймайды. Іштей аз да болса қорағытқан Әбекең ағамыз шамасы «елшілікке» курс старостасын жіберетін болса керек.

	– Анау мықты Әбіш Кекілбаевыңа айта бар, бағасы өте төмен, - дейтін көрінеді Т.Амандосов. Старостаның да көңілі қоңылтақсып қалады, іле Әбіш досына хабарды жеткізеді. Артынша барлық балалардың сынақ кітапшасы қолына тиіп үлестірмекші болған староста Ә.Кекілбаевтың кітапшасына қараса, «бестік» бағаға көзі түседі. Бір орайы келгенде ұстаздан мұның сырын сұрағанда:

	– Бәрін кітаптағыдан да артық біліп тұрған, өзі әкесі соғыста мерт болған жетім көкірек баланы стипендиядан қағып мені жын ұрып па? - деген екен Таукең. Өзі де Атырауда дүниеге келіп, сонау отызыншы жылдардың ойранында сондағы жетім балалар үйінде өскен жарымкөңіл жан адамгершілікті осылай пайымдауы оның терең адами сезімталдығы мен бауырмалдығын аңғартса керек-ті.

	Профессор Тауман Амандосов бізге оқуға түскен алғашқы жылдарымызда «Журналистика тану», «Журналистикаға кіріспе» тәрізді бірқатар пәндерден тәлім-тәрбие берген-ді. Бұл сала бойынша алғашқы орыс тіліндегі кітаптарды өзі тәржімалап, қазақ журналистикасына кіріспені өз қолымен жазып шыққан адам. Журналистикаға кіріспе, бұл-осы мамандықтың әліппесі есеп қой. Әліппені оқымай, көзің толық ашық болуы да қиынның қиыны. Таукең , міне, осы әліппені бүге-шігесіне дейін ежіктей үйретті деуге болады. Ұстаз әуелі журналист деген өте қастерлі мамандық екендігін, журналист болған адам бұл атақты абыроймен ұстап жүруі, қолынан қағаз, қаламы түспеуі, өмірде, қоғамда болып жатқан жәйттерді, ойға келген түйіндерді түртіп жүру, ешқандай жағдай талғамай, оқиға ортасында болудан тайынбау, қиындықты жеңе білу, барлық кезде ойлай да, жаза да, толғай да білу, ең бастысы батыл да мәдениетті, адамдармен сөйлесе білетіндей шешен болуы, ақиқатты жазуы қажеттігін қадап айтты.

	– Сендер бірінші курсқа енді түсіп жатырсыңдар. Мен сендерге ұстаз ретінде де, әкелерің ретінде де оң ниетпен ескертпесем болмайды. Ойланып, ой түю, тоқтамға келу өздеріңнің шаруаларың. Мәселенки, журналистика өте қиын мамандық дедім ғой, өйткені, үйде отырмайсың, үнемі сапарда, түзде, ауыл-аймақтарды кезіп жүресің. Ал қыз балалар, сендер ертең тұрмысқа шығасыңдар, балалы-шағалы боласыңдар, осы ауыртпалықтарды қалай көтересіңдер? Ата-енелерің ренжіп, немесе күйеулерің қызғанып жібермей қойса қайтесіңдер? - деп бір ескертіп алатын. Бір тұтығатын жігіт бар еді, оған да алдын-ала құлағына құйды. «Сен мүмкін дарынды бала боларсың. Бірақ, ертең кейіпкеріңмен тілдесетін кезде, сен өзің сөйлей алмай тұрсаң, ол сенімен сөйлесе ме? Ал факт, материал, дерек болмаса, журналист не жаза алмақ?» - деп әп дегенде ескерткен. Бірақ, солардың барлығының да тауын шақпайтын, тек қана қаперіне беретін, таудай талабына ақ жол тілейтін-ді.

	Таукең сөйлескен адамнан жазып алған деректердің бәрін мақала жазған кезде тізіп түгел баяндаудың, қалайда пайдаланам деудің қисынсыздығын, бірақ деталь, дерек жетпей қалмауы үшін материалды алған кезде ұялмай, қысылмай дым қалдырмай сұрап алудың маңызын, ал жеме-жемге келгенде тақырыпты еркін меңгеріп, логикаңа сүйеніп, өзіңнің шығармашылық ізденісіңмен еркін көсіле жазудың дұрыстығын құлаққа құя беретін.

	Т.Амандосовқа тән бір сипат – сол бұрынғы ата-бабаларымыздан келе жатқан ұлттық қайнарларды негізге ұстау болатын. Әріден келе жатқан алтын арқау – ұлттық тінді бүгінге жалғаған бұл ақсақалдардың байыпты сөйлеуі, тек қана ақылға жүгінуі, сабырлылығы, төзімділігі таң қалдырмай қоймайды-ау. Ашаң жүзді, ат жақты Тауман Салықбайұлы маған ақсүйек, бекзат адам секілді көрінетін. Бірде үш профессор – журналистика факультетінің деканы Темірбек Қожакеев, Қайыржан Бекқожин және Тауман Амандосов қатар отырып студенттерден сынақ алғаны есімде. Бір мезгілде бір оқытушы кіріп: «Бар болғаны екі кітап екен» деп сирек кездесетін бір ғылыми қомақты еңбектің біреуін Қожакеевтің, біреуін Амандосовтың алдына қойды. Қ.Бекқожин жасы бәрінен де үлкендеу кісі еді, кітапқа көзі түсті де, өзіне жетпей қалғасын, бала құсап томсырайып, әрі біртүрлі қалбалақтап қалған еді, Таукең өзінің алдындағы кітапты Қ.Бекқожиннің алдына қойып, паң қалпында: «Мен тауып алармын, Қайреке», - деп өзіне тән жарасымымен жымиды. Мұндай кішіпейілділік пен парасаттылыққа барлығы да таң қалды. Дүниеқоңыз еместігін де, үлкенді сыйлай білетіндігін де байқатты әрі студенттерге өнеге көрсетті.

	Тауман аға бірде мені өзіне, кафедраға шақырып алып, курстық жұмысқа 1920-25 жылдардағы қазақ журналистикасы тақырыбын тапсырғысы келіп отырғандығын айтты. «Өзің араб тілін оқып жүрген болсаң, ол кездегі газет бетіндегі хабар-ошарларды еркін оқи аласың ғой. Бұл болашақта үлкен ғылыми, кандидаттық жұмыстың өзегіне айналар еді. Ғасырдың 20-жылдарындағы Алаш арыстарының өмірі және атқарған қызметі, шығармашылығымен таныс-біліс болу арқылы бүтіндей қазақ қоғамының сол кездегі саяси-мәдени ахуалынан хабардар бола аласың», деген еді. Әрине, бізге ғылым жолы бұйырмағанмен, сол кезеңдегі қазақ зиялыларының дәуір бастауында қандай көкейкесті мәселелерді көтеріп, ұлтының ұлы мұраттарын көксегеніне көзіміз жете түскен болатын-ды.

	Айта берсе, бірегей тұлға Тауман Амандосов туралы айтылар әңгіме де, аңыз да көп. Аудиториядағы дәрісінің бір арасында өмір туралы да әңгіме қозғап өтіп: «Адамда дос деген көп болмайды, бірен-саран болмаса. Адам өзінің біліміне, білігіне, қабілет-қарымына, зейін-зердесіне сүйенуі керек. Өзін-өзі ілгері сүйрей білген адам әсте далада қалмайды, ол халқына да қалтқысыз қызмет етеді» дегені әлі күнге жадымызда. Иә, дара пішімді Ұстазымыздың нұрлы жүзі де, ақыл-кеңесі де, журналистика даңғылына бастаған ұлағаты да біздің бойымызға әркез күш-қуат құйып, Өмір атты ұлы кеңістікте малтықпауға тартады да тұрады.





ОШАҚ ОТЫН МАЗДАТҚАН ОТ–АНАСЫ немесе әйел мұраты жайында




	Қаншама ғарасат заманаларды бастан кешірсе де, тағдыры талайлы біздің қазақ өзінің тарихи дәстүр, ата салтынан ажырамаған текті халық. Бұл қазақ деген халықтың сан тарам тарих тоғыстары, аласапыран дүниеде жойылып кетпеуіне осынау өміршең ділі, ана тілі, ата тегі, халықтық қадір-қасиеттері әркез дем беріп, ата-бабалардың өшпес рухы қолдап отырғаны ақиқат дүние. Қазақ қазақ болғалы ең бірінші кезекте Отан, отбасы, отағасы, отанасы тәрізді ұғымдарға тереңнен мән берген. Үйдің қариясы отағасы атанса, оның бәйбішесі отанасы, ал үрім бұтағы ошақтың үш бұты саналған. Қасиетті ошақ көшіп-қонған қазақтың киіз үйінің қақ ортасынан орын алып, ешқашан жалыны сөнбеген, сойылған мал, берілген қаделер сол ошақтың басында болған. От басы, ошақ қасы адамдардың бір тармақтан шығатынын, ажырамас бірлігін танытқан. Екеу-екеуден енші алып, іргесін бөлектесе де, бір желіге байланған тай-құлындардай аралары бөлінбеген. Жау шапса да, қайсы бір қиындықтарда да бір-біріне сүйенген. Сөз жоқ, үш бұты шатқаяқтамаған ошаққа, яғни шаңыраққа жасы үлкен ер адамның көрегенді басшылық жасап, көбіне-көп түз тірлігін тындырғаны, ал шаңырақтың бүтіндігі мен тыныштығы, бала-шағаның амандығы мен саулығы, олардың ат жалынан тартып мініп, ширап-шыңдала өсуі, ата жолын қууында көбіне-көп ақ жаулықты әжелер мен аналар жауапкершілік жүгін арқалаған.

	Міне, осынау әріден тамыр тартып келе жатқан үрдістің бүгінгімен жалғасқанын көріп, көңіліміз тояттар болса, қуанбасқа не шара?! Өйткені, сол ата –бабаларымыз қан төгіп, найзаның ұшы, ата намыс рухымен қорғаған мынау сайын далада егемен мемлекет болғанымызда, осындай оңды үлгіні көре қалсақ, тамаша ғой. Діңі мен ділі мықты қазағымыздың шаттығы ұйыған шаңырақтары елімізге тірек бола алары бек белгілі. Тәуелсіз елдің, ұлы Отанымыздың қабырғасы қатайған, уықтары шаншылған, шаңырағының шалқақ болуы үшін әрбір отбасының құрыш болаттай беріктігі, өскелең ұрпақтың ұлттық һәм азаматтық сана-сезімінің жоғарылығы ерекше мәнге ие.

	Қанатын кеңге жая түсіп, қырандайын көк зеңгірге қалықтауға бет бұрған Қазақстанның алтын күн аймалаған шаңырағы аясында өзіндік қолтаңбасы бар отбасылары аз емес. Сондай көпке мәлім әулеттің бірі – Марабай ақсақалдың үрім-бұтағы. Бүгінгі әңгіме арқауына айналып отырған оның бір баласы Әбуғалидан өрбіген Нәсіпқали Марабаевтың есімі елге жақсы таныс. Еңбек жолын қатардағы бұрғышыдан бастаған Нәсекеңнің еліміздің мұнай өндірісінің корифейлері санатына ілігіп, Атырау мен Маңғыстаудың «қара алтын» дариясын тасытудағы, облысты басқарудағы еңбегі өз алдына бір қайырым әңгіме. Республикалық ауқымда да жоғары лауазымды қызметтерді атқара білген білікті басшы, үлкен парасат иесі. Ең бастысы, өмірін халқына қалтқысыз қызмет етуге арнаған елі мен жерінің ерек патриоты. Н.Марабаев туралы халқымыздың данышпан перзенті Ә.Кекілбаевтың: «Ол өзгенің артықшылығын айтуда құлашты тым кеңге салады да, ал кемшілігіне келгенде жұмған аузын ашпайды» деген сөзіне тәнтілік құлатамын. Орайы келгенде өзім білетін бір мысалды жария қылудың артықтығы болмас. Нәсіпқали Әбуғалиұлы облыс әкімінің кеңесшісі болып қызмет жасап жүрген кезінде бір күні «Ана тілі» газетінен Раушан Әріп есімді маңғыстаулық бойжеткеннің «Ана тілі аруы» атағын жеңіп алғанын оқиды. Осы басылымның қиындысын алған ол сол күні вертолетпен облысты аралаған сапарында оны облыс әкімі Қырымбек Көшербаевқа мақтанышпен айтады. Былайынша айтқанда, бұл жерде ұлтжанды ағамыз маңғыстаулық, түп төркіндеп келгенде нағыз қазақ қызы үшін мақтанып тұр ғой!Ал зиялы азамат Қырымбек Елеуұлы ол кісімен болған әрбір әңгімеден кейін халқы үшін жан аямай қызмет еткен өз әкесін көргендей, әкесінің даусы мен ұлағатын қайта естігендей әсерде қалатынын ірікпей ашық жазады.

	«Жақсының жақсылығын айт...» демекші, Нәкең ағамыз нағыз жақсы-жайсаңның өзі еді-ау. Үнемі елдік мақсат жолында тынымсыз тер төккен жоғары мәдениетті, өрелі, еңбекқор да адал азаматтың ұлы өмірдің белестерінде осынау алға қойған межелеріне қол жеткізуіне жанындағы құдай қосқан қосағының да еңбегі аз болмасы өмір тәжірибесінен белгілі. Біз Ләйлі Оқанқызының кім екендігін оның жуырда жарық көрген «Дерево до небес» («Тамыры терең бәйтерек») атты кітабын асықпай оқып шыққаннан кейін барып ұқтық. Қасиетті Абай елінің қызы. Тағдыр айдап қасиетті Адай елінің келіні болды. Елу жыл бойы тату-тәтті тіршілік кешкен Нәсіпқалиы екеуі Мәскеуде, ол Губкин атындағы мұнай институтында, ал бұл ет-сүт өнеркәсібі химия-технология институтында оқып жүрген кездерінде тағдыр тоғыстырды. Алғаусыз сезім мен асыл арманмен астасқан жастық махаббаты өмір ағыстарында кездескен неше алуан қиындықтарды жеңіп шығуға қуатты болды. Әкесі Оқан 1941 жылы қанды майданға аттанып, сол жылы Ленинград түбіндегі қиян-кескі шайқаста көз жұмды деп қаралы хабар келген, сөйтіп әке қадірін ерте ойлаған балауса қыздың жүрегінде сол кезде бүр жарған бір арманы - болашақта бір жақсы, білімді адамға күйеуге шықсам, ер-азаматтың орынын бөлекше бағаласам, бала-шағаларымды қандайма жағдайда да әкесіз қалдырмасам деген ізгі үміт мазалаған-ды. Ойлағанын Құдайы берді. Тәңірі тәуір азаматты, қайырымды да мейірбан, кішіпейіл де ұяң, білімді де табанды тұлғалы жанды сый етіпті. Екеуі алғаш институт бітіріп келген соң Атырауда қызмет жасаған жылдарда әуелден де алғыр да батыл, аса сауатты ару Ләйлі Оқанқызы қалалық ет комбинатына жұмысқа алынғаннан бастап жедел қызмет баспалдағымен көтеріле бастаған-ды. Өз ісіне бекем, беделді, адал жанды ұжым басшылары оң бағалап, қалалық кеңес депутаттығына да ұсынып, халық оны бірауыздан сайлады. Кейін Нәсекеңмен бірге Қаратон, Прорва, Өзен, Жетібайдың мұнай кеніштерінің маңындағы мехнатты жұмыс пен ауыр тұрмыстың тауқыметін де, кейін оның рахатын да бір кісідей көре білді. Ақылды қыз дәп-дәстүрді қатты ұстанатын еліміздің батыс өңіріне келін болып түскен соң, үлкендердің алдынан қияс өтпей, жөн-жоба, салт-сана, имандылық пен ибаға көбірек иек артты, әсіресе ер кісілердің жолын кескестеуге бой ұрған жоқ. Табиғатында көбіне-көп орысша тәрбие алғанымен де жан дүниесі таза қазақ, ақылды да мәдениетті болмыс иесі өзінің өмірлік жол тарабындағы жүктелер міндетін пайымдай білді. Барлық ғұмырын күйеуі мен балаларынсүюге, солардыңжағдайынжасауға, қабақтарына кірбің түспеуі үшін күресуге арнай білді. Екі қошқардың басы бір арнаға сыймайтынын да ерте ұғынды. Ерінің елі, жері, қоғам үшін қапысыз қызмет жасап, артына алаңдамауы үшін тыл тірлігін толықтай өз мойнына алды. Мұнай кәсіпшілігінің, немесе басшылық қызметтің жауапкершілігін арқалап, күйеуі талай түнделетіп келгендерінде қабағын шытпай, алдынан күліп қарсы алды. Таңертең көйлегінің жағасын түзеп, жымиып шығарып салды. Бүкіл өмір бойына осынау өзара ықылас, ішкі жарастықты сезім, ауызбен айтпай-ақ ишарамен, жанармен ұғысатын сүйіспеншілік сезімі бұл екеуін өмір-бесігінде тербетіп, асау айдындардың төскейінде тайсалмай жүзе білуге бастады.

	Ұлы Жаратушы жақсылығын аямады. Бірінен соң бірі Ермек пен Жақып сынды нар тұлғалы ұлдары дүние есігін ашты. Светлана мен Сәуле сынды еліктің лағындай, көздің ңұр-шырағындай егіз қыздары өмірге келді. Бұл балалар бір-біріне бауыр басып өсті, біріне-бірі қорғаушы, қолдаушы болды. Ең бастысы, ата-ананың үміті мен сенімін ақтады. Мектепте жүрген кездерінен-ақ төртеуі де өнерге және спортқа құлшыныс танытты. Төртеуі де пианино кластарында оқып, бітірді. Ермегі қосымша аккордеонды үйренсе, Жақып мықты пианист болумен қатар, гитараны да «қағындыра» тарта білді. Төртеуі де әке жолын жалғастырып, Мәскеудің Губкин атындағы мұнай институтын абыройлы тәмамдады. Араларында үздік оқып, топ жарғандары да бар. Қанша дегенмен, көп қолы тие бермейтін Нәсекең «түздің» адамы болғандықтан, үй шаруашылығы мен бала тәрбиесінің зілбатпан салмағы Ләйлі ханымның иығына түсті. Ол отбасының амандығы мен жетістігі, бағы мен берекесі үшін әсте аянып қалмады. Ең жақын адамдарын қуантуға, олардың көңілінен шығуға үнемі ұмтылыс жасап отырды. Отбасында болсын, мейлі өмірде болсын, адам баласы ақ адал ғұмыр кешумен қатар әркез тіл тапқыш, ақылман, аңғарымпаз әрі талдампаз болуы керек екендігін бір сәт жадынан шығармады. Отбасында болмай тұрмайтын сәл ғана бір түсініспестіктер, пікірлер қайшылығына бола, жылдар бойы жинақталған жылы қарым-қатынас, ішкі ынтымақты, алтын ұяның алынбас қамалын бұзбауды нысана етіп ұстана білуді жақтады. Отбасында әкенің орыны ерекше екендігін балаларға ұдайы айтып саналарына сіңіріп, оны құрмет тұту, әкеңмен мақтанудың мәнісін үйрете білді. Осындай отбасы, ошақ қасындағы ұйыған тіршілік, бір-біріңізге деген шынайы сезімнің тек қана игілікке бастайтынын келіндеріне де, қыздарына да өнеге тетігі етіп ұсынды.

	Ер-азаматының орынын ойсыратпай «Мұнайшы» қоғамдық қорына жетекшілік жасап отырған Ләйлі Оқанқызының сонымен қатар, жоғарыда атап өткеніміздей, қомақты еңбекті жазып бітіріп, ұрпағына аманат етуі құптарлық. Бүгінгідей заманда «ел боламын десең, бесігіңді түзе» деген ұлы Мұхаңның (Әуезов) қанатты қағидасын қайталай берудің тіптен артықтығы жоқ. Ал жарының заңғар биіккеөрлеуінесүйеуболабілген, балаларының қыран көгіне самғауына аналық ақ сүтімен бірге толымды тәрбие, ақ жол таба білген, Марабаевтар мен өз төркіні - Күзембаевтар тегінің бүкіл ата тарихын жатқызаөргізіп, мол тарихи-тағлымдық, мәдени-танымдық мұраны мирас етіп қалдырып отырған, аталған екі әулеттің қанат жайып қатаюына жан-жақты көмектесіп ықпал ете білген Нәсіпқали шаңырағының жан жылуын шашқан От-Анасы – Ләйлі жеңгемізге шынайы ризашылық көңілден сүйсіне қараймыз. Қазақ деген қаншыл халықтың кім екендігін, елге қалай қызмет ету керектігін елу жыл отасып алтын ғұмыр кешкен Нәсіпқали-Ләйлі жұбының өмірінен үлгі ете аламыз. Өздерінен өнген Ермек пен Жақып, Светлана мен Сәуле бұл күндері егемен еліміздің мұнай дариясын тасытып, абыройын аспандатуда да, елдіктің жалауын керіп, ұрпақ өсіруде де қазақ қоғамының алдыңғы көшінде келеді. Ал олардан өрбіген ұрпақтың өзі аталар жолын жалғастырып, қызу еңбектің ащы дәмін тата білуде. Бұл күндері он немере мен бес жасар шөбересі Самираның қызығына тоймаған Ләйлі ханым ақжал толқындары аспанға атқыған баба Каспийдің жағасынан бой көтерген, тыным таппай жүріп өзі салдырған зәулім ғимараттан өткен өмір белестеріне шола қарайды. Ол әйел мұраты, әйел бақыты деген көпшіліктің көп уысына түсе бермейтін асқар биікті бағындырғанын іштей жақсы сезінеді. Адам алдына асқаралы мақсат қойып, тынымсыз тер төккенде, кездескен неше алуан кедергілермен күресе біліп, тау толқындардан тайсалмай, келешектің кемеріне қол созғанда ғана артына айтарлықтай соны із қалдыра алатынын терең түйсінеді.

	...Ол бүгін тағыда ертемен тұрып, өз қолымен өсіріп жатқан саялы бағын аралады. Сонау студенттік жылдарда, қайран жастықтың алауы сөнбес жалынды шақтарында сүйген жігіті Нәсіпқалиының өзіне нешебір әдемі гүлдерді әкеліп сыйлайтындығын есіне алады. Сәл-пәл толқи түскен жүрегін ұстаған Ләйлі-апа, баяғы Мәжнүніне асыққан Ләйлідей, Нәсекеңді ойлап кетеді бір сәт...

	Жанарына іркілген жасты іркіп, асау теңізге көз салады. «Апырай, адамдар да толқындар сияқты екен-ау. Ұрпаққа ұрпақ жалғасып, балалар бақытты болса, одан асқан арман қандай!» деп толқиды. Көңілдің көлкіген аңсарлы да, мұңлы сәттерінде, баянды болған өміріне ой бойлатып, өлең жолдары да өзегін жарып шығатын тәрізді:

	Көл болса ұлы өмірге махаббатың, Мол етер ұлы Тәңір шапағатын..





МӘРТ БОЛМЫС ИЕСІ ЕДІ...




	Бұрынғы заманның адамдары жолшыбай ұшырасып қалғанда әуелі ата тегін сұрау әріден келе жатқан халықтық дағды емес пе. «Тектіден текті туады, тектілік жолын қуады» деп жататыны да сондықтан. Отаршылдық өктемдікке қарсы 1870-1873 жылдардағы Маңғыстау өңірінде болған Иса-Досан бастаған ұлт-азаттық көтерілісінде сол жанкешті майданның ақ туын көтеріп шыққан есіл ер Дәулеталы Дихан Өтепұлы екендігі мұрағаттық құжаттарда болса да, кітаптарда жазылса да насихат назарына ілікпей жүр. Тәуелсіздіктің самала жарығы нұрын шашқан өткен бір жылдардың белес-бедерінде сонау Қаратөбе-Мәстекте Адайдың асылдары

	–Шотан батыр, Абыл ақын мен Досан батырға үлкен ауқымдағы ас беріліп, ел мерейі тасқан күндер әлі есімізде. Сонда До сан ұрпақтарының бір қатарында қақ ортада «Дихан ауылы» деген қазқатар ағаш үйлер сән түзеген-ді. Өзінің ереуілшіл серіктерімен бірге жапа шеккен Дихан батыр ату жазасынан аман қалып, 13 жылға итжеккенге (Сібірге) айдалады. Ердің ері ғана төзер азап пен қинаудан аман өтіп, еліне қайта оралады. Ұрпақтары тамыр жайып мәуелеп өседі. Диханнан Теңізбай, Теңізбайдан Шохарбай болса, одан Қуаналы, Бүркітәлі, Қалау өмірге келіп, үшеуі де оқып, тоқып, білімді-білікті болып өлкеміздегі іргелі істерге атсалысады. Қуаналы ақсақал өңірдегі Нәдір Нұрғалиев, Ысқақ Шәкіратұлы, Тұрар Жалғасбаев сынды оқу-ағарту саласының алғашқы қарлығаштары сапында болса, Бүркітәлі ақсақалдың Маңғыстау ауданының қоғамдық-саяси өмірінде жауапты қызметтер атқарғанын көпшілік жақсы біледі.

	Ал осы әулеттің кенжесі,1922 жылы дүние есігін ашқан Қалау Шохарбайұлына келсек, ол қанды майданға туған өлкемізден шақырылған алдыңғы лектің ішінде болады. Алғашқы ұрыстарға Сталинград майданы, 2-Армия, 1150 атқыштар полкінің құрамында 1942-жылдың сұрапыл күндерінде катысады. Өткір жанарлы, қою қара шашты, қайсар жігіт алғы шепте батыл қимыл, ерлік үлгісін танытады. 1943 жылдың қарлы бораны күндерінде неміс-фашистерімен болған шайқастардың бірінде ауыр жараланған ол майдан даласынан елге оралады.

	Тұлабойы, сыртқы келбет-кескіні қаталдау, теректей тіп-тік, екі тілде сауатты жасты аймақ басшылығы назарға алып, келген бойында Ташкенттегі КГБ училищесіне жібереді.

	1943-1947 жылдарда Гурьев (Атырау) облыстық КГБ басқармасында әскери қызмет атқарған Қалекең Атырау аймағынан Форт-Шевченкоға қоныс аударғаннан кейін, 1948 жылдан бастап аудандық ауқымдағы жауапты қызметтерді атқара бастайды. Бастапқыда аудандық әскери комиссариатта еңбек етеді. Семейдегі технологиялық техникумды үздік тәмамдағаннан кейін аудандық тұтынушылар одағы тері дайындау кеңсесінің директоры, Шевченко аудандық атқару комитеті бақылау комиссиясының төрағасы, 1955 жылдан бастап Маңғыстау аудандық атқару комитеті жалпы бөлімінің меңгерушісі болды. Кейінгі жылдарда өлке шаруашылықтарын қалпына келтіруде әртүрлі басшы-жауапты қызметтер атқарды. Бейнеу ауданы өз алдына шаңырақ көтергеннен кейін аудандық тұтынушылар одағында, аудандық орман шаруашылығы мекемесінде де жауапты қызметтер атқарып, өлкенің дамуына өзіндік үлесін қосты. Аудандық ардагерлер кеңесі төрағасының орынбасары тәрізді қоғамдық міндетті де қоса атқарып, аудандағы елдік шаралардың мазмұнды өтуіне, жастар тәрбиесіне бір кісідей еңбек сіңірді.

	Қашанда қара қылды қақ жарып турасын айтатын, ешкімнің ығына жығылмай әділдік пен ақиқаттың жалауын желбіретіп жүретін ер мінезді ақсақалды бұқара халық жоғары бағалап, құрмет тұтты. Қайсыбір ісінде де сындарлылық пен мәрттіктің берен болмысын аңғартып тұратын ақсақал әрқашан халықтың сөзін сөйлеп, адамдарға қамқор қолын соза білді. Өз бойындағы қадір-қасиетін бала-шағаларына да сіңіруге бар күш-жігерін жұмсады. Құдай қосқан қосағы Хадиша екеуінің құтты шаңырағынан өрбіген 7-8 ұл-қыздарының жапырақтары жайылып, ұлан-ұрпақтары өсіп келеді. Ең бастысы, арғы-бергі ата-бабалардан тамыр тартатын тектілік дәстүрлер қалыс қалған жоқ. Адамгершілік пен кісілікті, туралық пен адалдықты, адамгершілік пен қайырымдылықты туғып көтерген бала-шағалары елмен бірге көктеп-көгеріп келеді.

	Бүгінгідей бүтіндей елдің мерейленіп жатқан тұсында екінші дәрежелі Отан соғысы ордені, «Г.К.Жуковмедалі», КСРО Қарулы күштерінің медальдері, Еңбек ардагері медалінің иегері Қ.Шохарбаевтың жарқын бейнесін еске алудың оңды орайы бар. Бейнеудің алғашқы кірпіші қалана бастаған күннен бастап осында еселі еңбек етіп, халқына қалтқысыз қызмет қылған соғыс және еңбек ардагеріне дәулеті мен сәулеті өскен кенттегі көшелердің бірінің атын беру өте орынды іс болмақ.





ЖЫРАУЛАР ТІЛІМЕН ҮН ҚАТЫП


	ТАРИХИ САНАҒА ТЫҢ СЕРПІЛІС ТУҒЫЗАДЫ.




	Түпсіз терең шыңырауларға қауға салып, тұңғиық ғылым-білім дариясымен сусындап, қай кезде де тоқтаусыз төгілдіре, төкпектете, шалқи сөйлеп, шабыттана қалам сілтейтін кең құлашты, шалқар тынысты абыз кісілерді «академиялық білімі бар нағыз ғалым екен» деп, дарын иесінің шексіз біліктілігін бағалау өркениетті елдердің барлығында да бар қағида. Өйткені, академиялық білім – академиктің, былайынша айтқанда ғұламалардың еншісі. Халқымыздың арғы-бергі бары-жоғын түгендеп, түп-тұқияннан тін тартатын тарихын, ауыз әдебиеті мен мәдениеті, ұлттық салт-санасы мен әдет-ғұрпын, тарихи ескерткіштерін, басқа да құндылықтарын жалпақ дүниеге жария етіп, жадымызды жаңғырту сол сорпаның бетіне шыққан озық ойлы ғалымдарымыздың батыл ізденістері мен ұлттық қаны мен ары, елдік қам-қарекетіне тікелей байланысты. Әрісі Ш.Уәлиханов, берісі Қ.Сәтпаев, М.Әуезовтермен сабақталып, кешегі-бүгінгі тұлғалы ғылыми әлеуетіміздің ерен еңбегінің нәтижесінде ұлттық ғылымымыз еңселі биіктерді бағындырып келеді. Күні өткен кеңестік қасаң қоғамның өзінде «Бес ғасыр жырлайды» атты қос томдықты шығарып, ұлт әдебиетінің қайнар бастауын біреулер әдейі ХҮІІІ ғасырға теліп, қазақтың рухани өрісін қаншама тарылтқысы келгенімен де, М.Мағауин сынды бірегей тұлғаларымыздың батыл ізденістері нәтижесінде әдебиетіміздің тарихы ХҮ ғасырдан басталатын болып дау-дамайсыз қайта қарала бастағаны белгілі.

	Міне, осынау М.Мағауиннің ұлт келешегі үшін жасаған теңдессіз еңбегінен кейін осы мәселеге екінші қырынан келіп, яғни жыраулар поэзиясындағы тарихилық тақырыбын көтере отырып, біздің ата тарихымызды танып-білуге де, оның күні бүгін ғана пайда болмағанын, яғни қазақтардың көне дәуірлерден ғұмыр кешкен халық екендігін, әрі әдебиетіміздің де түп қайнары Сыпыра жырау, Асанқайғы, Шалкиіз бен Доспанбеттерден арна тартатынын нақты дәлелдермен дәйектей отырып, өзінің филология ғылымының докторы атағын әлдеқашан қорғаған жерлесіміз Жұмат Тілеповтің еңбегі де ерлікке пара-пар іс.

	Жуырда Жұмекең ағамыз өзінің Алматы баспасынан биыл жарық көрген қос томдығын - «Таным мен тағылым» және «Ел мүддесі – ер лер еншісі» кітаптарын ықыласпен сыйлаған еді. Мұндай ғылыми-танымдық кітаптарды оқып шығуға құлшынысың артады, таным көкжиегің кеңейіп сала береді, қазақ тілінің құнарлы мәйегімен төгіле жырлаған поэтикалық туындыларды оқығанда аруағың аспандап, етің қызады. Ұзақ-сонар тарих сорабындағы бағзы жұртымыздың тағдырлы-талайлы тарихи сүрлеулері, елдікті қолдан шығармау жолындағы жанкешті күрестер, қара жерді тітіреткен хандар мен батырлар, қызыл тілден бал тамызған нешебір сөз сүлейлерінің тұлғалары көз алдымыздан жалт етіп елес беріп өтетіндей.

	Міне, бірінші кітапты қолыма алып, әуелі алғысөзіне үңілдім. «Қазақ әдебиетінің көрнекті маманы, Халықаралық ақпараттандыру академиясының академигі, филология ғылымдарының докторы, профессор Жұмат Тілеповтің бұл оқу құралына ақындық поэзияның бастауында тұрған Шал ақын Құлекеұлынан бастап, ХҮІІІ-ХХ ғасырлардағы қазақ өлеңінің Қобылан, Түбек, Өске, Шернияз, Жамбыл, Иманжүсіп, Байбатыр секілді біртуар тұлғалары, қазіргі қазақ әдебиеті мен әдебиеттану ғылымының З.Қабдолов, Ә.Кекілбаев, С.Қирабаев, Ш.Сәтбаева, З.Ахметов, Ә.Дербісәлин, Т.Кәкішев, Х.Сүйіншәлиев, А.Қыраубаева сынды майталмандары һәм өткен ғасырдың жиырмасыншы-отызыншы жылдарындағы қазақ фольклористикасының хал-жайы (Қ.И.Сәтбаев, М.О.Әуезов, А.Байтұрсынов, Х.Досмұхамедұлы, Ә.Диваев, А.В.Затаевич, А.Жұбанов, т.б. халықтық мұраны елге танытудағы ролі) туралы жазылған елеулі еңбектері жинақталып беріліп отыр», деп жазылыпты.

	Бұл алғы сөзді алға тартуымыздың да себебі бар. Өйткені, бұл кітаптағы барлық жаңалықты тегіс айтып шыға алмаймыз. Ал еңбектегі әрбір туындыны оқыған сайын көңіл көкжиегіңіз кеңейіп, ұлылардың айтқан даналықты сөздерін еш жерден іздемей-ақ нобайлап осы кітаптардан тауып ала бересіз. Мәселенки, «М.Әуезов және ерте дәуірдегі қазақ әдебиеті тарихын зерттеудің кейбір мәселелері» еңбегінде Әуезов ғұламаның «Барлық ақынды тарих көлемінде қарастыру керек. Бұларды ұғу үшін соларды туғызған ел мен шартты тарих бетінен ұғыну керек» деген жолдарын алға ұстаным етіп алады да, ары қарай өз пайымымен «Құндылығына баға жетпес бұл тұжырымның кемелділігі сонда, біріншіден, бүге-шігесіне дейін азаматтық тарихты білген жағдайда, сол тарихтың елеулі тұлғасы ақын, жырауларды да көзі қарақты қауым қапысыз таниды. Екіншіден, керісінше, ғасырлар қойнауынан көктей өтіп бүгінге жеткен ақын, жыраулар мұрасында кездесетін тарихи деректер тек әдебиет тарихының жасын межелеуге ғана емес, сондай-ақ елдік келбетімізді танытқан азаматтық тарихымыздың да көптеген бұлыңғыр жайларының бет-пердесін ашуға қызмет ететіндігіне күмәнсіз иландырады» деп алады да, тарих қойнауына сүңгиді:

	«Қазақтың аңыз-әпсаналарында халқымыздың ақылгөй абызы ретінде суреттелетін Асанқайғы негізінен қазақ ұлысының атақты билеушілерінің бірі Жәнібек ханның тұсында өмір сүрген, жасы келген қария болып сипатталады. Шығармаларында да солай. Ал Сыпыра жырау болса, Тоқтамыс ханның Едіге бимен араздасып, төңірегіндегілермен кеңескен тұста негізгі тоқтамды пікір айтатын ақылман қарты ретінде жыр толғайтыны белгілі:



	– Мен қартыңмын, қартыңмын,

	Не көрмеген қартыңмын?

	Бастыққа бастық бастық хан,

	Оны көрген кәріңмін.

	Онан соңғы Кедейхан...

	Онан соңғы ер Шыңғыс

	Оны да көрген кәріңмін...

	Өзден сұлтан Жәнібек

	Оны да көрген кәріңмін

	Ұлы бабаң Домбауыл

	Соны көрген кәріңмін...

	Жүз сексенге келгенде,

	Шықпаған жан жүргенде,

	Менен дәурен кеткенде...

	Сонша хандар өткенде

	Кешегі кеткен еңселі

	Ерні салпы құбаша ұл

	Сонша жасқа келгелі

	Осындай ер жігітті

	Көре алмаған кәріңмін...



	Жыраудың өз сөзіне күдіктенбей сенер болсақ, ол біраз жасқа келген кісі. Өзі және ел ішіндегі осы бір аласапыран оқиғаны көтере алмағандай Тоқтамыс ханға берер соңғы кеңесін айтады да көз жұмады. Оның 1227 жылы өмірден өткен Шыңғыс ханға дейінгі, одан кейінгі біраз хандарды ал дынан өткергендігіне толық сену, сенбеу – ол оқырманның өз ісі. Бірақ осы жырау Тоқтамыс пен Едіге заманында қанша жасқа келсе де, сол уәлаят өкілдерінің арасындағы бірден бір аузы уәлі абыз ақсақалы. Жасы жағынан да көпті көрген көнесі», дей келе сол заманадағы тарихи оқиғаларды сипаттауға көшеді. Абыз жырау Сыпыра толғаған «Ер Едіге» жырына тоқталады. Осы жырда сипатталатын «Қобыланды мен Қарақожа шыққан Қыпшақ пен Арғын руларының бүгінгі қазақ ұлтының негізін құрған қабырғалы қауым екендігін» атап өте келіп, «...Сондықтан тек осы жырда ғана емес, жалпы сол дәуірдің әдеби мұраларында ұлыстың аты атала ма, тегінде соған да назар аудару керек сияқты. Өйткені, 1022 жылы орыс князі Мстислав Владимировичпен соғысқан, 1223 жылы монғолдар шапқыншылығы кезінде де «косог» атанып жүрген жұрттың келесі ғасырда мүлдем жер бетінен тегіс сызылып кетуі мүмкін емес қой. Ондай жағдайда оның араға жарты ғасыр өткенде Жәнібек пен Керейді өзіне хан көтеріп, табан астынан іргелі елдікке ие бола қалуының өзі күмәнді болған болар еді», деп түйін түйеді. Одан ары қарай ойшыл ғалым тақырыпты тарата береді, тарата береді, тарих қойнауына сүңги, сүйрей береді... Енді келіп Тоқтамыстың елімен қоштасар тұсының жырдағы суреттелуінен үзінді келтіреді:



	– Ей, байтағым, байтағым,

	Бастап сені алдырттым.

	Ал аман бол менен соң,

	Байтағымның ішінде

	Он сан елім ноғайлы,

	Сені тағы алдырттым.

	Ал аман бол менен соң...



	«Әлбетте, дейді Жұмат Жұмалыұлы, бұл үзіндідегі он сан ноғай ішінде, өз алдына жеке отау болған қазақты «үш жүз алпыс» деп атағанына қарап, оларды 360 үй деп есептеуге болмайды. Себебі 360 атанатын сан сонау ежелгі Вавилония заманынан бері қасиетті ұғымды білдіреді. Кәдімгі 3,7,12,60 деген сандардың киелі ұғымдармен байланыстырылатыны секілді, 360 саны да қастерлі мағынаға ие. Өйткені, әу баста Вавилон абыздары күн өзінің күндізгі жүру жолында 180 қадам жасап, шығыс көкжиегінен батыс көкжиегіне жетеді, ал сол жолды түнде жүргенде кері қарай тағы да 180 қадам жасап, баяғы келген жеріне қайта оралады деп есептеген. Сонан келіп бүгінгі күнге дейін пайдаланып жүрген 360 градус, яки 360 «қадам», «адым» деген мағына шыққан.

	Вавилон ойшылдарының бұл пікірі ежелгі дүниені жайлаған талай халықтарға тараған. Мекке маңын қоныстанған күллі араб тайпаларының ислам діні қашан аяғынан нық тұрып кеткенше 360 балбал тасты әз әулие тұтып табынуында да сондай ұғым бар. Күні кешеге, тіпті бүгінге дейін сол атырапты мекен ететіндер Маңғыстау аймағында 360 әулие жерленген деп біледі. Ал шын мәнісінде көне заманның ежелгі қойылымдықтары мен мазарлары көп мекенінде, бәлкім, қасиеттікісілердің моласы одан да көп болуы мүмкін...», деп мәністі ой тастайды.

	Жалпы Ж.Тілепов ой қорытуға, тың ой айтуға, фәлсапалық түйін түюге аса шебер де ыждаһатты. Яғни, мұндай көрегенділік сипаты оның бір кездегі ақпа-төкпе ақындық талантынан басталып, көркем прозадағы көркемдік-ойшылдық үрдістерінен бастау алады деп ойлаймыз. Оның ойлары жалаң, жадағай емес, әрқашан да дәлелді, дәйекті, қисынды, бірқатар реттерде ғылми еңбектерге жүгінеді, міндетті түрде өз байламын жасап отырады. Кейбір ой түйіндеріне назар аударып көрелікші.

	«Ата жырау Сыпыраны қазақ жұртының әзірге есімі белгілі бірінші өкілі деп білуімізден тіптен де қисынсыздықтың ізі аңғарылмайды. Қайта ол көркем шығарманың тарихилығы арқылы шынайы шындықты танудың негізгі шарттарына жауап беріп тұр».

	«...нақтыландырып Қанжығалы Бөгенбай, Қаракерей Қабанбай, Шапырашты Наурызбай деп атағандығында көп мән жатыр. Бұлайша кісі есіміне руын қосып атау, ол кездердегі адамның паспорттық мағлұмат-дерегіндей болған».

	«Бірақ, қазақ аңызы Астрахань шаһарын Жәнібек салдырған деп есептейді. Ал, тарихта Астрахань хандығының ХҮ ғасырдың ақырында Алтын Орда күйреуімен байланысты өмірге келгендігін ескерер болсақ, тегінде бұл аңызды негізсіз деуге келмейді.

	...Әз-Жәнібек хан – қазақ халқының тарихында есімі ілтипатпен еске алынатын хандардың бірі. Оның Әз-Жәнібек атануы да содан. Әбілхайырдан елін бөліп алып шыққанда өзіндей еңбек сіңірген деп есептелетін оны мен бірге туған бауыры Керей хан туралы не Асанқайғы, не басқа жыраудың бір ауыз лебіз білдірмей, разы болса да, наразы болса да, олардың тек қана Жәнібекті жырлауында көп мән бар. Өйткені, тарихи тұлға атаулының бәрі әдеби кейіпкер бола бермейді. Ауызша жырланатын әдебиетте бірнеше ғасыр бойы есімі жоғалмай жүру үшін де кейіпкер де, автор да сол халыққа айырықша еңбегі сіңген үлкен бедел иесі болуы керек...»

	«Асылы, белгілі бір халықтың өзге жұрттардан қор еместігін біліп жүруі үшін оның елдік санасын қалыптастыратын ғылыми тұғыры мықты төл тарихы жазылуы шарт. Тарихи дәуірлердің беденін қапысыз түсірген көркем шығармалары болуы қажет».

	«Бірақ, батырлықты, мәрттікті қатты қастерлейтін елдің батырлық жырының қаһарманының қылықтары қалай болғанда да сол елдік салттың дәстүрлік шеңберіне сыюы қажет, сөйтіп, өзін жұртқа жексұрын көрсететін қылықтан аулақ болуы керек».

	«Сөз жоқ, мұның барлығы - әрі эпостық дәстүрдің күші, әрі ерлікті, намыстылықты бағалайтын,оғанүлкенөлшемдерменқарайтын халықтық сананың рухының асқақтығының белгісі!.»

	«Тарих пен оның көрнекті өкілдеріне шамасы келгенінше сол тұстың ықпалды адамдары, қоғамы ғана ықпал етпек, не өздері соның ырқы мен ықпалында болмақ».

	Шағын мақалада бүкіл еңбектер ішінде баяндалатын қазақтың қилы тарихының эпизодтарын да мысалға келтіруге мүмкіндік жете бермесі,сірә, белгілі. Жыраулық поэзиядағы озық үлгілерді, олардың ел тарихымен өзектес арналарын зерттеген зерделі ғалымның тың пікір, орнықты көзқарастарын талдауға да мүмкіншілік аз. Орайы келгенде халықтық тілдің мәйегін еркін меңгерген жерлесіміз, профессор Жұмат аға Тілеповтің мақалалар мен зерттеу дүниелеріндегі кестелі тіл өрнегіне де тәнтілік құлатамыз. Мысалы:

	«Демек, жырау (Мұрын жырау туралы. Ғ.Ә.) арқалы, әруақты кісі. Жерді ойып жіберердей болып дүсір салып келе жатқан мыңдаған тұяқтың дүбірімен, қиқу салған жұрттың үнімен делебесі қозып, суырылып озып, ілгері шыға беретін нағыз суын тұлпарлар сияқты алқалы жиында ғана өнер көрсететін өрен жүйрік».

	«Күллі адамзат баласы өмір кешіп жатқан бес материкке қазақ сөзімен туындаған шығармалары мәлім Мұхтар Омарханұлы Әуезов сынды ғұлама бастаған данагөйлердің дәрісін тыңдады. ...дағуалы ойларының тұңғиығына шомуға мүмкіндік алды.»

	«Тілектес жұрт аяғын нық басып, тау суындай тасқындап сөйлеп тұрған дүлдүл жүйріктің баяғы қалпын қайта көрсек деп ынтықты» (З.Қабдолов туралы).

	«Бұл сөздерде халқының тағдырын өз өмірінен жоғары қойып, бүкіл саналы ғұмырын сол үшін арнаған абзал қандастарының жете алмай кеткен арман-мұратын, жасай алмай кеткен жасын ойлағанда қамығып кететін аса терең ойлы азаматтың бүкіл кісілік болмысы жатыр».

	«...Ол тек ұлының ұрпағы ғана емес, ғылымның тұлпары да бола білген жан еді...» (Шәмшиябану Қанышқызы туралы).

	Ендігі кезекте екінші кітаптың алғысөзіне де көз сүзелік:

	«Қоғамдасып күн көретін адамзат қауымында елдік мүддеден артық қастерлі ұғым болған емес. Ал адамзат баласына аламан-тасыр алмағайып заманаларда сол қастерлісін сақтаудан артық қиындық болмаған. Көрнекті ғалымның бұл еңбегіне ел мүддесі жолында бүкіл өмірін сарп етіп, қазақ жұртының арпалысты тірлігінде қол бастаған батыры, сөз ұстаған ақыны бола білген Шотан, Бекет, Наурызбай, Сүйінғара, Исатай, Махамбет, Досан, Иса сияқты ерлері мен Абай, Ыбырай, Ығылман, Спандияр, Нарманбет, Мұрын жырау сынды «халқыма қорған болсам» деп туған жұртының рух туын көтерген біртуар перзенттері туралы жазылған зерттеулері енгізіліп отыр» .

	Кітаптың өнебойы-өзегінде тағы да сол тапқыр сөздер, ойлы иірімдер, жаңаша ғылыми түйіндер... Әрбір мақала, немесе еңбекте сол тақырыпты игеру үшін қаншама күн,түн көздің майын тамызып, құнды, деректі, ғылыми дүниелер ақтарылып, сарапталып, қорытылып, жүйеленіп, ақыр соңында қандай бай материалдар ұсынылады десеңізші. Оқып отырып рухани байисың әрі көп нәрсені танисың. Бұрын-соңды қолыңа көп түсе қоймаған кейбір тың деректерді оқып, көңіл зердесіне түйесің. Тілінің шұрайына ынтығасың...

	«Сөйтіп, бір кездерде жекеге түскен Ұлы шапақ нұрдың сәулесі мен қуаты көптің санасын биледі...»

	«Дүниедегі тосын құбылыстардың құпиясын зерттеушілердің, солардың ішінде ХХ ғасырдың басында өмірден өткен атақты Хазрет Инаят ханның пікірінше, Шексіз құдірет пен ақыл иесі Жаратушының ерекше мейірі түскендердің арасында ұшатындар да, аңдар мен құстардың, гүлдер мен ағаштардың лебізін ұғынатындар да, космостық саут не сармат сынды әуез, әуендерді, көз жетпес қашықтықтағы сөздер мен тілек-жалбарыныстарды ап-анық еститіндер де, жүріп өткен,отырған жерлеріне жанға дауа энергия сыйлайтындар да болады...»

	«...Сондықтан оның небір алғаусыз асқақ сезімдері адал көкіректе бүр жарғанына қарамастан жүзеге аспас арман боп талай-талай тұстарда иелерін жерге қаратқан.

	...елдің елдігін сынар ұлы істердің тағдыры таразыға тартылып, талай жүйріктер додаға кіруге кібіртіктеп тұрған тұста да ат басын тартып көрмеген көреген жан болған...» (Қаныш Сәтпаев туралы)

	«..ежелгі дәуірден бүгінгі күнге дейінгі адамзат баласының тарихын баба жыраудың жырын айтқандай төгілдіретін, осы дәуірдің ұлығ жыршысы Әбеке, Әбіш Кекілбаев...»

	Қысқасы, көзі қарақты, зерделі оқырман, жоғары оқу орындарының, орта білім беру ошақтарының оқушылары мен студенттері де бұл кітаптан кез келген өзіне керегін тауып, көкейге түйіп аларына шәгім жоқ.





ҒЫЛЫМ МЕН БІЛІМ: ІЗДЕНІСТЕР МЕН ІРГЕЛІ ІСТЕР




	Ғылым мен білім! Қандай шексіздеізгіқасиеттіұғым,тұнба бұлақ қайнары десеңізші! Адам баласы тіршілікке жаратылғалы бері оқып, білуге, үйренуге, жетілуге, өркениетке ұмтылып келеді. Қай заманаларда да озық ойлы азаматтарға, ғалымдарға бас иіп, оның қоғамдағы, шәкірт тәрбиелеудегі ролін жоғары қоя білген. Ал осы ғылым мен білімнің түпсіз тұңғиық әлеміне құлаш ұру да кез келген пенде баласының қолынан келе бермесе керек. Бұл да үлкен тәуекелдің ісі. Ол үшін де туабітті қабілет-қарым, алғыр ой-сана, талмас талап сияқты қасиеттер кісі бойында табиғи сомдалса керек-ті.

	Біздің басты кейіпкеріміз – киелі Түркістан топырағының перзенті. Ал Түркістан дегенде күллі түркі әлемін еске алмасқа лаж жоқ. Түркі әлемі үшін екінші Мекке саналатын, Ахмет Яссауи сынды ұлы ойшыл ғана емес, иісі қазақтың нешебір жақсы-жайсаң, би, батырлары мәңгілік тыныс тапқан осынау өңірде осыдан алпыс жыл шамасы бұрын Әбдімүтәліп есімді шарана өмірге келген еді. Отбасындағы жеті баланың көшін бастаған тұңғышын әкесі Әбжаппар ақсақал Әбдімүтәліптің әжесі Анар Пәрімбетқызының бауырына салды.Әжесі діни сауаты мол, қожаның қызы еді. Оның туған ағасы Әбен қожа Пәрімбетұлының атағы бүкіл Түркістан, әрісі оңтүстік аймақтарға аян, діни терең білімді, алды босамайтын зайырлы кісі еді. Осындай әулеттен дүреген жанның баласы болып, тәрбиесін көруі, қанша дінге қия шабуыл болған қияс қоғам болғанымен де, әжесінің түнімен құлағына құйып шығатын Құран хадистері мен аяттарын әлі күнге жадынан шығара алмай, жатқа айта беретіні бар. Жаны жәннатта болғыр әжесі тоқсанға дейін ғұмыр кешіп, шөберелерінің сана-сезіміне дейін имандылық тәрбиесін сеуіп кетті.

	Әкесі де көзі қарақты, қалада өз ұстаханасы бар, шебер, ағаш ұстасы еді. Домбыра, күбі, есік, тағы да басқа дүниелерді өз қолымен жасайтын, елі-жұртына беделді азамат еді. Ол кезде Түркістанда екі атақты қазақ мектебі болды. Біреуі Ленин атындағы мектеп те, екіншісі №386 теміржол мектебі. Әбдімүтәліп соңғысын күміс медальмен бітірген соң, Қазақ политехникалық институтының металлургия факультетіне еркін түсті.Талантты жастың таудай талабын қапысыз таныған ұстаздар оны ерте бастан ғылымға қарай баулуды қолға алды. Үшінші курста оқып жүрген кезінен-ақ институттағы ғылыми лабораторияға жұмысқа кірген ол ғылым-білімге ерте бой үйрете бастады. ҚазПТИ-ді үздік бітірген соң оның алдында екі таңдау тұрды: бірі ғылымның соқпақты да күрделі жолы. Екіншісі, осы институтта оқып жүрген кезінде өзі араласқан комсомол жұмысы бойынша туып-өскен қаласы – Түркістанға барып, қаланың саяси-қоғамдық өміріне атсалысу-тұғын.

	Қабырғасымен кеңесу, ата-анасымен ақылдасу үшін ауылға әдейі ат басын бұрған. Құрылыс бригадасының бригадирі болып еңбек етіп жүрген әкесі салған жерден зейінді баласының өзін-өзі шыңдап, қатарының алды болып, қайралып өсіп қалғанына, үздік біліміне қуана тұрып: «Өз болашағыңды, бақытыңды білім жолынан ғана таба аласың, құлыным» деген сөзінен кейін аттың басын Алматыға кері бұрды.

	Әкесінің бұл ақылын тыңдап, арман-мақсаттың асқар шыңына құлаш ұрғанына еш өкінбейді. Былайынша қарағанда, оның алдында кесе-көлденең тұра қалатындай кедергі де жоқ еді. Әрине, белді шарт буып ғылым жолын қуғаныңмен де, ол кезде диссертация қорғау да оңайшылықпен болмайтынын біледі. Бірақ, ұстаздары да қолдап тұр, институттан теориялық және практикалық білім мен тәлім-тәжірибе жинағаны өз алдына. Бір жақсысы, алтыншы сыныптан бастап сынып жетекшісі Моисеева Людмила Карповна деген орыс қызы болды да, әйтеуір орыс тіліне тез жетілді. Бұл бір жағы бүкіл өміріне азық болды. Жалпы тіл білген, бірнеше тілді еркін меңгергенге не жетсін. Түркістаннан түлеп ұшқанда екі тілде сайрап тұрған жас жеткіншектің институт қабырғасындағы ғылыми ізденістер, лабораториялық жанды жұмыстар, ғылыми-реферативтік журналдарды үзбей оқып ғылыми жаңалықтармен уақтылы құлақтануы, әрі өзі де жаңалықтар ашуға құлшынысы, Кеңес қоғамындағы ғылыми прогрестің қарқынды дамуы оны асқаралы асуларға сүйрей берді. Жергілікті ұлт өкілдерін, оның ішінде қазақ балаларын орталықта оқыту жөнінде мәселелер жиі көтеріліп, дарынды жастардың сапында Әбдімүтәліп Әбжаппарұлы Ленинградтағы Калинин атындағы политехникалық институтта оқуға жолдама алғанымен, әжесі қынжылып, жылап-сықтап, жібере қоймады. Одан кейін институт проректорлары атақты профессорлар

	– Өмірбек Жолдасбеков пен Мұштай Батырбеков білімді жасты Мәскеудің болат және болат қорытпалар институтына (МИСиС) жіберді.

	«Мен онда 2-курсты бітіріп барған едім, ал олар екінші курсты қайталап оқисың деді. Шынын айтқанда бір курсты екі жыл шиырлап қайта оқуды өзіме ар көрдім де, қолды бір сілтеп кетіп қалдым», дейді Әбекең сол күндерді жымия еске алып.

	Алыс сапарларға бәрібір жолы түсті. Ленинградтағы Плеханов атындағы таукен институтының аспирантурасында екі жыл оқып, өте мықты профессорлардан дәріс алды. Ғылыми жетекшісі профессор Еремин Николай Иванович бұл жігіттің ғылыми таным көкжиегінің кеңдігіне, зейін-зерде, талант тегеурініне қанағаттана қарады. Ал Әбдімүтәліп Әбжаппарұлы болса, мұндай білімге өзі оқыған Қазақ политехникалық институтындағы ғұлама ғалымдардың терең білім беруі, үлгі-өнегесі арқылы ғана қол жеткізгендігін мақтан етіп айтатын.

	Өмір деген қызық қой. Оның түрлі-түрлі соқпақтары да, сабақтары да бола береді. Ешкімге құлпын аша қоймайтын кеңестік идеологияға қарамастан өткен ғасырдың 1988-89 жылдарында жас та қайсар қыран Әбдімүтәліптің Герман федеративтік республикасында (ФРГ) ғылыми тәжірибеден өтуге мүмкіндігі туды. Сол кезде бір кафедрада бір бразилиялық, бір корей, үш қытай және біздің кейіпкеріміз оқыпты. Сондағы ғылыми семинарларда профессор И.Одлердің ұзын бойлы да, сойлы еңсегей қазақ жігітін оңашалап, жеке пікірлесуі басқа мамандарға қарағанда мұның білім деңгейі мен таным өресінің биігірек болғанын мойындағаны екендігі даусыз аңғарылып тұрушы еді.

	Инженер-металлург мамандығы бойынша аспирантураны бітірген бойда кандидаттық диссертация қорғауы да сирек құбылыс еді. Ғылыми ізденістерін жандандыра отырып, әу баста өзі басты тақырып етіп алған глинозем (Al2O3)–яғни күлден, топырақтан аллюминий тотығын алу мәселесімен түбегейлеп айналысты, көптеген эксперименттер жасады, он шақты авторлық куәлік пен патенттердің иесі атанды, 70-тен астам ғылыми мақалалары, 1 монографиясы және оқулықтары мен оқу құралдары ғылыми игілікке айналуда. Ә.Әбжаппаровтың жетекшілігімен үш кандидаттық жұмыс қорғалды және аспиранттардың ғылыми ізденістері жүргізілуде.

	Осындай ортасынан оқ бойы суырылып шығып келе жатқан жас ғалымның егемендік алған еліміздің алғашқы білім министрі Шайсұлтан Шаяхметовтің назарына ілігуі де жәйдан-жәй емес деп бағалау орынды. Зиялы тұлғаның оны орталық аппаратқа шақыруы, «еліміз егемендік алып жатқан кезде оған қызмет етуден артық қазақ ұланында қандай бақыт болуы мүмкін» деген сыңайдағы ол кісінің айтқан сөздері қатты ойландырды әрі тебірентті де.

	Сөйтіп, табанды түрде алға басқан ғылым жолына егемен еліміздің білімін дамыту ісі жалғасты. Сонау ФРГ-де оқып жүрген кезінде де бұған ол жақтан тауар әкеліп, сауда-саттықтан пайда табу жөнінде ұсыныс жасап, іскерлікпен айналысуға азғырушыларға да ермегені, бірінші кезекте өзінің де, елінің де абыройын ойлағаны әсте жадынан шықпады.

	1994 жылы үлкен конкурс өтіп, тілді жақсы білетіндігі көмектескен болса керек, Германияға екінші рет, «Басқару академиясына» сапар шекті. Бұл біздің еліміздің өз тәуелсіздігіне қол жеткізіп, ал ГДР мен ФРГ бірігіп, ГДР-де нарықтық экономиканың негіздері енгізіліп, жекешелендіру бастау алып жатқан тұс еді. Түркістан түлегі, қазақ баласының «Білім беру саласындағы құрамды басқару» тақырыбында Брюссельде (Евроодақ) неміс тілінде дипломдық жұмысын қорғайтын уақыты осы кезең.

	Елге оралғасын егемен мемлекетіміздегі Білім туралы заң, жоғары білім туралы заңнамалық негіздемелердің қалыптасуына бір кісідей атсалысты. Ал 1999 жылы Президенттің министрліктің алдына қойған тапсырмаларын жедел орындау үшін революциялық реформаларға қадам басуға тура келді. Кешенді тест арқылы оқуға қабылдау моделін жүзеге асыру үшін жоғары білім департаменті құрылып, оның алғашқы директоры болып Әбдімүтәліп Әбжаппаров мырза тағайындалды. Әрине, бұл кездегі жанкешті жұмысты біліктілікпен ұйымдастыра білген азаматтардың есімдері бүгіндері көп атала бермейтіндігі өкінішті. Бүгіндегі Ұлттық бірыңғай тестілеу жүйесі сол Әбекең ағамыз үш жыл қатарынан басшылық жасаған кешенді тестілеуден бастау алады.

	Бертінде төрт жыл Шығыс Қазақстан университетінде ректор болып қызмет атқарған Ә.Әбжаппаров тағдыр айдап киелі Маңғыстау топырағына келгелі де біраз жылдардың жүзі болып қалды. Өзінің арман-идеясымен жүзеге асқан облыс орталығындағы бүгінгі Каспий мемлекеттік технологиялар және инжиниринг университетінің жаңа үлгідегі корпусына қарап көңілде үміт оты лаулап жана түседі. «Әрине, деп ойлайды ол, материалдық база нығайып келеді, Елбасының, облыс басшысы Қ.Көшербаевтың тарапынан ықпалды көмек-қолдау жағы баршылық. Келешекте университет қалашығы одан әрі салынып, жатақханалар, ғалымдар үйі, ақпаратты есептеу орталығы бар кітапхана, студенттердің мәдениет сарайы, спорт алаңдары мен стадион, колледж ғимараты, бизнес-орталық, технопарк, тағы басқалары сән түзей бермек.

	Әзірше, біз сандық категорияға көбірек мән берудеміз, ал алдағы уақытта сапа алдыңғы орынға шығатын болады!.»

	Біз білікті ғалым, іскер ұйымдастырушы басшының көкейіндегі ойын тереңнен танығандай болдық.Оның алдына қойған бір мақсаты – осы университетте еңбек етіп жүрген қызметкерлердің жағдайын жақсарту, әрі олардың кәсіби білім-білігін көтеру. Сол арқылы, яғни мамандардың кәсіби біліктілігін өсіру арқылы еліміздегі жоғары білім саласының дамуына үлес қосу.Соңғы үш жылда бұл университеттің ғылыми әлеуеті екі есе өссе, бұған да шүкіршілік етуге болады. Барлық шаруаны бірыңғайлап алғаннан кейін жоғары білім мен оқытушы-ұстаздардың және студенттердің білім сапасын бірінші кезекке қою өмірдің, уақыттың ең өзекті талабына айналары сөзсіз. Өйткені, ешкім де жақсысын бере қоймас. Ендеше, қолда барды базарлы етуге тура келеді. Балаларға да анау-мынау деп кінә тағар реті байқалмайды. Ректор өз студенттерінің экономика мәселелері бойынша жуырда өткен республикалық конкурстан үшінші орын алып келгенін, бұған дейін де білім, өнер, спорт бәсекелерінде талайлаған халықаралық, республикалық додаларда алдыңғы лектен көрініп келе жатқанын қанағаттанғандық сезіммен айтады. Ұстаздар қауымының орташа жалақысы екі есе өсіп, 80 мыңға жетіпті, бұл республикадағы ең жоғарғы көрсеткіш екен.

	Әбдімүтәліп Әбжаппарұлы бізбен әңгімесінде университеттің жаңа қалашығының жоба-жоспарын қолына ұстап, маңайды шола, қолымен нұсқай тұрып, өзінің соңғы кезде нағыз құрылысшы бола бастағанын да жасырмады. Әйткенмен, ол кісі өз көзқарасында орыстың ұлы педагогы Пироговтың: «Университеты – это барометр развития общества» деген ұлағатты сөзін ұстанатынын, қоғамдық-интеллектуалдық ортаның деңгейін сол ел, жердегі жоғары оқу орындарының даму дәрежесімен бағамдау әріден келе жатқан парасат-пайым екендігін алға тартты.

	Ал отбасындағы тіршілікке келсек, ұлы мен екі қызы жоғары білімді, қатардың азаматтары болып келеді. Балалар тәрбиесінде негізінен жар-қосағы Алтынай жеңгейдің тәрбиелік ролі жоғары болғандығын айрықша атап өтті. Өйткені, Әбдімүтәліп ағамыз ел, жер, қоғам, ұжым, қызмет деп жүргенде демалыс дегеннің де не екенін білген емес. Ал жұбайы болса, республикалық бірнеше министрліктерде жауапты қызметтерді атқара жүріп, отбасының да құт-берекесіне ұйытқы болумен келеді.

	Қазақ политехникалық институтында кіші және аға ғылыми қызметкер, ғылыми-зерттеу зертханасы меңгерушісінің орынбасары, меңгерушісі, осы институттың металлургиялық процестерді физикалық-химиялық зерттеу кафедрасының оқытушысы және аға оқытушысы, деканның оқу ісі жөніндегі орынбасары, ҚРБ ілім министрлігінің Жоғары білім және ғылым бас басқармасының техникалық және технологиялық білім бөлімінің бастығы, Мемлекеттік стандарт және білім беру бағдарламасы бөлімінің бастығы, Бас басқарма бастығының орынбасары, ҚР Премьер-Министрі Кеңсесінің сараптамалық-талдамалық, одан кейін қаржы-экономикалық сараптау, одан кейін экономикалық бөлімінің кеңесшісі қызметтерін абыроймен атқарды.

	Өз өмірін республикамыздың ғылымы мен білімінің қарыштап дамуына арнаған ғалым, техника ғылымдарының докторы, профессор Әбдімүтәліп Әбжаппаровтың жоғары білім саласына сіңірген еңбегі мемлекеттік деңгейде жоғары бағаланып, ол «ҚР Білім беру ісінің үздігі», «Қазақстан Республикасының еңбек сіңірген қайраткері», Мемлекет басшысының Алғыс хаты, «Қазақстан Республикасындағы инженерлікті дамытуға сіңірген еңбегі үшін» белгісі, «ҚР Ұлттық инженерлік академиясының академигі», «Халықаралық жоғары мектеп академиясының академигі», Қазақстан ЖОО қауымдастығының А.Байтұрсынов атындағы күміс медалінің иегері, тағы басқа да марапаттарға ие болды. Ал өткен жылы мемлекеттік және қоғамдық қызметтегі еңбегі және халықтар арасындағы достық пен ынтымақтастықты нығайтуға қосқан елеулі үлесі үшін Қазақстан Республикасының мемлекеттік наградасы – «Құрмет» орденін өңіріне тақты.

	...Аяғын аршындай басқан асқақ ойлы, абыройлы азамат әкімдікте өткен кезекті жиналыстан шыққан бойда, күн қарайып қалғанына қарамастан он бес қабатты зәулім университет қалашығына қарай асықты. Оның бүйрегі сонда бұрады. Өйткені, арман да, мұрат та сонда. Ол – еліміздің, жеріміздің ғылымы мен білімін алға сүйреу, жастарымызды заман талабына, бәсекелестікке сай етіп заңғар биіктерге ұшыру...





	Ендеше, іске сәт демекпіз.

	Қалықтаңдар, қырандарым, талмаңдар,

	Өміріңді елің үшін арнаңдар.

	Ұлағатты ұстаздарың - көшбасшы,

	Шарықтаңдар, қия-көкке самғаңдар!





ҰЛТТЫҚ МЕКТЕПТЕР – ҰРПАҚ ИГІЛІГІ




	Бұл жариялылық, демократия саясаты уақыт талабына айналып, бұған дейін іштен бұлқынып шыға алмай, бірақ қынаптағы алмас қылыштай әбден қайралып, ұшталып, өткірленіп, жанартаудай жарылып кете жаздап жүрген ұлттық сана-сезімнің буырқанып, бұрқанып шыға бастаған тұстары еді. Әпербақан кеңестік саясат Одақ құрамындағы ұлттық республикалар, олардың байырғы жұртының тарихи жадын, ұлттық құндылықтарын қаншама көмескілеп, шығарғысы келмесе де, ежелден еркіндік аңсап, осы жолда жан аямай күресе білген халықтар, олардың асыл текті тұлғалары өз тәуелсіздігіне ұмтылды.

	Демократия самалының желпуі кең-байтақ Қазақстанда, оның ішінде қасиетті Маңғыстау өңірінде де айқын көрініс берді. Арғы-бергі замандарда, ақ патша билеп-төстеген кезеңдерден өзіндік өжет қалпын сақтаған Маңғыстау өңірі, оның ержүрек Адай тайпасы кеңес өкіметінің де оңтайынан келе қоймағаны белгілі. 1870-73 жылдардағы Иса-Досан бастаған ұлт-азаттық көтерілісі, 1931-33 жылдарды шарпыған атақты Адай көтерілісі бұл өңір тұрғындарының бұғалыққа көне қоймайтындығын айқын дәлелдеген болатын. Сондықтан да Адайларға өз билігін бермей, көпе-көрінеу көршілес Гурьев (Атырау) облысының еншісіне қосу тарихи әділетсіздіктің айқын көрінісі еді. Осынау үлкен қателік 1988 жылы тағы да қайталанған болатын. Міне, осы кезде өлкеде қоғамдық-саяси өрлеулер өскелең сипатта белең алып, облыс жабылғанымен халықтың еңсесі көтеріле түсті. Жергілікті тұрғындар облысты қайта құру, облыс орталығына Ақтау есімін қайтарып беру, осында қазақ тіліндегі газет пен таза қазақ тілінде оқытатын орта мектептер және өнер мектебін ашу, Абай атындағы мәдениет сарайын атына затын сай етіп, онда қазақтың өнер ұжымдарын көптеп ашу, осы жердің тарихи заңды қожасы – қазақтардың ұлттық рухын өсіру мәселелерін күн тәртібіне ашық қойды. Бұл өмірдің өзі талап етіп отырған өткір талаптар өрши түсіп, жергілікті партия, кеңес органдары бұлталақты қойып, амалсыздан санасуға көшкен-ді.

	Осы мезгілде өлкенің тарих сахнасына Сайын Нәдірұлы Шапағатов есімді атпал азамат шыққан болатын. Сол кездерде тікелей Мәскеуге бағынып, шовинистік пиғылы атойлап тұратын қалада қазақ саны 25-30%-дан аспайтын. Әйткенмен, далалықтардың қалаға көшуі, жоғары оқу орнын бітірген жастар мен аймақта жаңадан ашылған мұнай-газ кенорындарында еңбек ететін қазақ жұмысшы тап өкілдерінің қалаға жаппай дерлік бетбұрысы жиілей түскен кезеңді. Жігерді жанып, ұлттық сана-сезімге серпін беру, ал ол үшін қазақтың өткенін тірілтіп, өшкенін жандыру басты міндет етіп алға қойылды. Сайын Нәдірұлының қолға алуымен өңірде тұңғыш рет Наурыз мерекесі ұйымдастырылғаны есімізде. Сол Наурыздың алғашқы сценарийін өзім жазған едім. Облыс жабылған жылдары Абай атындағы мәдениет сарайына нұсқаушы-әдіскер болып орналасқан менің Сәкең ағамызбен байланысым күшейе түскен-ді. Ол нағыз ұлтжанды, өте білімді, парасатты, қанына тартқан қызба да болса ақылды, тереңнен ойлайтын, аса еңбекқор, бесаспап өнерлі (нағыз «сегіз қырлы, бір сырлы»)) дарынды да жігерлі жайсаң тұлға болатын.

	Сайын Нәдірұлы мен бірге бүкіл 1989 жылдың бойына жиі-жиі қаланың 4-шағын ауданында орналасқан «Маяк» сауда орталығының асханасынан түскі ас ішіп жүрдім. Тамақтанып болған соң, бір сағат шамасында сол жерде саябақ ішінде отырып әңгімелесеміз. Ол кісінің армандары көп еді-ау. Басты арманы – Тәуелсіздік. Ал тәуелсіздіктің тамыры неде деген сұраққа, ең бастысы, бодандық құрсауында иленген халықтың ұлттық санасын сілкінту, жас ұрпақты ана тілімізде тәрбиелеу, ал ол үшін қазақ мектептері мен қазақ тілінде тәлім-тәрбие беретін бала бақшалардың санын көбейту ең өзекті мәселе ретінде ортаға салынатын. Қолға алып бастаған ісін аяғына жеткізбей тынбайтын Сайын аға ұлы мақсат-мұраттар жолында шегінуді білмеді. Қалың қазақ басын бағып, ұйқы құшағына шомып жатқан тұстарда алған бағытынан таймай ең өзекті деген жәйттерді қырандай өткір назарына ілді. Елді бір ұйымдастырып, ауызбіршілігін арттыру үшін Алты құлаш әулиеге, одан кейін Қошқар ата басында алғашқы сенбіліктерді өткізді. Оған жиналған қалың қазаққа бас біріктірудің, жергілікті биліктің алдына ұлтттық мәселелерді батыл қоя білудің маңыздылығын алға тартты. «Мангышлакнефть» өндірістік бірлестігінің белді бөліміне басшылық жасай отырып, бүкіл ой-сана, күш-қуатын ұлтына қызмет етуге арнады. Бұрын қалада тек қана 9-шағын аудандағы №11 жалғыз қазақ мектебі болса, енді үлкен айтыс-тартыс, табанды талап қою арқасында 1989 жылы жаңадан салынып жатқан, негізінен қазақтар мекендеген 28-шағын ауданнан №20 қазақ орта мектебі шаңырақ көтерді. Оны да аралас мектеп қылуға әрекеттенушілер аз болған жоқ. Алайда, тәуелсіздікке талпынған байырғы жұрттың батыл талаптары қисынды болып, жергілікті билік олармен санасуға мәжбүр болды. Осындай белсенді іс-қимыл, бүкілхалықтық жігер жұмсаудың нәтижесінде көптеген түйткілді жәйттер өз шешімін таба бастады.

	Сол 1989 жылы болған Жаңаөзен оқиғасының шарпуы бүкіл Маңғыстау атырабын қамтыды десе де болады. 1986 жылғы Алматыдағы қанды желтоқсан оқиғасына жалғасқан маңғыстаулықтардың өршіл әрекеті Кеңес басшыларын сескендірмей қоймады. Сөйтіп, қазақтардың емін-еркіндігіне жол ашылып, біртіндеп бағы жана түсті. Бәрі бірдей оңайлықпен шешіле қойған жоқ, әрине. Сол бір дүбірлі кезеңдегі болған оқиғалардың барлығына өз көзіммен куә болдым деп сеніммен айта аламын. Бірақта бәрін түгел қамту бұл мақаланың жүгі емес. Қала әкімі Н.И.Баев, қалалық атқару комитетінің төрағасы М.Салыхов сынды азаматтармен кездесіп, мәселе қою, жиналыс өткізу күнделікті дағдыға айналды. Жабылып қалған қазақ тіліндегі газетті қайта ашу турасында сонау «Правда» газетіне дейін хат жазылып, оңды жауап алынды, мақалалар жарияланды. Қалаға өз атауын қайтару мәселесі еңбек ұжымдарында қызу талқыланды. Мұндай көкейтесті проблемалардың шешімін табуына сол 1990 жылы құрылған «Парасат» қоғамы өлшеусіз үлес қосты. Оны көпшілік дауыспен сайланған бірден-бір көшбасшы Сайын Шапағатов басқарды.

	Қалалық атқару комитетінің төрағасы М.Салыховтың төрағалығымен өткен бір жиналыста, әлі есімде, осынау ұлттық атаулыға қатысты жәйттер талқыланды. Бұл бас қосуда С.Шапағатов, Т.Медетбек, Г.Сейітжанова және осы жолдардың авторы бір-бірін қолдай жалынды сөз сөйлеп, қазақ тіліндегі мектептер санын көбейту, орыс тіліндегі мектептерден қазақ кластарын ашу, қазақтың өнер мектебін ашуды талап етті. Игілікті іске қозғау салған азаматтар көздеген мақсаттан табандап айрылмады. Ақырында қаланың жаңадан салыну үстіндегі №13-шағын ауданында таза қазақ тілінде білім беретін орта мектеп және оның ішінен қазақтың өнер мектебін ашу жөнінде шешім алынды.

	Бір шаңырақ астында егіз қозыдай бас көтерген қазақтың қос білім-өнер ордасы ұзақ жылдар қабырғалас болып, білімді де өнерлі шәкірттер тәрбиелеуге өлшеусіз үлес қосты. Кейінгі жылдарда А.Тарақұлы атындағы қазақ өнер мектебі өз алдына қоныс аударып кетті.

	Осындай үлкен пікірталас-тартыспен, айқаспен жүріп ашылған қаламыздағы №21 қазақ орта мектебі бұл күндері қанатын кеңге жая түскендей. Қазір мұнда тәуелсіз еліміздің, халқымыздың һәм ХХІ ғасырдың талантты жас өскіндерін тәрбиелеуге деген құлшыныс арта түсуде. Шәкірттерінің қатарының алды болып, ұлттық тәлім-тәрбие және білім додасында жарып шығуы жолында оқу ошағының педагог-ұстаздары зор біліктілік танытуда.

	Бүгінгідей мерекелі, берекелі кезде осы мектепке сол кездегі азаттықтың, елдіктің жаршысы Сайын Нәдірұлы Шапағатовтың есімін беріп, оның алдына көсем де шешен азаматтың тұғырлы бейнесін орнатса, бұл ұрпақ тәрбиесінде шынайы елжандылықтың, отаншылдықтың нақты айғағы болар еді-ау деп те ойлайсың кейде. Өйткені, бұғып жүріп іс бітпейді, Сайын сынды батыр тұлғалар ғана болмайтынды болдырып, толмайтынды толтыра алады. Бүгінде де оның орны ойсырап тұр... Болашағың жарқын, келешегің кемел болғай, №21 орта мектеп – білім ордасы! Ұлағатты ұстаздар ұжымының ұлттық рухы биік ұландар мен халқының қадір-қасиетін ұстанған қызғалдақтай қыз-қырандар, үлгілі шәкірттер тәрбиелей беруіне тілектеспіз ләйімда.





ӨЗ ДЕНСАУЛЫҒЫҢ – ӨЗ ҚОЛЫҢДА




	Өмір атты ұлы бақыт адам баласының еншісіне бір-ақ рет беріледі. Сол өмірді өкінбестей етіп мазмұнды өткізу әркімнің де міндеті болса керек. Ал ол үшін салауатты ғұмыр кешіп, саналы тірлік жасау мақұл болмақ. Атам қазақтың ежелден «Басты байлық-денсаулық» дегенді қағида етуінің өзі жәйдан-жәй емес.

	Денсаулықтың қадірін ерте бастан білген қазекем «жаны саудың тәні сау» болатындығын да айнымас фәлсапа ретінде алға ұстанады. Ал жаны таза болу деген сөздің де терең мән-мағынасы бар. Яғни, өзіңді қоршаған орта, он сегіз мың ғалам аталған жаратылысқа кіршіксіз де пәк көңіл, ізгі ниетпен қарауды жан-дүние дағдысына айналдыра білсең, еш қателеспейсің. Адам не нәрсені болса да, өзінің ниетіне қарай табады деген сөздің де өзіндік мәнісі бар.

	Өмірге келгеннен кейін адам баласы қонақ. Осынау аз күн тірлікте парасат –пайыммен, ақыл-оймен зерделі түрде пәни-жалғанды кешу, адамдарға тек қана жақсылық ойлап, қолдан келгенінше қайырым жасау, өзгені алдау, арбау, екіжүзділік, алаяқтық жасау тәрізді жағымсыз харекеттерден аулақ болу – нағыз адамшылықтың шынайы белгілері. Біреуге жақсылық жасасаң да, жамандық жасасаң да алдыңнан шығады дейтін де біздің қазақ. Сондықтан қай кезде де имандылық пен адамгершілікке ұмтылу, ізгілікті, инабатты, жоқ-жітікке қамқор әрі қайырымды болу тек қана алға басқан жолыңды оңдап, көздеген ісіңнің сәтін сала бермек.

	Денсаулықтың қадірін ауырмай тұрып білу қажеттігі Құран хадистерінде де айқын айшықталады. Ауырмай тұрып аурудың алдын алу адам баласының бүкіл тіршілік арнасының түзу бір сара жолына айналғалы қашан! Бұрынғы ата-бабаларымыз ат үстінде, табиғатпен етене тіршілік кешкен соң, оның түрлі қоқай-соқайларына төстерін кере тұрып қарсы тұра білді. Маңғыстау секілді қатыгездеу, шөлейт өлкені бағындыру үшін мықты денсаулық пен төзімділік, наркескен мінез қажет бола, бұл жерді мекендеген ерлердің бойынан осындай қасиеттер табылып отырды. Нәтижесінде шамырқанған шар болат тәрізді атпал ерлер күн қатып, түн қатып, елін, жерін қорғап, соған сай мәрт кескіні, жалындай алаулаған өрт кескіндері атойлап тұрды!

	Жалпы адам өмірі Алланың қолында деп айтылса да, Құдайдың өзі «сақтансаң ғана сақтармын» деп ескерту жасағанын естен шығаруға болмайды. Өйткені, бұл арада бала күніңнен өзіңнің денсаулығыңа күтіммен қара, зиянды нәрселерден, жағымсыз қылықтардан сақтанып жүр деген ұғым өзінен-өзі туады. Мал екеш мал, аң екеш аңға дейін, әр нәрсенің дәмін татып қарап, арам мен адалды ажырата білетінін жадымыздан шығармайық. Ал оның қасында адам баласы Алланың шарапаты дарып, саналы да жанды тіршілік тарту етілген пенделер емес пе?! Ендеше, адамға жүктелер міндеттің ең үлкені де сол, адал іс істеу, адал нан тауып жеу, өзгенің хақын жемеу, рухани кемелдікке ұмтылу болып қала бермек. Жан мен ар тазалығы адамды ұшпаққа алып шығарына сеніміміз кәміл. Арсыз адам ақиқаттан аттайды, нахақ сөйлейді, жала жабады, сөйтіп күнәға батады. Ал арлы адам елін, жерін, ұлы Отанын қорғап, отбасының бақыты мен игілігі жолында күресе біледі.

	«Ел боламын десең, бесігіңді түзе» деген ұлы Мұхтар Әуезовтың данышпан өсиетін ойға алсақ, бәрі-бәрі сол қасиетті бесіктен басталатынын ескеруіміз керек. Сол ағаш бесікте жатып талай ғұламалар тәрбиеленіп шықты. Сол бесікте жатқан уыз кезінен сәбиді әжесі немесе анасы ауыз әдебиетінің нешебір қайнарлары-ертегі-аңыз, батырлар жырлары, дастандармен , тәрбиелік мәні зор өлеңдермен тербетіп өсіреді. Елін қорғайтын, халқына қалтқысыз қызмет ететін ұл-қыз етіп өсіруге, туған халқын арман—мұратына жеткізуге талпынатын ерлердің бейнесіне лайық болуға баулиды. Қол-аяғы тоқпақтай, дені-жаны сау, ақылды-есті, ойлы да бойлы, қатарының алды болуға жетелейді. Өйткені, дені сау, мықты, табанды жас ұрпақ қана елдің болашағын сеніммен қолда ұстай алады. Дені сау, ширыққан шымыр адамнан еңбек көрігін қыздырып, ел ырысын молайтатын өз ісінің шеберлері -жұмысшылар мен инженерлер, атақты әншілер мен спортшылар, басқа да сала мамандары көптеп шығады. Бала күннен денеңді таза ұстау, мезгілінде жуынып-шайынып, тісіңді жуып, кіршіксіз, кінәратсыз таза жүру, дене шынықтырумен айналысу, үй-ішінің жұмысына араласып, ата-анаға қолғанат болу баланы өмір майданында ширатып, дәрменсіз һәм әлжуаз болудан құтақарады. Сондықтан да баланың жұмысқа жалқау, білімге енжар болмауы үшін оның үйлесімді дамуы, жан-жақты жетіле түсуі аса маңызды. Ал мұның өзі отбасындағы және мектептегі тәлім-тәрбиемен ұштасып келетіндігі белгілі дүние.

	Адам денсаулығы өз қолында бола тұра, зиянды нәрселерге неліктен үйірсек келеді? Мәселен, ересектер арасындағы арақ пен темекі, есірткіге үйірлік олардың өздеріне ғана залал келтіріп қоймай, ұлан-ұрпақтарының да тамырына балта шауып жатқанын осы заманның зауалы демеске лаж жоқ. Сол сияқты балалардың күні бойы компьютер немесе теледидар алдында отыруы, кез келген дүңгіршектердегі ащы-тұщы, тәтті-дәмді, шырын-балдарға әуестігі олардың түрлі ауруларға ұшырауына, күресушілік қуаты, яғни иммунитетінің әлсіреуіне себепші болады. Қолдың ұдайы таза болмауынан сары ауру (гепатит), инфекциялық аурулар жұқса, дұрыс тамақтанбаудан анемия (қан аздығы), туберкулез, отбасындағы айқай-шу, басқа да проблемалардан жүрек-жүйке, гипертония аурулары бел алады. Балалар арасындағы көз, тіс, невроз аурарының көбейіп келе жатқаны, олардың өздерін ұстай білмеуі, өнер-білімге емес, жаман әдеттерге бейім болуы сақтанарлық нәрсе.

	Біздің егемен елімізде балалардың денсаулығын шыңдап, оқып-білім алуына барлық жағдайлар жасалып отыр. Компьютер алдында көп қадалмай, таза ауада көп ойнау, уақтылы әрі дұрыс тамақтана білу, үлкен кісілердің ақыл-кеңесін тыңдап күтініп жүру, айналаңды қоршаған орта, балалар, адамдармен жақсы қарым-қатынаста, үйлесімде болу – денсаулықтың бірден-бір кепілі. Өзіңе өзіңнің жігер-күшің жетпесе ұтыласың, тағдырыңнан жеңілесің. Кемшіліксіз адам болмайды, ал ол кемшіліктерін уақтылы түзете білген адам бәрінен де күшті. Өйткені, «Ештен кеш жақсы!. Ендеше, осы күннен бастап бойымызды күтіп, денсаулығымызға мұқият қарайық, оған қолымызды бір сілтеп ағаттық жасамайық! Еліміздің, жеріміздің барын базарлап, кемшін тұстарына күйініп, жақсылығына сүйіне білсек, қанеки! Тәуелсіз Қазақстанның болашағы салауатты да саналы өскелең ұрпақтың қолында екендігін әсте естен шығармағанымыз абзал.





ЖАС ТА БОЛСА – БАС ОТАШЫ




	Астана бетінде қызмет жасап келген бір дарынды жас жігіттің облыстық ауруханада тұңғыш рет кардиохирургия бөлімшесін ашып, жүрекке ота жасауды батыл қолға алғаны туралы әңгіме ел ішіне тез тарады. Артынша бірер жылдан кейін сол жігіттің осы аурухананың басшылығына келгені туралы да хабардар болдық. Ал осы жігіттің кәсіби маман ретіндегі біліктілігі, емдеу орнын алға сүйреп, әрі халық денсаулығын нығайтуда айтарлықтай жетістіктерге қол жеткізе бастағаны туралы да тек науқастар ғана емес, әріптестеріне дейін ризашылықпен айта бастады.

	Бүгінгі таңда Елбасымыз ел өмірінің, халық шаруашылығының қай саласында болмасын ілгері ұмтылып, еңбектің қазанында қайнап, соны ізденістерге барып жүрген мамандарды, оның ішінде жастарды қолдау жөнінде «Жалпыға ортақ еңбек қоғамына 20 қадам» атты өзекті мақаласында атап айтқаны белгілі. Шынында да «Талпынған жетер мұратқа», «Еңбек ер атандырады» деген нақыл сөздер бар ғой, ел мақтаған жігітті көрмекке «медицина ғылымдарының кандидаты, директор Нұрлан Серікұлы Тілепов» деген жазуы бар кабинетке бас сұқтық.

	Алғашқы сауалымызға жауап берген Нұрлан ініміз өзінің ақтаулық екенін, 15-шағын аудандағы экономикалық лицейді, одан кейін Ақтөбе мединститутын үздік бітіргенін атап өтті. Жоғары оқу орнын тәмамдаған соң осы облыстық ауруханада және Жетібайдағы аудандық ауруханада бірер жыл хирург болып тер төккен. Сонда жүрген кезінде Ақтөбе мединститутының хирургия кафедрасына жұмысқа шақырылып, дәрігерлердің білімін жетілдіру факультетінде ассисент болады. Одан кейін Астанадағы кардиохирургиялық орталықта жұмыс жасайды.

	Ал 2005 жылы еліміздегі президенттік «Болашақ» бағдарламасы бойынша Мәскеудегі Ресей медицина ғылымдары академиясының А.Бакулев атындағы жүрек-қан тамырлары хирургиясы институтының аспирантурасына түсіп, білім алады, еңбек етіп, тәжірибе жинайды. Санкт –Петербург жол қатынастары университетінің түлегі, жұбайы Шолпанды осы Мәскеу қаласында кездестіріп, тағдырлары тоғысады. Тұңғышы Алина Мәскеуде дүниеге келеді. Ал жақында ғана Олжас есімді азамат дүниеге келіпті отбасында.

	Нұрлан Серікұлы денсаулық сақтау саласын ұйымдастыру жөніндегі клиникалық ординатураны да оқып бітіреді. 2009 жылы елге оралып, жолдама бойынша Ақтөбе мединституына кардиохирургия бөліміне жұмысқа келеді. Келесі жылы Ақтауға кардиохирургия бөлімін ашуға келіп, жүрекке алғашқы операцияны жасайды. Талантты жігіт үнемі ілгері ұмтылып, білімін, білігін жетілдіруге, ізденуге талаптанады. Ал осы жылдың маусым айынан бері шаруашылық жүргізудің жаңа әдісініе көшкен емдеу орнының басшысы-директоры болып тағайындалады. Мінеки, санаулы жылдар ішінде үлкен өмір мектебінен, кәсіби шыңдалудан өткен отыз үш жастағы азамат жаңа істі де дүр айналдырып алып кеткен. Кардиохирургиямен бірге жуырда кардиоренимация бөлімін ашқан.

	Бүгінгі таңда облыстық ауруханада жүрекке артокоронарлық шунтирование (жүрек тамырлары бітеліп қалған жағдайда адамның тамырынан алып, жаңа жол салу), жүректегі қан жолы тетігін алмастыру, туа ақауды түзеу, коронорография және стендирование (жүректің тамырлары ішінен ашып, жабылып қалмауы үшін қалқанша орнату) тәрізді күрделі оталар жасалады екен. Ал соңғы кездегі жаңалықтарға назар аударсақ, жүрек соғысы бұзылған жағдайда электрокардиостимулятор орнатылады. Бұл жүрек дұрыс соқпаса, тоқтап қалудан сақтайды.

	– Ғылыми медицинаның барлық жаңалықтарын тәжірибеге енгізуге барынша күш салып жатырмыз. Күнделікті жұмыс таңғы сағат 8-де реанимациядағы науқастардың хал-жағдайын білуден басталады да, штаттық кесте, кадр, қаржы, жөндеу, жарақтандыру, оңтайландыру шараларына байланысты қызу жұмыстар жалғасын тауып жүре береді. Жоғары дәрежедегі арнаулы медициналық көмек көрсетуге барынша мән берілуде. Құдайға шүкір, кардиохирургия бөлімшесі жемісті жұмыс жасап жатыр, соңғы кезде жеті балаға ота жасалды. Бұл бағытта Астанадан арнайы шақыртумен келген білікті маман жұмыс жасауда. Тағы да бір тәжірибелі маман келеді деп күтілеуде. Әрине, бұл саланы ілгері сүйреу үшін әлі де мамандар керек. Коронография мен стендированиені жерігілікті мамандар да жасап жатыр. Ал мұндай оңды ізденістер жүрек дертінен адам өлімін айтарлықтай азайтуға сеп болады. Бұрын жастар инфарктен жиі ажал құшса, бұл 90 пайызға дейін оңды жағына өзгерді. Дүниеден озатын адамдардың жас мөлшері ұлғайды, - дейді Нұрлан Серікұлы.

	Айта берсе, мұнда ауыз толтырып айтарлықтай жаңалық деген тым көп екен. Жаңаөзеннен бір науқасты алып келіп, контрапульсатор аппараты (американдық) арқылы инфарктен – кардиологиялық естен танудан аман алып қалған. Заманауи жаңалықтар тек кардиохирургия саласына ғана емес, травматологияға да енгізілуде. Атап айтқанда, жетпістен асқан адамдарға жамбас сүйекке ота жасау арқылы жасанды протез орнатылады. Ал урология бөлімінде алынған литотриптор аппараты дәрет жүретін жолдарда тас жиналған кезде оны уақтап сындырып, үгітіп, пышақсыз-ақ жазып жіберуге мүмкіндік береді. Нейрохирургия саласында да жаңаша операциялар қолға алынуда.

	Таңертемен жұмысқа келгеннен бөлімшелерді аралап,барлық жағдаймен толық танысқаннан кейін Нұрлан не жетіспейді, қандай дәрі-дәрмектер керек, Алматы, Астанамен телемедицинаға шығу қажет емес пе, соны зерттейді. Қажет кезінде еліміз бойынша телемедицинаға жүгінсе, ал интернет-скайп арқылы әлемдік медицинаның озық жетістіктерін меңгеруге, кеңес алып, тәжірибе алмасуға барынша күш салады. Оның армандары көп. Өзінің ғылым жолындағы ізденістерін одан ары қарай дамыта отырып, әрі әлемдік медицина жаңалықтарын, жаңа технологияларды Маңғыстауға енгізуді, жерлестерінің шетелдерге, немесе басқа аймақтарға бармай-ақ сапалы ем алуына жағдай жасауды дәрігер ретіндегі зор міндеті санайды.

	Нұрлан Серікұлы орайы келгенде облыстық аурухананы одан ары дамытуға арнайы жұмыс тобын құрып, жуырда 45 млн. теңге бөлдірген, алда да қаражат жағынан тарықтырмауға қол ұшын беріп отырған облыс басшылығына алғысын жолдауды да ұмытпады. Әрине, адам денсаулығынан, адам өмірінен қымбат не бар?! Жаңалық атаулыға талап қылып, кәсіби шеберлігін де шыңдап, әрі басшылық қызметті абыроймен атқарып келе жатқан «жас та болса – бас» , қабілет-қарымы мол, келешегі зор інімізге әрқашанда іске сәт демекпіз.





ЖАЗУШЫЛАРДЫҢ РУХАНИ СЕРПІЛІСІ




	Оңтүстік астана – күншуақты Алматыда Қазақстан Жазушылар одағының және оған қарасты «Қазақ әдебиеті» газеті мен «Жұлдыз», «Простор» журналдарының 75 жылдық мерекесі кеңінен аталып өтті.

	Бұған дейін күзгі нөсерінен арылмай, салқын рай берген әсем Алматы ел қаламгерлері мен олардың алыс-жақын шетелдерден жиналған әріптестері – сыйлы меймандар Республика сарайы алдында жиналған таңғы мезгілде арайлы шуағын шашып, нұрлана түскен еді. Көңіл сарайына ізгілік нұрын сепкен жазушы қауым мерекенің алғашқы беташарын ұлт әдебиетінің классигі ұлы Абайдың еңселі ескерткішіне гүл шоқтарын қоюдан бастады.

	Ұлттық кітапханада өткен кітап көрмесі де тағылымды болды. Мұнда қазақ әдебиетінің қарымды қаламгер тұлғаларының шоқтығы биік шығармаларының басын құраған кітаптар галереясы көз тартады.

	Түс ауа Абай атындағы қазақтың мемлекеттік опера және балет театрында Қазақстан Жазушылар одағының құрылғанына 75 жыл толуына арналған салтанатты жиын (кеңейтілген мерекелік пленум) өтті. Оны Алматы қаласының әкімі Ахметжан Есімов ашып, ізгі тілектерін білдіріп, осынау айтулы шараға орай ел Президенті Н.Назарбаевтың жолдаған құттықтауын оқып берді. «Қадірлі қаламгерлер, баршаңызды ұлттық мүддеге қызмет етіп келе жатқан Жазушылар одағының 75 жылдық мерейтойымен құттықтаймын. Жазушылар одағының бүгінгі тойы қазақ әдебиетінің ғана емес, жалпы мәдениетіміздің айтулы белесі, мерейлі қуанышы деп білемін. Одақ осы жылдар ішінде әрдайым зиялы қауымды бір мақсатқа жұмылдырып, ұдайы халықтың сөзін сөйлеп, жоғын жоқтады. Елдің еңсесін көтеріп, рухын шыңдады» делінген Елбасы құттықтауында.

	Қазақстан Жазушылар одағының басқарма төрағасы Нұрлан Оразалин өзінің мазмұнды да толымды баяндамасында әдебиетіміздің алтын төрі атанған - қарашаңырақтың өткені мен бүгінгі ойы-қыры, бел-белестерін саралады. Егемендікке ие болып, нарықтық қатынастарға, жекешелендіруге бой ұрған тұстарда Одақ басынан өткен қилы-қилы кезеңдерді де назардан тыс қалдырмады. Алмағайып шақтарда Жазушылар одағының ғимараты да, мүліктері де талан-таражға түсіп кете жаздапты, кейбір әріптестердің «үй ішінен үй тігіп», Одақты екіге бөлмек ниеттері де ақыр соңында жеңіліс тапқан. Әділдік пен парасат-пайым салтанат құрды. Әрине, белгілі бір уақыттарда жоғарыдан қолдау таппай, әрі ауызбіршілігі әлсіреп, берекесі кете жаздап, дүние-мүлкіне дейін жырымдалған, қорғансыз қалған қасиетті қарашаңырақтың еңсесін түзеп, қайта рухының өсуі осы күндері дүбірлете атап өтіліп жатқан мереке аужайынан айқын байқалған еді.

	Нұрлан Мырқасымұлы өз баяндамасында ешбір әріптесін сын садағына ілмеді, керісінше өткеннен сабақ алуға, салихалы болуға шақырды. Бастан өткен қиындықтарды айта келіп, атқарылған игі істерге тоқталды. Ендігі жерде ел жазушыларының дуалы ауыздары бір болып, ұлттық ұлы арман-мақсаттар жолында ұйысу, ұлттық әдебиетті замана көшіне ілестіре ілгері сүйреу мәселелеріне ойысты.

	Әрине, кешегі кеңестік дәуірде қаламгерлердің қоғамдағы ролі біршама жоғары болды. Кеңестік билік оларды идеологиялық қару ретінде қажетті жерінде оңтайлы пайдалана білсе де, дарынды һәм ұлтжанды ақын-жазушыларымыз өз туындыларында халықтың тарихи жады, ұлттық рухы мен сана-сезімін, елдік, халықтық қадір-қасиеттерін көтеруге бүкіл шығармашылық қуатын арнады. Соның нәтижесінде тіпті әлем әдебиетінің алтын қорына қосылған классикалық дүниелер де өмірге келді. Кеңестер одағы, сөз жоқ, ақын-жазушылардың жағдайын жасауға да барынша күш салды...

	Кешегі бір күндері алтын қазық – Қазақстан Жазушылар одағы әлдебір өгейлік көргендей күй кешіп еді. Енді қайтадан шаңырақ тіктеле, абырой да арта түсті. Н.Оразалин алдағы тұрған зор міндеттердің қатарында қазақтың арғы-бергі тарихынжүйелейтін, халқымыздыңауыз әдебиеті мен жазба әдебиетін жаңғыртуға бар қажыр-қайратын жұмсаған атақты тұлғаларға арнап кешенді Әдебиет мұражайын салу, сонау 80-жылдардан бері кенжелеп қалған шетел әдебиеті жауһарларынан көркем аударма жасау, жас таланттарды жан-жақты қолдау, аймақтардағы филиалдардың жұмысын жандандыру мәселелеріне жете назар аударды.

	Алқалы жиында Қазақстанның ЮНЕСКО жанындағы тұрақты өкілі, ақын Олжас Сүлейменов, қазақ әдебиеті ақсақалдарының бірі, көрнекті жазушы Шерхан Мұртаза, академик Салық Зиманов, ҰҒА президенті, академик Мұрат Жұрынов, Абай атындағы ҚазҰПУ-дың ректоры Серік Пірәлиев, Д.Қонаев атындағы университеттің ректоры Өмірәлі Қопабаев, Әзірбайжан Жазушылар одағының төрағасы Анар Рызаев, «Еуразия диалогы» платформасының тең төрағасы, түркиялық Харун Тоқақ, башқұрт жазушысы Азамат Юлдашбаев, Ресей-Мәскеу делегациясының атынан Халықаралық Әдеби қор төрағасының орынбасары Иван Сабилло мен әдебиет сыншысы Анна Большакова, Украинаның халық жазушысы Борис Олейник, Беларусь Жазушылар одағының төрағасы З.Чегринец, жастар атынан жас ақын, «Айқын» газетінің тілшісі Ерлан Жүніс сөз сөйлеп, ізгі лебіздер арнады. Алматы қаласының әкімдігі, Мәдениет министрлігі, Байланыс және ақпарат министрілігі мен «Евразия диалогы» платформасы және Қазақстан Жазушылар одағының бірлесе ұйымдастыруымен мерекелік шаралар аса мерейлі жағдайда өтті.

	Келесі күні қасиетті қарашаңырақта жоғарыда аталған үш басылымның 75 жылдығына және Одақтың келелі міндеттерін талқылауға арналған үлкен конференция өтіп, «Қазақ әдебиеті», «Жұлдыз», «Простор» басылымдарының бас редакторлары Жұмабай Шаштайұлы, Ұлықбек Есдәулет, Валерий Федорович Михайлов тартымды баяндамалар жасады. Жарыссөзге шығып сөйлеушілер де аз болған жоқ. Олардың қатарында белгілі қаламгерлер Төлен Әбдіков, Иранбек Оразбаев, Ақұштап Бақтыгереева, т.б. болды.

	Осы жерде жан-жақтан келген той қонақтары тарапынан ағыл-тегіл ақ тілектермен бірге сый-сыяпаттар да табыс етілді. Орайы келгенде айта кетелік, осынау айтулы да алқалы жиынға біздің облысымыздан ақындар - Айтуар Өтегенов, Темір Мыңжас, Анар Шамшадинова және осы жолдардың авторы да қатысқан еді. Қазақстан Жазушылар одағының енді-енді құрылу үстіндегі облыстық филиалы атынан сөз сөйлеу мүмкіндігін пайдаланып: «Біздің аруақты ата-бабаларымыз да, арқалы ақын-жазушыларымыз да қай кезде де ұлттың ұлы мұрат-мүдделері жолында жанқиярлықпен күресе білді. Одақ төрағасы Нұрлан Оразалин ағамыздың «Қазақ әдебиетінде» жуырда жарық көрген Елбасы туралы мақаласына «Үйіңде де, түзде де өз еліңнің Тәңіріне құлшылық ет, өз еліңнің батырларын құрметте!» деген Анарыс бабамыздың (Сақ Анахарсис) аталы сөздерін эпиграф етіп алуы жәйдан-жәй емес. Сонау алмағайып дәуірлерде аруағы асып, қасарысқан қас дұшпанын мысы басқан айбынды баһадүр, жаратылыс ғаламы дүниесін терең танып-болжап білген көріпкел-әулие, қазақ даласының байтағынан бес бірдей мешіт салған ұлы ағартушы ұстаз-пірәдар Бекет атаның аруағы халқымызды да, Жазушылар одағы мен қаламгерлерді де қолдай бергей!» дей отырып, Атаның Оғыландыдағы киелі мекені бейнеленген көрнекі картинаны ел-жұрт атынан табыс еттік және облыс басшысы Қырымбек Елеуұлы Көшербаевтың құттықтауын жеткіздік.

	Бұл күннің екінші жартысында «Қазақстан» мейманханасының кең залында «Ұлттар әдебиетіндегі ықпалдастық дәстүрі» атты конференция өтіп, онда заманауи әлем ойшылы атанған, әрі ақын-жазушы түрік азаматы Фетхуллаһ Гулен туралы қазақ зиялыларының зерттеулері мен ой-пікірлерінен тұратын «Сана сәулетшісі» атты жаңа жинақтың тұсаукесері өтті.





КЕУДЕСІ КҮМБІРЛЕГЕН ҚОҢЫР КҮЙ-ДІ...




	Өмір мен өлімнің арасы қарыс сүйем ғана екендігіне таң қалудың әсте реті жоқ. Өйткені, бұған үлкен философияның да қажеттігі шамалы, бұл бар болғаны логикалық қисын, һәм, табиғи заңдылық қана. Өмірдің өтпелі екендігіне күні кеше ғана өзіміздің арамызда жүрген, қайран, жайсаң жанды азаматтардың алыс сапарға аттанған сәттерінде тағы да көзіміз жете түседі.

	Адам жарық ғұмырмен кенеттен қоштасып кете барады, ал біз оны сарабдал сағыныш сезімімен еске аламыз. Көңілің қимас отты бейнелер әп-сәтте сағым сынды алдамшы дүние, жұмбақ әлемге жалт береді...

	Мейлі ғой, мәңгілік жанды тіршілік жоқ шығар. Алла ісіне пенденің шарасы қайсы? Сағатың келіп соққанда, жарық-ғаламмен, жақын-бауырмен қоштасып үлгерсең де жақсы. Бәрінен де ең жақсысы, бұйырған тіршілікте Адалдық аулына қоңсы қону, Абырой жүгін қара нардай арқалай білу болса керек.

	Міне, осы бір орамды ойлардың орайында, сілемінде, менің көз алдыма орта бойлы, тығыншықтай шымыр келген, өңінен жылылық нұры мен жан-әлем шұғыласы төгіліп тұратын, жүзіңе тура қарап, тура сөйлейтін текті болмысты, бидай өңді азаматтың тұлғасы көлденеңдеп тұра қалар еді. Сеніңіз, сенбеңіз, осы азамат, осы жігіт ағасы, алдымнан арсалаңдай шығып, жымиған жүзіне мейірім күлкісі толып, қазір де мені, бәлкім, басқа да ет-жақын, көңіл-тату дос-жарандарын құшақтап алғысы келіп тұрғандай сезіледі. Сонау шаңды қиян, һәм майлы қиын Маңғыстаудың, сонау аптабы ала дауылымен астаса, үдере, ұйтқи соғатын Өзен кеніші аумақтарында дала кезген геолог-барлаушылармен де, айдалада мұнай сорабы жанында қара майға малшынған мұнайшылармен де тағдыры үйлескен Болат ағам етжеңді, күс-күс алақандарын ала ұмтылып, арда көңілінен шашу шашып жіберетіндей көрінеді...

	Мен де оны құшақтай алар едім, әттең...Содан кейін әңгіме тізгіні де ағытылып жүре берер еді-ау... Қазақ мемлекеттік университетінің журналистика факультетін бітіріп, «Жалын» баспасынаалғашқызметкеорналасқанкезімде, ең бірінші маңдайымнан сипаған баспа директоры, ұлт зиялысы Қалдарбек аға Найманбаев болса, өзі келіп ағалық ілтипатын білдіріп, бірден «бауырына тарта жөнелген» Болат ағам Қанатбаев шырыл қағып, қанатымен су сепкен қарылғаштай жаны жұқа, пейілі кіршіксіз, қолы ашық, дархан көңілін танытқан атпал азамат еді-ау.

	Ол кезде, шыны керек, жалын атқан жүрегімізде Алматыда қалсам, атақты ақын, жазушы болсам деген арман алауы маздаса да, пәтердің жоқтығы, тұрмыстың қиыншылығы байқалмай тұрмайтын. Бірақ, алға қойған мақсат жолынан таймай, көздеген биіктерге жету басты нысанамыз болатын. Қаншама қазақ елінің астанасы дегенмен де, қолымыз қысқа, өгейлеу өмір сүретініміз жасырын емес-ті. Осындай өмір баспалдағынан қалт-құлт, қаз-қаз қадам басқан сәттерімізде қол ұшын созып, қолдау білдірген Болат ағамның тұлғасы мен үшін Алатаудай асқақ көрінеді.

	Осы Бөкең бауырымыз үйінде ең кішкенесі емшек жасындағы, бес бірдей баласы болса да, маған жиі-жиі «апаңның қолынан шәй ішіп кет» деп шынайы да жайдары көңілін ашық білдіретін. Апамыз да иманжүзді, жұмсақ мінезді жан екен. Дастарханының үстіне барын шығарып, сарбалақ шәйін құйып, «сары майдай сақтаған» «қыл мойынды» ортаға қойып, көңіліміз желпіне түсуші еді...

	Осы Бөкең былайынша қарағанда мінезге бай, сабырлы көрінгенімен де, шамына тисең, нағыз шатақтың өзі. Арсыздыққа, екіжүзділікке шыдамай, өтірікті шындай сапырып тұрған бір-екі сарыезу жігіттердің тұмсығын дал етіп жібергені де есімде. Ол кезде бәріміз де жаспыз, мінезіміз тым бірбеткейлеу. Баспада Тұрсынғазы Әлпейісов, Ғабиден Құлахметов сынды білекті де жүректі жігіттер қызмет жасады. Нар тұлғалы осынау қаламгер азаматтардай Болаттың да ортасында сыйы бөлек болатын. Көп жерлерде өзінің өмір тәжірибесінің молдығын, мұнай, газ іздеген экспедицияларда дала кезіп жүріп, тау-тастар мен палаткаларда тұрған күндердің өзінде жатпай-тұрмай оқып, ізденіп, кітап кеміріп, білімге қаныққаны, қазақ тілінің ғана емес, орысшаның да шырайын келтіріп шебер де сауатты жаза-сыза білетіндігі әркез аңғарылып тұрушы еді. Мейрам Асылғазин, Серік Асылбеков – барлығы бірге проза редакциясында қызмет жасады. Баспаға авторлардың романдары мен повесть, әңгімелерін талқылауға М.Мағауин, Қ.Жұмаділов, басқада көрнекті жазушылар аз келмейтін. Сондайда, әсіресе өзінің редакторлығынан өткен қолжазбалардың тағдырына келгенде Б.Қанатбаев шығарманың көркемдік құндылығы, образдардың сомдалуы, оқиғалардың ширығуы мен тұтастай композициялық түзілімі, қоғамда, әлеуметтік салада көтеріп отырған жүгі төңірегінде салмақты-салмақты ойларды дәлелдей-дәйектей ортаға салатын. Кітап редакторының осындай қорғасындай пәтуалы уәждері үлкен жазушылардың өздерінің тарапынан қолдау тауып отырғаны олардың бас шұлғып қоштағанынан айқын аңғарылатын. Б.Қанатбаевтың шын мәнінде өндірісте жүріп, әрі қазақ, орыс, шетел классиктерінің еңбектерін көзінің майын тамыза отырып оқып, білім нәрімен жете қаруланғаны қайран қалдыратын. Осындай бір үлкен додалы пікірталатастан шыққан соң, «көп оқысаң ғана озасың, мұны әрдайым жадыңда ұста» дегені әлі күнгідей есімде. Ал өзіне келсек, бұл азаматтың көп мәселеден энциклопедиялық білімі бар. Өзі тәп-тәуір шығармалар жазды, оның кейіпкерлері өмірдің өзінен алынды. Сондықтан да оқырман қауым жатып-жастанып алып, қызыға оқыды. Жазушы Б.Қанатбаевтың қаламының желі бар екендігі, қырадамдарыменөндірістегіжұмысшылардың қилы тағдырын терең білетіндігіне таңданыс білдірді. Болат Қанатбайұлының әңгімелері мен повестерінде мұнайлы алқаптың, теңіздің иісі, сайын дала төсіндегі ауыл адамдарының қайталанбас емен-жарқын бейнесі тамаша етіп сомдалды.

	Кей жерлерде інісімен мақтанғанды қолай көретіні де бар-ды. Мені жан-жақты мақтай келіп, «бұл інім әрі ақын, әрі боксер, Серік Қонақбаевтың бір түрі ғой» дейтін. Кейбіреулерге осылайша сес көрсетіп те бағатын. Біз ақкөңіл де аржайы жақсы ағамен мақтансақ, ал ол інісін көкке көтеріп, аяғын жерге тигізбейтін. Бөкеңнің мұндай бауырмалдық, еркөңілділік қадыр-қасиеттерін сол кезде баспада бірге жасаған ағалары Е.Өтетілеуов, М.Қаназ, М.Есламғалиев, И.Сапарбай, Қ.Қараманұлы, С.Оспановтар да, інілері Б.Серікбаев, Сейітқұл Оспанов, Т.Тұяқбаев, Нұрғали Ораз т.б. жақсы білетін.

	Баспа ішілік және жұмыстан соңғы «Салют» кафесіндегі бас қосу, алақақотан отырыстарда да Болат ағамның даусы жасанды емес, өте жарқын-жарқын естілуші еді. Жан баласына жаттығы, көкейіне түйген қулық-сомдығы жоқ оның шалт мінезінен қаймығатындар да аз емес-ті. Өйткені, оның жағымпаздарға, жандайшаптарға жаны қас. Ал мұндайлар қай қоғамда да түлкібұлаңға салып, ақадал адамдардың өзін адастырып жүретін жайы бар. Біздің Байбота досымызға тиіскен біреулердің «қалпағын қайыруға» бірде Болат ағам екеуміз өре түрегелген кезімізде Ерекеңнің (Ермек Өтетілеуов) бізді сабырға шақырып қалған кездері де сонау жастық шақтың еншісіндегі дүние.

	Қара майға белшесінен малшынып жүріп, облыстық газетке еңбек адамдары, барлаушылар мен мұнайшылар туралы мақалалар мен суреттемелер, очерктерді боратады екен... Бас редактор Р.Мусин өндіріс бөліміне жұмысқа шақырыпты...

	Араға екі-үш жыл салып, яғни қаламы біршама қалыптасқаннан кейін өз орынын астанадағы жазушылар ортасынан іздеуге тәуекел етеді. Бұл тәуекелге оны бойына ұялаған сенім жүгі сүйрелеген-ді...

	Кей-кейде бір күңірене ән салып, қара домбыраның шанағынан күй төгілдіретін қайран Бөкемнің көкірегі тұнған күмбірлі күй секілденетін...

	Мен Алматыдан отбасылық жағдайыма байланысты елге оралғаннан кейін, бірер жылдардың бедерінде кабинетімде телефон шылдырлады. Оның даусын айна-қатесіз таныдым да, басшылардан сұранбастан-ақ «Ақтау» мейманханасына қарай жедел тарттым. Бөкең қасында бір тума ағасы бар сол жерде күтіп тұр екен. Красноводск жақта бір тумалары қайтып, содан оралып келе жатқан беті екенін айтты. Іркілместен теңіз жағасына барып, ұзақты күнге сырласып, біраз шер тарқатып қалғандай болдық...

	Әрине, өте өкінішті, мен Болат ағамды содан кейін көре алмадым.

	Әрине, сырттай тілекші болып жүрдім...

	Ол еліміздің бас қаласы - Астанаға қызметке барып, баспана алып та үлгерген екен...

	Ол әйдік Астанада ешкімге жалтақтамай қызмет жасай алатын еді-ау!..

	Тәуелсіздіктің кірпішін қаласар еді!..Соған сай мәрт жігіт-ті!

	Шейіт кетіпті...

	Мазасыз жүрек шыдамапты...

	Мүмкін, ел тәуелсіздігінің алып құрылыстарын көтерісуге өзінен өнген балалары атсалысар деген үміт қалды көкейде...

	Бәрінен де адам баласының өмірге жыл құсындай қайтып оралып келмейтіні жаман... Мен қазір Болат ағам Қанатбаевпен тілдескім келіп тұр! Оны өмірде болса шалқыта атап өтетін 60 жасымен құттықтағым келеді!

	Амал не?!

	Асылы, бес күн тіршіліктің бағасын бағамдай білейікші, бауырым!..





КҮТЕ-КҮТЕ ТАУСЫЛДЫ ҒОЙ ТАҒАТЫМ...




	ҚазМУ-дің журналистика факультетінде жоғарғы курстарда оқып жүрген кезіміз. Бір группада оқитын Ләззат Сүйеуова қарындасым жетті бөлмемізге:

	«Ғалым, бізге соғып кетесің бе?» − деді күлімдеп. Кідірместен қыздардың бөлмесіне келіп кірдім. Үстерінде көкшіл түсті ұшқыштардың формасы бар, шаштары қысқа қиылған, сыптығар, келісті келген екі жігіт орындарынан ұшып тұрып, қолдарын ұсына берді. Бақсам, Ләззәт мені оларға «мықты ақын жерлесіміз» деп таныстырып қойған сыңайлы, сөз ләмінен сезілді. Шәй үстінде шүйіркелесекелебұлжігіттердің есімдері ұқсас: Сағат пен Сағит екенін білдік. Рига авиация институтының төртінші курсында оқитын сайыпқырандар болып шықты. Сағат өзіміздің Маңғыстау ауданынан, колхоз Шетпеден екен, сыртта жүргенде ауылдасқа ішің бұрып тұрады ғой, салған жерден жылыұшырай кетті. Сағит ө те мәдениетті, ұстамды, мәрт жігіт екен. Келесі жылы Сағит пен Ләззәт отау құрды.

	Жігіт пен қыздың шынайы сыйластығы, достығы туралы сөз болғанда, біреулер шошып кетеді ғой. Ал Сағат пен Ләззәт сол Шетпеде жүрген кезден бір-бірімен сыйлас аға-қарындас, қимас дос болыпты. Қашан да дос-жаран десе кіршіксіз бұлақтай аппақ көңілі мен бауырмал жүрегін алып ұшатын Сағаттың Ригадан Алматыға келуінде де сол романтикалық сарын басым еді. Оның негізгі өзегі әсем астананы достармен бірге құмары қанғанша қыдыру, жастық шақтан естен кетпес әсер қалдыру болатұғын.

	Ол әу бастан асқақ арманшыл, қиялшыл болыптуған. Ауылды аймақтан шыққан қаршадай баланың Балтық жағалауына жол тартуы да оның қайсарлығын, білімге құштарлығын, арманшылдығын айқын аңғартар еді. Институтты ойдағыдай тәмамдаған соң, өңірдің авиакәсіпорнында еңбек етіп жүрген Сағат Сағиұлы Матекеевті мемлекеттік қауіпсіздік комитеті қызметке шақырды. Іріктеу сындарынан сүрінбей өтті. Бүкіл өмірін егемен елі, қасиетті жерінің қауіпсіздігін, ұлы Отанын қорғауға, ағайын-тума, дос-жаран, құда-жекжат, көрші-көлеммен, қызметтес әріптестерімен жарасты ғұмыр кешуге арнады. Алматыда отбасын құрып, бірнеше жылдан кейін елге оралған бетім, Сағат және оның Құдай қосқан қосағы Анармен жақын таныстықтың сәті түсті. Республиканың әр шалғайынан жоғары оқу орынын бітіріп келіп, балалы-шағалы болып, еңбекке араласып жатқан жастармыз. Күнделікті бас қосулар, дастархан басындағы көңілді отырыстарда пікірталастар жиі болады. Еуропалық үлгі, Батыстан білім алып келген Сағат досымыздың да үнемі ізденіп, жатпай-тұрмай оқып, Қоғам мен Уақыттың биік талабынан көрінуге талпынысы айқын байқалады. Қандай мәселе, айтыс-тартыс, қызу әңгіме туындаса да, Сағат досымыз өзінің ешкімге ұқсамайтын көзқарастарымен, қызбалығымен даралана түседі. Сағат екеуміздің ылғи да таным-өреміздің үйлесімді келетіндігіне, бір-бірімізді ылғи да қолдап, ел рухын көтеруге тырыса-тынымыз, қазақтың тілі, ділі, мәдениеті мен әдебиеті, өнері төңірегінде айтатын батыл ойларымыз бір жерден шығып жатады. Сондықтан да өзге достарымыз «мыналар екеуі бір-бірінің аузына түкіріп қойған ба» деседі.

	Өмірге, адамдарға айқара құшағын жайып, таза жақсы көру сезімімен қарайтын кішіпейіл де адамгершіл Сағат досымыздың жасандылыққа, жағымпаздыққа жаны қас. Туған топырағына тән қасиеті − тіке сөйлеуден әсте тайынбайды. Бірақ қалай десең де жаны сыршыл әрі мұңшыл, арда. Қандай жастағы, мейлі қай ұлттың өкілі болса да, әңгімесі жарасқыш. «Әрбір ойлы адам дертті» деп Абай хакім айтқандай, оймен, терең толғаныспен күн кешеді. Күнделікті күйбең тірлік, пендеуи ұсақтыққа бой ұрмайды. Түрлі мереке, туған күн, басқа да қонақтықтарда үйінің іші тумалары мен жора-жолдастарға толы болады. Көңілі дархан, ойы сергек, жаны жайсаң Сәкең қалалы жердің пәтер тарлығына қарамастан отбасылық қуаныштарынан сыйлас азаматтардың қай-қайсысын да шет қалдырғысы келмейді. Көптен көрмеген дос-жаранды көріп, шер тарқатып қаласың осындайда. Мұндай отырыстардың денінде асабалықты ойланбастан менің мойыныма артады. Мен қанша шешіле сөйлеп тұрсам да, Сағаттың өзі де жарыса сөйлеп, әзілдеп, күлдіріп, жиналған адамдарды жеріне жеткізе таныстырып, көңілдерін көтеруге бейім. Ащы-тұщы сулардан алынып, алғашқы тостар айтылар-айтылмастан сөрелерде орын алған кітаптарының арасынан менің кітаптарымды алып жетеді. «Менің жан досым Ғалымның лирикалық өлеңдерін тыңдаймыз. Екеуміздің талай бірге жүрген кездерімізден соң жазылған дүниелер, екеуміз бірге жаздық десе де болады» дейді марқайа сөйлеп. Поэзияны жан дүниесімен түсінетін, менің дос ретіндегі лирикалық кейіпкерім Сағат бауырымды қалай қадір тұтпассың?!

	Жаңа кітабым жарық көргенде жақын аралас жүрген адамдарға сыйға тартамын. Ал менің Сағат пен Болат (Тайшыбаев) деген достарым бірі ҰҚК полковнигі, мамандығы авиация инженері, ал екіншісі дәрігер болса да, менің өлең-жырларымның Құдай жіберген жаршылары, дауылпаздары іспетті. Жалпы поэзияны сүйген адамның жүрегі таза, иманы кәміл. Өйткені жыр да періште, Ақын – Алланың елшісі болса, оның жүрегінен туындаған дүние кіршіксіз пәк. Ал жыр құмар қауым да сол – жаны нәзік, өмірге құштар жандар.

	Ажалға амал не, асыл анасын әлпештеп, бауырларын бауырына тартып, дос-жаранға сағынышты сәлемін жолдап, кездесуге асық болған Сағат Сағиұлы Матекеев ҚР Ұлттық қауіпсіздік комитетінің Қостанай облысы бойынша құпия қызметі басшылығында жүріп, жуырда мезгілсіз дүниеден өтті. Төтеннен келген ауыр сырқат бауырмал досты бауырынан алып кетті.

	Баяғыда, сонау 1991 жылы Ақтаудан Ақтөбеге қызмет ауыстырып көшкенінде жылап қоштасқанбыз. Көп ұзамай жазған хаттарымның бірінде:



	Күте-күте таусылды ғой тағатым,.

	Жет еліңе, жетші тездеп, Сағатым.

	Туған жерге аунап-қунап қайтсаңшы,

	Бар емес пе құс секілді қанатың,



	− деп жазған едім. Енді ол тым алысқа ұзап кетті...

	Аманат жүгін азаматшылықпен арқалап, әріптесі, құрдасы Жұмақожа (Қартбаев) абыроймен елге жеткізді. Елі, туған жері аза шекті. ҰҚК полковнигін ақтық сапарға аттандыруда азалы марш ойналды, сарбаздар оның суреті, марапаттарын кеудеге қойып алып жүріп, оның құрметіне бірнеше дүркін қоштасу салюті атылды.

	Иә, ол кең пейілді, ұлтжанды, тәуелсіз елінің шынайы патриоты, патша-көңілді нар азамат еді-ау. Менің ұялы телефоныма соңғы жіберген хабарламасында:



	Жолдастың бәрі жақсы, бәрі дөкей,

	Ешқайсысын жаманатқа қимайды екем.

	Көңілім кейде оларға қалса-дағы, Сағынсам –

	Қостанайға сыймай кетем,



	− деп сағынышын жолдапты. Ех, қайран дос, сені ойлағанда біз де көкірегіміз қарс айрылып, жер-дүниеге сыймай кетеміз-ау!.. Жазмышқа не шара?! Артыңда қалған асыл жарың Анарың, өзіңнің ізіңді жалғар Елдосың мен келін, немере, қыз-күйеу, кенжең Жазира бақытты, баянды болғай!

	Бақұл бол, бауырым! Асау айдынның жағасында ақтарылған ақ тілек, ағыл-тегіл оқылған жырлар, ең бастысы сенің қырандай отты жанарың, жарқын жүзің біздің жадымыздан ешқашан кетпейді, қайран дос!





ҚАРА НАРДАЙ ҚАЙЫСПАС ҚЫДЫРҒАЛИ




	Кейде өткен күндерге, жастық шақтың жалына қол апартпас асаудай арынды шақтарына ойша да болса анда-санда бір оралып, еске алып қойған артық емес-ау. Міне, көз алдымнан сонау жылдардың сұлбасы кинолентадай тізбектеліп бірінен соң бірі өтіп жатыр...

	О-о-у, анау келе жатқан апайтөсің өзіміздің Қыдекең ғой!..Сабаздың киім киісі, жүріс-тұрысына, бойы-сойына қалай көңіліңнің хошы келмеске! Нар десең нар! Паң десең паң! Бір қарасаң өр Маңғыстауындай маңғаз, мізбақпас Қаратаудай мұзарт, боз даладай кең де кесек пішін, сол даланың төсінде алшаң-алшаң басқан сары атандай мәрт кейіп, 45-размер қара бәтіңке мен мұнтаздай қара костюм, қоңыр плащ, бәрінен бұрын көп жас жігіттер басына іле бермейтін қоңыр қалпақ. Бұл біздің кейіпкеріміз Қыдырғалиға ғана өте жарасады...

	Биыл Астана күні мерекесінде болғанымызда ұлттық этнографиялық қойылымда қазақтың кілең бойшаң, алып, наркескен жігіттерінің басына дулыға, үстіне сауыт-сайман, қолдарына найза ұстатып, баяғы хас батырлардың бейнесін сомдаған екен.Өңшең бойлары екі метр дерліктей серейген нән сайыпқырандарды көргенімізде, «кіл мықтыны қайдан тапты екен» деп тәнті болғанымыз бар. Сол кезде менің ойыма өз Маңғыстауымыз оралып, «пай, тірі болғанда осылардың қасында біздің Қыдекең қасқайып тұрса, қатып кетер еді-ау!» деген ой қылаң берген-ді.

	Қаны таза қазақ халқында қара күшке ие қайратты да, арыстан жүректі айбатты да азаматтар аз емес. Осыншама кесек дене бітім, қарсы келгенді имендірердей сұсты сес, алыса кеткеннің жауырынын жерге тигізетін палуандық, сіңірлі қара жұдырық, ата намыс Қыдырғалидың бойында да бар-тұғын. Туған жеріне тартқан нағыз тектінің өзі. Ал осыншама ірі денелі, еңсегей, ер мінезді жігіттің ақкөңілділігі мен ардалығы, ар-жайы, адамгершілік, тіпті бала сияқты аңқау пейілін көргеніңде төбең көкке жеткендей олжалы боласың. Себебі, бес күн тіршілікте адамдар өмірінде осындай кіршіксіз адал, сыйласқан сенімді дос, алғаусыз көңілін ақтарған сырлас замандас, сіз-біз дескен аға-ініліктен қымбат ештеңе болмаса керек. Бір қарасаң, қанша әзілдессең де көтере білетін нар мінез, адамдарға іштартып қарайтын бауырмалдық, қолынан келген жақсылығын бұлдамайтын кісілік, «еңкейгенге еңкейіп, шалқайғанға шалқаятын» ірілік, думаны мол жастықты дуылдата білетін серілік, кез келген нәрсеге күйгелектене бермейтін жайсаңдық, салқынқанды сабырға жүгінген салихалылық осы Қыдырғалидың бойында бар еді.

	Жастықта не болмайды, шіркінің. Кейде ойын-тоймен, қызды-қыздымен отырып артық кетіпқалатындакездерболадығой. Сол жастық дәуреннің бір мысалы күні бүгін ойыма оралып отыр. Менің бұл әңгімелеріме Қыдекеңнің жар-қосағы, облыстық «Маңғыстау» газетінде ұзақ жылдар бойы бас есепші болып қызмет жасап келе жатқан жоғары білімді, кәсіби білікті экономист-бухгалтер Несібелі Жұмашева куә. Бірде Маңғыстауға әйгілі айтыскер ақын әрі прозаик Баянғали Әлімжанов келді. Бәкең екеуміз Алматыда тізе қосып бірге жүрген, бірге сейіл құрған серіктес аға-іні болатынбыз. Сөйтсем, ол Қыдырғали Әдеков екеуі курстас, группалас болып шықты. Сол кездегі бірден-бір университет – ҚазГУ-дің филология факультетінің күндізгі бөлімінде бірге оқыған, бірге тұрған, қара нанды қақ бөліп бірге жеген кәнігі қандыбалақ достар болып шықты. Содан бір күні біздің үйде, бір күні Қыдекеңнің үйінде болып, түнімен біраз сыр шертісеміз. Отырыстар сірә да бой қыздырусыз болмайтыны сірә белгілі. Бірде екеуі алдын-ала келісіп алған ғой: «Мынаны қатырайық» деп. Екеуі бірігіп алып өтірік ілік іздеп мені қажап, намысыма тиіп, отқа май құюлы. Содан менің де жас кезім , мінезім бірбеткейлеу,«шығыңдар екеуің де жекпе-жекке!» деп өре түрегелсем керек. Сөйтсем, бұлар жерден жеті қоян тапқандай шек-сілелері қатып күлісіп жатыр. Баянғали: «Мынауың өзі біз ойнап әзілдесек, қызылкөз екен ғой» деп қояды. Қыдекең: «Тентек қой, тентек» дейді. Несібелі түкке түсінбей «бұларға не болды» деп бізге қарайды. Сөйтеді де, қайтадан сарбалақ шәйін құя береді. Біз болсақ, дым болмағандай қайтадан арқа-жарқа әңгіме, айқара құшақ, дархан көңілмен дүние дүрмегін кеше береміз...

	Сол күндердің бірінде ойламаған жерден көрнекті ақын Кеңшілік Мырзабековтің Ақтауға келгенін естіп қалып, Қыдекеңнің ақ дастарханында бірге болдық. Арынды да дарынды ақын, кеңкілдеген Кеңшілік ағамыз өзінің өлеңдері шыққан «Қазақ әдебиеті» газетінің соңғы нөмірін ала келіпті. Содан дастархан басында біраз ағыл-тегіл сыр ақтарып, кербезсіне, шалқи күліп, тебірене жыр толғады. Абзал ақынның сондағы шабытты шағы, нұрлы жүзі де көз алдымызда тұр...Дүние-ғайып, дүние-ғапыл демекші, дүние-дәурен – бәрі де көзді ашып-жұмғанша тәрізді...

	Әлгі айтқанымдай Қ.Әдеков университетті ойдағыдай тәмәмдаған соң, облыстық теледидар мен радиода ұзақ жылдар табан аудармастан қызмет жасады. Өңірдің халық шаруашылығының барлық салалары бойынша тамаша-тамаша телехабарлар, сұхбаттар, шолулар жүргізіп, хабарлар мен жаңалықтар тізгінін ағытты. Өлкенің ой-қырын шарлап кетті. Қыдырғалидың өзекті мәселелер бойынша телехабарлар жүргізген кездегі өзін байсалды ұстап, өткір сұрақтар қоя білетіні, тележурналистиканың қыр-сырын жете меңгерген кәсіби дарыны, білімділігі әркез байқалып тұратын. Тегінде эфирге шығатын хабарлардың ғана емес, сол экран арқылы халыққа хабар тарататын журналист-редактордың да, тіпті диктордың да келісті де тұлғалы болғанына не жетсін! Міне, осы тұрғыдан алып қарағанда да, кәсіби журналист Қ.Әдеков облыстық телеэкраннан күнбе-күн көрінген кезде, тек қақпақтай жауырынымен ғана емес, өрнекті тілі, сөйлеу шеберлігімен де ерекшеленетін.

	Керенау емес, кербездеу қозғалушы еді. Іс тетігін жақсы білетін. Қолы боста теледидар қызметкерлері түс ауа шахмат ойнауға кірісетін. Мен де анда-санда ол жаққа аттың басын бұрып, жігіттермен шахмат ойнап, әңгіме-дүкен құратынмын. Кейде бір хабарларды жүргізе қоятын да кездерім болды. Сонда байқағаным, Қыдырғалидың ұжымдағы сыйы өте жоғары болатын. Оны мұндағылардың үлкен-кішісі -бәрі қатты сыйлайтын. Себебі, өтірікке, жасандылыққа , жағымпаздыққа жаны қас, жайдары, екі қолын қалтасына салып ақсия күліп тұратын, адамгершіл азамат еді. Ол дүниеден озғаннан кейін бірде сол теледидарды басқарған ағамыз Ғ.Теміртасовты көшеде көріп қалғанымда Қыдекеңді айтып, «ол телевидениені басқаратын мықты жігіт еді, қап!» деп басын шайқай еске алғаны есімде. Бұл азаматты онымен бірге қызметтес болған Нұрғожа Ізмағанбетов, Күмісбай Әбдешов, Нұрлан Бакешовтер жанындай жақсы көретін, бәрі бірге жүретін еді, әңгіме-әзілдері таусылмайтын. Тек қана олар емес, газет пен радио-телевидение төңірегіндегі жандардың барлығы да Қыдекең есімі естілгенде елең ете қалатын да, оны мақтай жөнелетін.

	Кейінгі бір жылдарда «Нефтебанкте» жемісті қызмет етті. Естіп, білуімше, сол банкті басқарған тағы бір нар мінезді ағамыз Жаңабай Сүйіндіков пен Қыдырғали Әдековтің әкелері кезінде төс түйістіріп, ант ішіскен сыйлас азаматтар деседі. Жәкең мен Қыдекең де алдыңғы буынның дәстүрлі жолын ары қарай жалғастырып, сыйластықта, достықта ғұмыр кешіп еді. Амал нешік, бір күндері күтпеген жерден жайсыз хабар келді де, бұл көпшілікке төбеден түскендей әсер етті. ..

	Әйткенмен, жан серігі Несібелі шаңыраққа түскен ауыртпалықты иығымен көтере білді. Жан-дүниесі езіліп, іштей қанша егіліп тұрса да, тектілік мінез танытты. Балаларды баптап, қияға ұшырды. Қыдекең екеуінен өрбіген ұлы Нұрлыбек ержетіп азамат болып, бұл күндері іс тетігін ұстап, бала-шаға тәрбиелеп отырса, қыздары Жанар мен Гауһар да тұрмыс құрып, ұрпақ өсіріп, елге, жерге абыройлы қызмет жасауда.

	Қыдекеңмен тек әріптес, жолдас-жора ғана емес, қимас көрші де едік. Жанымыз жақын болғасын жиі көрісетінбіз. Ол арамыздан ұзап кеткелі де жиырма жылдай уақыт өтіпті-ау. Әттең, ол тірі болғанда осы күндері алпысқа толатын еді, ортамызда болатын еді... «Армандарың көп еді ғой жетпеген, Ех, тағдыр-ай , ер тынысын шектеген... Көзден тайып, кетсең де ұшып ғарышқа, Беу, Қыдекем, көңілімізден кетпеген...» деп еске алғаннан басқа не қайыр?!.





ЛҮП-ЛҮП ЕТКЕН АҚЫН ЖҮРЕК...




	Ақбұлақтай ақтарылған ақ көңілінен маржан жыр тізгінін ағыта білген ай жанарлы ақынның лирикалық дүниелері оқыған адамды бей-жай қалдырмайды. Белгілі қаламгер Гүлжауһар Сейітжанның әдеби орта мен оқырман қауымға шыныдай мөлдір жырларымен таныс болғанына талай ондаған жылдар өтті. Өзінің еңбек және шығармашылық белестерінде бірқыдыру биіктерді бағындыра білген ғазиз жан әркез азаматтық қырынан, ақыл-ой-парасат-пайым өресінен көрінумен келеді. Әл-Фараби атындағы Қазақ мемлекеттік университетінің журналистика факультетін тәмамдаған соң, тағдыры киелі Маңғыстау өңірімен тоғыстырған оның еңбек белестері қалалық студиядан басталып, облыстық газетте, «Қазақ тілі» қоғамында, облыстық әкімшілікте және ақпарат басқармасында жемісті жалғасын тапқан еді. «Тұңғыш», «Ақерке», «Үміт жағалауы», «Жол айырық», «Гүлайым», «Маңғыстауым – ғұмырымның арнасы», «Жаңаөзен оттары», «Маңғыстау мұнайшылары», «Жер-Ана перзенттері» атты ондаған кітаптары жарық көрді. Кейінгі жылдарда біраз сырқаттанып, қиындықтар шексе де, сыр мен мұңға толы муза-жаны өлең-өзенінен әсте алшақтамай, қолынан қаламсабын тастаған жоқ. Әдетте, ақын біткеннің рухы үстем, жаны нәзік әрі өр, алған бағытынан таймайтын бірбеткей келеді. Бала кезінен асыл арман, алғаусыз сезімді діттеген Гүлжауһар-ару, Гүлжауһар-ақын да өлең-өмірден өз дауысын іздеп, жанына дауа тауып, дүниені қоңыр сазбен тербетіп, әлдилеп келе жатқаны сезіледі. Кім-кімнің де туған топырағынан ыстық ештеңе болмайды деген қағидаға сүйенсек, ақын өзінің «Таскескен» жырларында:



	Ұмытам ба бұл шақты:

	Қарасам көз талдырған.

	Айқара ашып құшақты,

	Далам шығар алдымнан.



	...Шықты алдымнан барлығы,

	Бағаналар сап құрып.

	Туған жердің әр гүлі

	Жанға рахат таптырып.



	Келем соған мен-дағы

	Алып-ұшып, Асығып.

	Жетті туған жерге әні,

	Сәжде қылдым бас ұрып,



	– деп перзенттік сезімге пәктігін, адалдығын айғақтайды. Енді бірде:



	Жыр тудырсаң көкейде,

	Бұрқыраған,

	Қалады ылғи,

	О, далам, құлпыра маң.

	Найзағайдай жарқырап аспаныңда,

	Өзен болып төсіңнен күр-күр ағам...

	Ақ бұлт болам,

	Қалықтап, андыздаған,

	Сағым болам,

	Еш құрық салғызбаған.

	Мұндай шақта тұрады бүкіл әлем

	Жанашыр боп,

	Жақын боп жалғыз маған...



	Алайда, туған жерін қанша аңсай сағынса да, өнебойын жарып шыққан өлең-жырларына арқау етсе де, өмірінің бүкіл өрнекті кезеңдерін өткізген баба-Маңғыстауға бауыр-басқан Семей қызы Гүлжауһар жалғыз еместігін іштей сезінеді. Осынау киелі өңірмен, оның ақжарқын да арда көңілді адамдарымен біте қайнасқан ол «Маңғыстау сөзі», «Қара алтыны халқымның», «Маңғыстау көктемі», «Маңғыстау теміржолшыларына», «Әбіш аға», «Орын аға», «Маңғыстаулық ағалар», «Тамшалы сай», «Мұнай-газдың сұлтаны», тағы басқа да көптеген өлеңдерінде түлеген түбектің жасампаздық, тектілік тынысын бейнелейді. «Абыл ақын» өлеңін:



	Ұя сала алмастан жанына түн,

	Тау суындай тасқындап, ағылатын,

	Неше ғасыр өтсе де жер бетінде,

	Адайдың бас ақыны – Абыл ақын! -



	деп түйіндейді. Сол сияқты «Қашағанға» деген өлдеңінде де атышулы шайыр Қ.Күржіманұлының жалын биіктете түсе-ді. Г.Сейітжан қай кезде де табиғатпен етене-егіз. Өзінің жұмбаққа толы жан-дүниесіне сол тұп-тұнық табиғат әлемінен баян іздейді.



	Кінәмшіл көкіректің наз-наласын,

	Мұндайда көңіл қайдан қазбаласын.

	Жылынған шуағыңды бір мезетке,

	Аймалап,

	Айналсоқтап,

	Мәз боласың...

	Манаурап,

	Дала жатар керіліп бір,

	Құстардың әуеніне беріліп қыр.

	Керенау қозғалысқан ауыр бұлттар,

	Жаңбырын селдетуге ерініп тұр...

	Көңілге асқақ арман ұялатып,

	Бір қыран қонды барып

	Қияға тік.

	Бұлттардан жасырына,

	Күн арайын

	Барады көкірекке құя батып...



	«Күн мен бұлт», «Жаңбырлы кеш», «Күзгі жапырақ», «Қыста», «Жер қаны», «Құстар қайтқанда», «Ұстатпайды торғайлар», «Егер көктем келмесе қайтер еді», «Алматы бақтарында» атты өлеңдерінде табиғат пен адамның тіні үзілмес үндестігін паш етеді.

	«Егер көктем келмесе жерімізге, Жете алмаймыз жайсаң жаз, сері күзге. Көктемдерің сондықтан келсін, жаным, Көктемім келеді деп сеніп ізде» деген жолдарда Жер-ана бусана түлеп, тіршілік оянатын, сан бояуға боянатын көктем келмесе, самайыңнан самал жел желпімесе, өмірдің де қызығы болмас дегендей терең ой қалдырады. Қай кезде де ұлттық болмыс пен қадір-қасиетке ерекше мән беріп қарайтын ақын өзінің «Бабаларға», «Ана тілі», «Текемет» тәрізді бірқатар өлеңдерінде ұрпағына өнегелі өсиет қалдырады. Ал «Ана жырларында» аруана ретіндегі махаббат сезімін ақтара түседі. Онда да тіршілік нәрі - ана сүті мен көктемнің сәнін ұмытпайды.



	Көктем келді,

	Жер – кілем, көк те кілем,

	Із де жоқ, аласапыран өткенінен.

	Тұңғышымды далаға шығарайын,

	Жүздестіріп алғашқы көктемімен.

	Ауасымен тұп-тұнық тыныстасын,

	Бәйшешектен қолына гүл ұстасын.

	Бір уыс дән аулаға септірейін,

	Алсыншы деп осыдан ырыс басын...



	Кемел ой, ізгілікті сезім, өмірге деген құштарлық! Көктем-көңілге, адами пейілге асығу! Осынау шалқар дүниені сергек сезіммен сүйіп, жырға қосу! Міне, Гүлжауһар Нұрсапақызы сынды сыршыл ақын, сезімтал арудың «Жүректегі жазуларының» түпкі өзегі де, жүрек дірілі де осында.

	Ал кітаптағы «Мұнайшы», «Жамал апа», «Тамара» секілді поэмалары мен «Тағдыр тәлкегі», «Ана мен бала», «Сенім және адам», «Балдақты жігіт», тағы басқа балладалары шығармашылық иесінің күрескерлік рухы мен шалқар шабыт, кең тыныспен толғай білетін поэтикалық қуаты мен қарымын айқын танытады.





АРМАН МЕН АЗАП




	(Белгілі қаламгер Ғалым Әріптің «Ақын арманы (азабы)» кітабын оқығандағы бір үзік ой)



	«...Ақын өз дәуірінің қолтығына қойылған градусник...»

	Қадыр Мырза Әлі, Қазақстанның халық жазушысы



	Қалай айтсақ екен, негізінде философиялық тұрғыдан қарағанда Арман мен Азап бір-біріне қарама-қайшы ұғымдар. Оның адам санасында (нақтылар болсақ Ақын жүрегінде делікші) етене араласып бір ұғымға айналып кететін кездері де болады екен-ау! Арман адамды алға жетелеуші, ынтықтырушы, ойға алғаның орындалғанға дейін тыншытпайтын ғаламат күш. Арманың жүзеге асуы үшін белгілі дәрежеде азап шегесің. Сол азабың сені асыл мұратқа жеткізеді. Ақын Ғалымның арманы – тағдырлы халқының өзінің сән-салтанатты, бақытты да баянды Болашағын құра білгенін көксеу, бөгдеге есе жібермей, Елі, Жері, Тілі, Өзен-Көлі, Орман-Тоғайы, байтақ Даласына ие болу. Ата-бабалар аманаттаған осынау қазынаны көздің қарашығындай сақтай отырып, бейнетқор Қазақтың игілігіне жарату. Егер қысқаша түйіндер болсақ осы!.

	Ақынның қыран жанары тек жетістіктерді ғана емес, кейбір кемшін тұстарды да қиядан шалады, ойға қалады, ащы айтқысы, ұлттық мұралар мен қадір-қасиеттерге шаң жуытқысы келмейді... Армандай отырып азапқа түсетіні, мұң мен шерге оранатыны да сондықтан.

	Біз жоғарыда сөзінен эпиграф алған қадірменді Қадыр аға (бұл сонау заманда оқырманы ең көп бақытты ақын болған, біздің кезіміздің студент жастары оның өлеңдерін басқосуларда жатқа оқитын) Ғалым інісінің творчествосымен әуелден жақсы таныс екен, кітапқа («Ақын арманы», Алматы, «Нұрлы әлем», 2010) әдемі алғысөз жазыпты. Онда былай дейді: «...Ғалым Әріптің шығармаларынан шынайы арда көңілге құрылған нұрлы сезім шуағын, ұлттық рух қуатын аңғаруға болады. Ол қуат энергиясы, ойлы да өршіл пафос туған жерінің тектілік тұнба бұлақ қайнарынан, ата-бабаларының аруақ-айбатынан тамыр тартатын тәрізді. Өзегін өртеп шыққан өлеңдерінде дән де, тілді үйіріп әкететін дәм де, түйсіне түйін түйердей нәр мен мән де бар. Жан жүрегін жарып шыққан кестелі жыр өрнектері өмірге байыппен қарайтын сырбаз жігіттің өз ішкі жан дүниесінің сыры да, мұңы да екендігі айна қатесіз...». Қадыр ағамыз Ғалым жырларындағы мәселелерді «...ішкі жан дүниесінің сыры да, мұңы да...» деп тап басып айтып тұр.

	Сонымен... кітаптың атымен аталатын екі актілі поэтикалық драманың басты кейіпкері Ақын. Досы оны:



	Адалсың дос, әрдәйым ар алдында,

	Туған жерден бойыңа нәр алдың да.

	Туралықтан таймайтын кесек мінез,

	Адал сөйле ақын боп жаралдың ба?!



	– деп қайрайды. Оқиғаға қатысушылар: Баба үні, Жер - Ана, Тіл - Ана, Батырлар рухы, Аруақтар, сонымен бірге Елбасы, студенттер, т.б. Елін аралап, халқымен қоян-қолтық жиі жүздесіп, хал-ахуалын біліп тұратын Елбасымызға сондай бір кездесуде ақын халық атынан тіл қатады:



	Сөз сөйлейік ендеше Патшамызға,

	Ұлық кісі бас сұқса ортамызға.

	Сын мен мінді кім жақсы көрер дейсің,

	Шамшыл болса қақпайды-ау арқамыздан... –



	Ақын осылай дегенде Елбасымыз:



	...Айта бер, айтарыңды азулы ақын,

	Бұқар да Абылайды қайрай білген...



	– деп сын-ескертпелерді де тыңдауға дайын екенін білдіріп, мәрттік танытады. Сонда ақын:



	Ежелден иген елміз Ханына бас,

	Ешқашан тілемейтін досына қас...

	Қалса да кейбір шақта бас мәңгіріп,

	Қазақты кім көріп ед жасқандырып?!

	Ұлан жер, Ұлы Дала –Баба мұра,

	Көк сүңгі, қайқы қылыш, асқақ Рух!..



	- деп алып, Ақын Елбасыға жеріміздің, тіліміздің, діліміздің, дініміздің кейбір қағажу тұстарын баяндайды.



	Сізді халқым сайлады ел етсін деп,

	Көсегесін қазақтың көгертсін деп.

	Қор болған қазағымның ана тілін,

	Көкке өрлетіп, өзгемен тең етсін деп...

	...Боп көрмеген жан едім адамға араз,

	Айтатұғын жан едім ғаламға наз.

	Кәрі Каспий кетпегей ғайып болып,

	Кен байлығым болмағай талан-тараж...



	Сонда Елбасымыз:



	Ақыным көп жайттарды жөн айтасың,

	Үміт пен сенімімді молайтасың...

	...Демеймін бәрін-бәрін мен істедім,

	Бар шығар тегістерім, еңістерім.

	Бар шығыр табыстарым, кемістерім,

	Әйткенмен тағу оңай жеңіске мін...

	Әр сөзде болу керек бай мағына,

	Ешкімнің ермеу керек айтағына.

	Топырақ шашқан жандар не ұта алмақ,

	Қазақтың қара нардай қаймағына...



	– деп ақын сауалдарына қарапайым тілмен жауап беру арқылы халқының алдында есеп беріп тұрғандай сезіледі. Осы кезде Баба үні естіледі:



	Бар әлемге білемін шашқан аңыз,

	Аман болғай тіл-көзден Астанамыз.

	Аман болғай тіл көзден Қазақ Елі,

	Ұлан ұрпақ, өскелең жас баламыз...



	Сахнаға Төбе би шығады:



	...Ұлы өмірдің жүгініп сабағына,

	Болсын дедік ләйім қазағыма.

	Өз ішінен жік шығып ырылдасқан,

	Қалары анық өзгенің мазағына...



	Соңында Жер - Ананың да, Тіл - Ананың да, Рухтардың да пікір, тілектері Елбасымен үндесіп, еліміздің жетістіктерін дәріптеп, оны өркендетудің жолдарын меңзейді. Оған Елбасының «...Ал, қане, Ел өкілі ақын жігіт, өзіңше аңғартып көр ұлы жолды» деуі қамшы болғандай. Ақын кей тұстарында нағыз қанына тартқан шынайы елжандылық қасиетімен ерекше шабыттана, зор пафоспен тебірене төгеді дерсің. Мәселенки, бір мысал:



	Әулие-әмбие, әруақтар (!):

	О-о-о-о-оу!

	Тәңірге тағзым еткен тұл болмайды,

	Алласы аян берген құл болмайды.

	Құдайын танымаған кесір елдің

	Қуат ап Күннен көзі нұрланбайды.



	Десеңіз ел боламын алып шынар,

	Кез туды Уақыт пенен Бақытты ұғар.

	Ізгілік, инабат пен имандылық

	Гүл сынды қара тасты жарып шығар.



	Тарихтың тылсым сырын шеккен білер,

	Қазаққа дос па қара шекпенділер?

	Қашанда Ел мен Жерін қорғай білген –

	Көсілген кең Далада көшпенділер.



	Демеңдер құлпытастар текке жатыр,

	Есіл ер, неше дүлдүл өтті батыр,

	Хан-төре, бай менен би, ақын-жырау,

	Неше асыл, жақсы-жайсаң, текті жатыр.



	Олардың еді-ау бәрі мұратты ерлер,

	Қорымын сәулет-тарих – мұра еттіңдер.

	Жаңғыртып қазағымның жазирасын,

	Қала сап, гүлге орантып, түлеттіңдер.



	Көңілмен көл-дария шалқып аққан,

	Аумайды Қазақстан арғымақтан.

	Қасиетті киелер аунап-қунап,

	Ақ тілегін арнайды халқына ақ таң,

	Ей, бауырым, арқалан, аруақтан!



	Жалпы бұл көркем поэтикалық шығарманы бүгінгі қазақ әдебиетінде осы Заман-Уақыт бедері-белесіндегі тың дүниелердің бірі деп батыл айтуға әбден болады. Шығарма театрларда сахналануға сұранып-ақ тұр. «Поэтикалық тұрғыда қарымды, терең сарынды бұл күрделі пьесаны еліміздің үлкен театр сахналарына да шығаруға әбден болады» деп Н. Жантөрин атындағы Маңғыстау облыстық музыкалық драма театрының директоры Н. Мұқановтың өзі айтқандай, бұл туынды драма театрлардың репертуарына енгізілсе, Тәуелсіздігіміздің 20 жылдығына арналған тамаша тартуы болар еді. Әрине білікті режиссер мен автордың пьесаның кейбір тұстарын бірлесе отырып сахнаға лайықтап қайта қарайтыны, қырнап, әрлейтіні, сірә, белгілі ғой.



	Айтуар Өтегенов,

	Қазақстан Жазушылар одағының мүшесі.





ҚАНҒА ТАРТҚАН ҚАЛАМГЕР




	Жаңадан құрылу үстіндегі «Маңғыстау-Медиа» ЖШС басшылығына Ғалымжан Мелдешов сынды белгілі азамат директор болып келіпті деген хабар естілісімен, оның кабинетінде жылыұшырай жүздестік. Бұл, сірә, қайда жүрсе де тілеулес әрі ниеттес, сырттай бір-бірін қадағалап һәм бағалап жүретін ҚазҰУ-дің журфагы төлдерінің бойына сіңген бір әдеті. Тегінде журналист үшін шекара жоқ. Қай аймақта жүрсе де қара сөздің қасиетін қастерлеп, көкейінде елдік мүдде жүрсе болғаны.

	Екі облыстық, екі қалалық, бес аудандық басылымның басын тоғыстырған холдинг ұжымының алғашқы жиналысында әп дегеннен екі тілде таза сөйлеп қана қоймай, газет жұмысының бесаспап кәнігі шебері екендігін әңгіме аужайынан аңғартып үлгерді. Оңашада ішкі ойын әсте бүкпей, облыстың бас басылымы «Маңғыстау» газеті тек қана қоғамдық-саяси ғана емес, ұлттық тұрғыдан және техникалық-көркемдік безендірілуі жағынан республикалық басылымдармен текетіресуге сай келетіндей көрнекті басылым болуы керектігі жөніндегі келелі ойын ашық айтты. Газеттің келесі нөмірінің әзірленуі барысына тікелей араласқан ол, бірқатар беттердің макеттерін өз қолымен кестелей сызып, бұл ретте өзіміздің ардақты ұстазымыз Ә.Ыдырысов ағамыздың тәлімінен терең сусындап қана қоймай, орталық басылымдарда секретариаттың әбден шыңдалған тарланы екендігін қапысыз дәлелдеді.

	«Бірінші бет көрнекі болсыншы, суреттерді айқын әрі үлкейтіп берелік. Елдегі, жердегі әлеуметтік мәселелерді, халықтың мұң-мұқтажын көтеруді басты орынға қоялық. Осы бірінші беттен бірнеше өзекті де өткір тақырыптарды бастап жіберіп, келесі беттерде жалғасынберсек»,–деген ол,қалыңоқырманды газетке тартып қана қоймай, олардың сана-сезімін тәрбиелеуге, өзекті елдік мәселелер бойынша қоғамдық пікірлерді өрбітуге, батыл түрде сын жазуға, кемшіліктермен күресуге ашық үндеді. Өз пікірі, алдына қойған мақсаты, көзқарасынан айнымайтынын айқын аңғартты. Ел, жер, қоғам, ұлт мәселесін бірінші кезекке қоятынын, қазақ тіліндегі облыстық басылымды биік деңгейге көтеру қажеттігін шегелей айтты. Республиканың мемлекеттік тіркеуге алынған ұлттық мәдени-тарихи ескерткіштерінің үштен екісі шоғырланған киелі Маңғыстау өлкесінің рухани мұраларын ел игілігіне айналдыру үшін, «Шерқала» танымдық журналын шығаруға бел шеше кіріскен Ғалымжан Сәрсенбайұлы сол санда жарық көрген менің «Түбі бір түркі жұрты» деген толғауымды оқыған соң, «Оу, «Мәңгілік елді», сіз бұрын айтыпсыз ғой» деп риза кейіп танытқаны бар. Мен оның бұл сөзінен жаңалық атаулыны, ұлтқа, ұлттық рухқа қажеттіні көре, зерделей білетін ғана емес, ешкімге іштарлығы жоқ, адал пейілді азамат екендігін бағамдадым.

	Тегінде оның ұлттық һәм прогрессивтік ойлардың жетегінде жүруінің заңдылығы да бар екені өмір өткелдерінен өрнек тауыпты. Ең бастысы, әкесі Сәрсенбай мен шешесі Мәнсия екеуі Алматы мемлекеттік медицина институтында оқып жүріп үйленіп, өмірге келген бес баланы адалдық пен еңбекқорлыққа баулып өсірді. Сол студенттік шақтарының өзінде тырбанып жүріп Фурманов көшесінің бойынан жер сатып алып, баспана жағын ойластырған ардақты ата-ананың арқасында бала-шаға пәтер таршылығын көрген жоқ. Сол кездегі алма бағы апорттарының дәмі әлі ауыздан кетпейді. Біздің кейіпкеріміз Ғалекең де «Ваня, Саня, Маня» десіп орыс балаларымен ойнап, тартысып өсіп, керек болса үш сыныпты орысша бітіргені өз алдына бір тарих...

	Бірақ әңгіме онда емес, әңгіме түсінік-түйсікте, тәлім-тәрбиеде. Қазақша мектебі болыңқырамаған астанадан түлеп ұшқан жас өреннің тіл майданына, қасиетті қазақ журналистикасына бет бұруы жәйдан-жәй болмас, бұл-дағы бір қанға сіңген қасиет, тектіліктің төркіні.

	Кәсіби еңбек жолында аудандық газеттен бастап, облыстық, республикалық «Жас Алаш» пен «Түркістан» сынды ұлт мүддесін ұран еткен әйгілі басылымдарда қатардағы тілшіден бастап, бөлім меңгерушісі, жауапты хатшы, бас редактордың бірінші орынбасары, Қазақ радиосының Бас директоры, ҚР Білім және ғылым министрінің кеңесшісі, осы министрліктің «Ғылым» қоры АҚ әкімшілік департаментінің директоры тәрізді биік баспалдақтардан өткен Ғ.Мелдешов өзінің өмірлік ұстанымында кәсіби журналистика мен ұлтжандылық мәселесін күн тәртібінен бір сәт те түсірген емес.

	Оңтайы келіп бір сырласа қалғанда, өткенге тереңдей бір шегініс жасағаны бар...

	Сонау өткен ғасырдың 1988-інші жылдары Арменияда 7-9, тіпті кейбір дереккөздеріне қарағанда 11 балдық жер сілкінісі болғаны мәлім. Сонда 25 мың адам қаза тауып, 514 мың адам баспанасыз қалған екен. Спитак қаласы жер бетінен мүлде жойылып кетті. Міне, осынау адамзаттық қасіретті ахуал балаң Ғалымжанның жүрегіне ауыр әсер етті. Аудандық газеттің редакторы Н.Бегалиевке жедел барып, өзін сол елге іссапарға жіберуін сұрады. Нәкең мықты ақын, сезімтал жан емес пе, барлық қолдау-көмекті аяған жоқ. Ереванға тіке ұшуға олардың әуежайы бос емес. Неде болса тәуекел деп Мәскеуге ұшты. Сол жерден Москва–Ереван пойызына отырып бір қиырға жол тартты. Сөйтіп, 2,5 тәулікте жететін жерге зілзала зардаптарының әсерінен пойыз 5 тәулік дегенде әрең жетті. Жолда көрген қиындықтары өз алдына бір төбе. «Сен кімсің? Қайда барасың?» деген көлденең көк аттыларды қалай тоқтатқаны өз алдына бір хикая. Бәлкім, туа өжеттігі, күрес секциясында шыңдалғаны, мүмкін, адамдармен тіл тапқыштығы септігін тигізген болар. Жолшыбай Кировакан, Степонаван, Спитак қалаларының төбе құйқаны шымырлатар сұмдық жағдайларын көзімен көрді. Үйінділер астынан өлітірілі адамдарды аршып алып жатты... Талай елдер көмек қолын созды... Бозторғай жүрегі күңірене боздаған жас Ғалымжан да бауырлас елдің қайғысына ортақтасып, аудандық газетке 5 циклдан тұратын «Зілзала: жүректерді жаралаған зардап» жолсапар очерктер сериясын жариялады. Ол ол ма, сол Ереванда жүріп бір жапырақ сары қағазға жазып жолдаған шағын хабарламасын республикалық «Лениншіл жас» газеті өңдеп, жөндеп, толықтырып, қосымша материалдар қосып, газеттің тұтастай бір бетіне «Лениншіл жастың» тілшісі Армениядан хабарлайды» деп тартып келіп жіберіпті... Сөйтіп, ол көп ұзамай облыстық газетке, артынша бас редактор Уәлихан Қалижанның арнайы шақыртуымен «Лениншіл жастан», өз Алматысынан бір-ақ шыққан... Жас тілшіден танымал журналиске айналды.

	Екінші бір қызықты оқиға. Осы басылымда жүргенінде бір күні телефоны шырылдады.

	– Алло!..

	– Қайда телефон соғып тұр екенмін?

	– «Лениншіл жас» газеті редакциясына...

	– Білмейді екенмін, ол қандай газет?

	– Кешіріңіз, 370 мың тиражбен тарайтын газетті белмейтін кімсіз өзіңіз?

	Осы сәтте қазақша сайраған қарындас сәл іркіліп кешірім сұрайды да, өзінің елде ұзақ жылдар болмағанын, Финляндиядан телефон шалып тұрғанын айтады. Сөйлесе келе, ол Алматы облысы, Еңбекшіқазақ ауданының Шолпан есімді тумасы болып шығады. Санкт-Петербург қаласында білім жетілдіріп жүрген Шолпанға фин жігіті Сеппо Хейнонен кездесіп, тағдырлары жарасқан екен. Өмір деген де ғажап дүние ғой, алыстағы аяулы қарындаспен бір сағаттық әңгіме соңы арудың елге деген сағынышы, қазақтың дәстүрі мен мәдениетіне ұласып, Ғалымжанды қонаққа шақырады. Оқиғаның ары қарай өрбуі де таңқаларлықтай. Көп ұзамай «Лениншіл жасқа» екі жігіт келіп, Ғалымжанның қолына үлкен конверт табыстайды. Ашып қараса, Шолпаннан екен. Финляндияның Сыртқы істер министрлігі арқылы шақырту жіберіпті. Бұл жолы ұжым басшысы – «Жас Алаштың» бас редакторы Нұртөре Жүсіптің алдына маңдай тіреп барып шаруасын айтты. Нұртөре де нағыз ер-азамат емес пе, «ұрыста – тұрыс жоқ» деп дем беріп, жол қаражатын толық қарастырып, ақжол тілеп аттандырады. Сөйтіп, Мәскеудегі Финляндия Елшілігіне барып виза алып, Москва– Хельсинки пойызымен сапарға шықты...

	Бұл шетелге бірінші қадам басуы еді. Таңғы бір алакеуім шақта Хамина дейтін қаласының вокзалынан келіп түсіп, жан-жағына қараса, жан баласы көрінбейді. Жат жер, тілдебілмейді дегендей, қорықпағанмен сәл-пәл қобалжу болғанын жасыра алмайды. Сөйткенше, сонадайдан, қараңғы бір тұстан кішкентай бір қыз баланы еріткен қазақ аруының сұлбасы көрінді. Сол жерде... Шолпан, айналайын, қаншыл, аршыл бала екен өзі, елге деген шексіз сағыныштың зары ма, көз жасына ерік берсін дейсің бір! «Мен қонақүйге баратынымды айтып едім, «Біз қазақ емеспіз бе, үйге жүр?!», – деп болмай үйіне алып барды, күйеуімен таныстырды, жақсы дос болдық, келесі күні таң ата бәріміз бірге қалны араладық, бұл жайлы да кезінде тебірене қалам тербегенмін», – дейді Ғалымжан досымыз. Бұл екі мысал да шығармашылық адамының қасаң қалып, тар шеңберге сыймайтындығының, еркіндікке, романтикаға құштарлығының, қаламгерлік тың ізденістерге баруға деген құлшынысының айқын айғағы. Ал мұндай жарқын мысалдар оның өзіндік өмір жолы, тәжірибесінде аз емес. Ал досымыз дейтініміз, «Атың барда жер таны желіп жүріп» деп ата-бабалар айтқандай, соңғы кезде әлгі романтикасын болмыс-бітімі мүлде бөлек Маңғыстау өңірінде жалғастыруға бел буған Ғалымжан Сәрсенбайұлының іс-қимыл харекетінде, кісілік болмысында, азаматтық ажарында, ер мінезділік қадір-қасиетінде үйлесім табар ортақ тұстарымыз да аз болмағандықтан шығар, сірә.

	Өзін-өзі парасатты ой мен пайымға, принципшіл мақсат пен жан-жақты білімділікке, біліктілікке, тек журналистика мен рухани өмір ғана емес, заманға сай қаржы-менеджмент, іс тетігін таба білуге, озық ойшылдыққа жетелеген саналы азаматтың саралы жолы, жасандылыққа жаны қас жайсаң мінезі, жымия сөйлейтін нұрлы келбеті мен тауып айтар әзіл-қалжыңы азамат ажарын айшықтай түседі. Осындайда Луи Пастердің:

	«Жан-жақты даярланған адамға ғана қолайлы жағдай туып, бақ қонады» деген сөзі еріксіз еске түседі. Мейлі бақ болсын, тақ болсын, Ғалымжан Сәрсенбайұлы сынды ұлт келешегін ойлаған сауатты да саналы азаматтар егемен еліміздің идеология майданында қырандар қонар биіктерге лайық!..





	Жұмат Тілепов-70





ҒЫЛЫМ МЕН ӘДЕБИЕТТІҢ ТЕЛ ТҰЛҒАСЫ




	Жуырда оңтүстік астанамыз Алматыда, Әл-Фараби атындағы Қазақ ұлттық университетіндегі Әуезов аудиториясында жерлесіміз, Қазақстанның еңбек сіңірген қайраткері, Халықаралық ақпараттандыру академиясының академигі, филология ғылымдарының докторы, профессор Жұмат Тілеповтің 70 жылдығына орай «Ж.Тілепов және қазақ әдебиеті тарихының келелі мәселелері» атты республикалық ғылыми-теориялық конференция өтті.

	Конференцияны университеттің филология факультетінің деканы, профессор Қансейіт Әбдезұлы жүргізіп отырды. Ол өзінің кіріспе сөзінде Ж.Тілеповті өз буындарының ішіндегі ғылым көшбасшылары санатында айрықша атап өтті. Ұлы М.Әуезовтің жарқын бейнесі төрде ілінген аудитория ішінде Жұмат Жұмалыұлының да портреті мен оған арналған кітап көрмесі көз тартады. Бұл, әрине, жиналған зал іші қаншама тарлық еткенімен де, даңқты жерлесіміз үшін көңілімізге мақтаныш сезімін ұялатты.

	ҚазҰУ-нің ректоры, техника ғылымдарының докторы, ҚР ҰҒА академигі Ғ.Мұтановтың құттықтау лебізін осы оқу ордасының проректоры Д.Ахмет-Заки оқып берді. Онда «Сізді, қазақтың аса көрнекті ғалымын, қазақ топырағында ғана емес, ТМД мен Азияның біраз елдерінде жақсы таниды. Отыз жылдан астам уақыт бойы жоғары білікті әдебиет мамандарын даярлау ісіне өз күш-қуатыңызды, біліміңізді аямай жұмсап келесіз» деген тәрізді өрнект і жолдар баршылық.

	Мерейтой иесінің ғылыми шығармашылық ізденістері турасында аталған университеттің қазақ әдебиетінің тарихы және теориясы кафедрасының доценті М.Үмбетаев баяндады.

	– Меніңше, осы күнгі қалам ұстағандарға:

	«Олай жазба, былай жаз! Олай айтпа, былай айт!» деуге академик Ж.Тілеповтің толық хақысы бар. Бұлай деуімнің себебі, Жұмекең әрі ақын әрі жазушы, ал оның қолынан шыққан мақалалардың санының өзінен жаңылысып қалдық. Ал жазған оқу құралдары мен монографиялық кітаптарының өзі бірқыдыру. Әдебиетіміздің көнеден бермен қарайғы өркендеу жолын, тарихи тағдырын, қазақ адамының көркем шығармашылықта бейнелену амал-тәсілдерін жете игерген салиқалы, ұстамды ой айта алған зерттеушілер осы күні анда-санда ұшырасады. Жоқ емес, бар, дегенмен де дәл Жұмекең секілділер сирек-ақ!» деп пайымдайды.

	Ал филология ғылымдарының докторы, Абай атындағы Қазақ ұлттық педуниверситеті қазақ әдебиеті кафедрасының меңгерушісі Т.Тебегенов ҚазГУ-ді бітірген соң, «Лениншіл жас» газеті, «Қазақстан коммунисі» журналы, «Қазақстан» , «Жалын, «Ғылым» баспаларында әдеби қызметкерден бас редакторға дейінгі, ҚР ҰҒА-ның М.О.Әуезов атындағы Әдебиет және өнер институтында кіші, аға, жетекші, ғылыми қызметкер, бөлім меңгерушісі,сонымен бірге осы институт директорының орынбасары, «Қолжазба және мәтінтану» ғылыми орталығының басшысы, Халықаралық журналистика институтының проректоры болған, «Таң шапағы» жыр жинағы мен «Ерекше күн» прозалық кітаптарының, бірнеше кітаптардың аудармашысы болған, 300-ден аса ғылыми-зерттеу мақалалары мен монографиялық еңбектердің, оқу құралдарының авторы Ж.Тілеповтің баға жетпес еңбегіне баға бере келіп: «Ғылымның зерттеу еңбектерінде қазақ тарихы мен сөз өнері шығармалары біртұтас қарастырылады. Зерттеуші ҮІІ-ҮІІІ ғасырлардағы Орхон-Енисей жазба ескерткіштерінің қазақ әдебиеті мұраларына тарихилықтың негізін салған болмысында өзіндік тың байыптаулар жасайды. Алтын Орда-Қыпшақ, Қазақ хандығы дәуірлеріндегі (ХІІ-ХҮІІ ғ.ғ.) ақын-жыраулар (Сыпыра, Асан Қайғы, Қыдан тайшы, Қазтуған, Шалкиіз, Доспамбет, Жием бет, Марғасқа, т.б.) шығармаларын ұлттық тарихымыздың айқындалған кезеңімен ғылыми тұрғыда байланыстыра тұжырымдаған ғалымның пікірі айрықша маңызды. Зерттеуші ХҮІІ-ХІХ ғ.ғ. ақын-жыраулар (Үмбетбай, Бұқар, Ақтамберді, Көтеш, Шал, Тәтіқара, Қобылан, Абыл, Есет, Түбек, Өске, Махамбет, Шернияз, Нысанбай, Жанұзақ, Байтоқ, Мұсабай, т.б.) шығармаларына арқау болған тарихи оқиғалардың, тұлғалардың тарихи-әдеби тұрғыда жырлануына байланысты байыпты ғылыми талдаулар, тиянақты қорытындылар жасайды» деп түйіндейді.

	«Егемен Қазақстан» газетіне арнайы мақала жазып, тойға құттықтау жолдаған академик С.Қирабаев Жұмекең туралы «Шын мәнісінде, ол бір кезде М.Мағауин қолға алған хандық дәуір әдебиетін дәуір жағынан кеңейте отырып кеңінен зерттеп шыққан. Бұл тұрғыда оның ХІҮ-ХХ ғасыр басындағы әдебеиетті нақтылы тарихилық бойынша тереңдей зертеген алғашқы ғалым болып саналатындығы да сондықтан» деп атап өтсе, Қазақстанның Халық жазушысы Ә.Кекілбайұлы: «Қадірлі Жұмат інім! Жетпіске толған мерейлі мерекең құтты болсын. «Мен нелерді көрмедім, мен қай жерде жүрмедім» деп Сыпара жырау бабамыз айтқандай, қолыңызға қалам алып көркем сөзге енді бауыр баса бергеніңізде сүйікті кәсібіңізден ойда-жоқта қол үзіп, иығыңызға автомат асынып, мұздай темір құрсанған қарулы қалың нөпірге қарсы кезенген кесапат күндерді де бастан өткеруіңізге тура келді. Ондай-ондай алмағайып аласапырандарда жол-жөнекей тағдыр тозаңына айнапып кетпей, бұл күндерге де аман-есен жетіп отырғаныңызға қуанамын.

	Енді, міне, халықтық болмысымызды қайта түгендеп, ұлттық рухымызды қайта тірілтіп, тарихи санамызды қайтадан қалпына келтіріп жатқан өрелі үдерістерімізде атан нардай үлес қосып жүрген абыройлы қызметіңізді, зерттеушілік зердеңіз бен атпал азаматтығыңызды зор мақтаныш тұтамын. Халқыңызбен қатар адымдап, еліңіз жетер еңселі биіктерді ойдағыдай еңсере беруіңізге шын жүректен тілектестік білдіремін» деп ағалық әрі әріптестік сәлем жолдапты.

	Көп адамдар біле бермейді ғой, «Лениншіл жаста» жүрген кезінде шұғыл әскерге шақырылып, Забайкалье округінде, Қытаймен шекаралас аудандарда қиын күндерде екі жыл әскерде болғаны да бар...

	Қатал өмір көрсе де, мойыған жоқ, қайта керісінше бидай өңінен бекзаттық болмыс, жылылық мейірім кетпеді. «Маңғыстауды сүйіп аралаған кез келген сұлу жан ол өңірдің кең жазығын, таңғы мезгілде арайлаған күн сәулесін көріп, Алла тағаланың табиғатымызды әсем етіп жаратқанына таңданбай қалмайды. Кешкісін күн батар сәтте күннің өзі Маңғыстаудың бойындағы сиқырлы көркін қимай бара жатқанын көргеніңізде жүрегіңізге ойлы бір мұң ұялайды. Бұл әсемдк пенасқансұлулықтыңартқықабатындақандай арамандар үшін әуенге қоса алмай, көміліп қалған екен дейсің! Маңғыстаудың кең жазирасы тып-тыныш, таулы-жазық мекен. Ондағы таулар өз жазығына сай биік, қарағаныңызда кеудені асқақтық кернейді. Жұмат аға өз болмысына Маңғыстаудың тыныш мезеттері мен әсем көрінісін таңдап алғандай болып көрінеді. Яки, Жұмат ағаға Маңғыстаудың мың құбылған табиғатының ерекшеліктерінен сабыр мен байсалдылыққа үндескен желсіз, қоңыр самал өпкен күндерінің сипаты үлесіне тиген» деп туған өлкесімен етене бейнелейді.

	Салтанатты жиында республикалық ардагерлер кеңесінің төрағасы Ө.Озғамбаев, Алматы қалалық ардагерлер кеңесінің төрағасы, академик Е.Омаров, баталы тілектерін айтып, қатарларына кірген «жас» ардагердің иығына шапан жапты, «жетпіске келіп сыйлы, қажетті болу оңай емес екендігін» айта келіп, жазғы демалыс орнына екі адамдық жолдама ұсынды. Құрамы үш мың адамдық университет кәсіподақ ұәымының құттықтауы да жеткізілді.

	Маңғыстаудың атжалман ару қызы, Түпқараған аудандық мәслихатының хатшысы А.Досанова өзі де оқыған ҚазҰУ 80 жылдығымен, сыйлық табыс еткен соң, той иесін облыс әкімі А.Айдарбаевтың және Түпқараған ауданының әкімі Т.Асауовтың және өлке жұртшылығы атынан құттықтап, темір тұлпарды қаржылай тарту етті. Сондай-ақ Ж.Тілеповке Түпқараған ауданының құрметті азаматы атағын беру туралы шешімге сай куәлікті тапрсырды. Додалы жиында сондай-ақ «Маңғыстаумұнайгаз» өкілі С.Керелбаев сөйлеп, ағайындар атынан қомақты тартулар ұсынды. Сөйлеушілер, тілек айтушылар сейілмеді. Олардың арасында, белгілі ақындар Ш.Сариев пен Е.Раушанов және осы жолдардың авторы арнау өлеңдер оқыса, «Қазақ әдебиеті» газетінің бас редакторы Ж.Шаштайұлы Қазақстан Жазушылар одағы хатшылығының құттықтауын жеткізіп, шапан жапты. «Қазақ энциклопедиясының» бас директоры Б:Жақып, Алматыдағы көптеген оқу ордаларының, ҰҒА Әдебиет институты басшыларының, Атырау, Жамбыл, университеттерінің өкілдері, Жұмекеңнің әр шалғайдағы шәкіртерінің ізгі лебіздері тыңдалды. Маңғыстау ауданы, Ақтау қаласы әкімдерінің тарту-таралғылары да табысталды.

	Конференция соңында Жұмат Жұмалыұлы сөз алып, жиналған зиялы қауым, алыстан-жақынан келген қонақтар мен студенттерге ризашылығын жеткізіп, ілтипат білдірді.

	Мереке кешкілік сәнді мейрамханалардың бірінде жалғасын тапты. Онда көптеген ғалымдар, ақын-жазушылар және Алматыда тұратын маңғыстаулықтар, тойға арнайы келген Жұмекеңнің тумаластары мен құрбы-құрдастары естелік әңгімелер мен құттықтау тілектер айтты. Маңғыстаулық өнер жұлдыздары Тамара Асар мен Айгүл Қосанова тамаша тойдың сәнін келтірді. Басқа да өнерпаздар шалқыта ән шырқап, мың бұрала би биледі.

	Бұл жерлесіміз, өзінің ақ адал еңбегінің жемісін жеп отырған Жұмат Жұмалыұлының шын мәніндегі абыройы асқан, мерейі тасқан күндерінің бірі болды деуге болады. Жиналған қауым оның әдеби және ғылыми жетістіктері ғана емес, адами-азаматтық өресінің биіктігіне, кісілігіне деген сый-құрметін ағыл-тегіл ақтарған, ақ түйенің қарны жарылған күн болды. Маңғыстаулық делегация да елге арқаланып, марқайып оралды. Өйткені, азаматтың абыройы – елдің абыройы емес пе?!





«ӘДЕБИЕТКЕ, КІТАП ОҚУҒА ҚҰШТАРЛЫҚ ҚАЙТА ҚАУЛАП ӨСІП КЕЛЕДІ, БҰЛ ІЗГІ НЫШАН»




	– дейді Қазақстан Жазушылар одағы (ҚЖО) облыстық филиалының төрағасы, Қазақстан Республикасының мәдениет қайраткері Ғалым Әріп



	– Ғалым Бисембіұлы, киелі өлкеміздің рухани дүниесінде соңғы кездері елеулі бір жаңалықтар, жақсылықтар болып жатқан тәрізді. Атап айтқанда, ҚЖО-ның облыстық филиалының құрылуы, өңір қаламгерлерінің республикалық ауқымдағы түрлі айтулы шараларға атсалыса бастауы дегендей. Осынау өрелі істерден сана-сезімі сергек, рухани жан дүниесі бай оқырмандарымыз хабардар болса деген тілек бар?

	– Өте орынды әңгіме қозғап отырсыз. Ендеше, әңгіме төркінін осы республика Жазушылар одағының кешегі-бүгінгі ахуалы және біздің филиалымыздың тырнақалды тірліктері турасында өрбітелік.

	Өткен ғасырдың 90-жылдарында ата-бабалар аңсаған Ұлы Тәуелсіздікке қол жеткізіп, қалай көңілдің көкке самғағаны әлі есімізде. Алайда, бұрынғы Кеңестер одағы құрамындағы елдер арасындағы экономикалық байланыстар тіні ажырап кетті. Бірді бірге жалғап, халықтың әлеуметтік ахуалын көтеру жас мемлекет үшін оңай болған жоқ. Елбасымыз осынау өтпелі кезеңде «әуелі экономика» деген табанды ұстанымда болғаны белгілі. Экономика өрлемей, елдің әлеуметтік-тұрмыстық ахуалы түзелмейтіні де ақиқат еді. Әйткенмен, ұлттық идеология, мораль, руханият арналары қағажу көріп, өгей баланың күйін кешті. Ұлт руханиятының, ұлт рухының алтын ордасы, талай ұлы жазушыларымыз, «алыптар шоғырының», Алаш көсемдерінің қасиетті шаңырағы саналған Қазақстан Жазушылар одағы мен ҚР Ұлттық Ғылым академиясы осы мезгілдерде қатты қиыншылық көрді. Бір жағынан нарықтық қатынастар адымды аштырмаса, екінші жағынан солақай жекешелендіру саясаты Одақтың киелі ғимараты, шығармашылық үйінен бастап, көлігі, жиһазы, ұсақ-түйек мүліктеріне дейін талан-таражға ұшыратты. «Қазақ әдебиеті», «Жұлдыз», «Простор», «Сын», «Әдебиет айдыны» басылымдары «Қазақ газеттерінің» құрығында кетіп, Жазушылар одағының уысынан сусып шығып кетті.

	Осынау олқының орнын толтыру, жыртықты жамап-жасқап, «бағы тайған» ғимараттарды қалпына келтіру, аталып өткен басылымдарды ҚЖО еншілігіне кері қайтару, Одақтың әр жанрлар бойынша жұмыс жасайтын ұжымын сақтап қалу көрнекті ақын, кең танымал қоғам қайраткері, іскер азамат Нұрлан Оразалин бастаған команданың мойнындағы ауыр жүк болды.

	Ауыртпалықты кезде қамытты киген азаматтар намысты қолдан бермей, талай текетірестер, соттасулар, айтысу-тартысулар арқылы, бір жағы Елбасының қолдауына ие бола отырып, жоғалғанның орнын толтырды, болмайтынды болдырды. Ұзақ жылдарғы тырбаныстың, алақан жая жүріп атқарған алуан істердің арқасында Қазақстан Жазушылар одағы еңсесін түзеп, бәз-баяғы қалпына келді деуге болады. Ал бұл орайда өзге республикаларда Жазушылар одағының мүлде жабылып қалғанын, кейбіреулерінде бірнешеге бөлініп, бөлшектеніп кеткенін ескерсек, қаны таза қазағымыздың асылдығы, тектілігі, бірлігі мен ынтымағын тағы да тани түсер едік.

	– Нұрлан Оразалиннің үш кезеңде 15 жыл отырғаны турасында көптеген басылымдар сынап жазып келеді ғой. Шынында да одан басқа басшы болуға лайықты қаламгерлер жоқ па ?

	– Бұл, әрине, мен жауап беретін сұрақ болмауы да мүмкін. Әйткенмен, Қазақстан Жазушылар одағының жуырда өткен соңғы сьезінде басқарма мүшесі болып сайлануыма байланысты, неліктен осы Оразалинге дауыс бергенімді дәйектеп айтайын.

	Мен ол кісімен бір-екі рет қана кездесіп, қарапайымдылығын, бауырмалдығын, мәдениеттілігін, зиялылығын байқағаным болмаса, әсте таныс-білістігім жоқ. Соған қарамастан екі-үш жылдықта Ақтаудағы «Нұр Плаза» ғимаратында аталып өткен заманымыздың заңғар жазушысы Әбіш Кекілбаев ағамыздың 70 жылдығы орайында ол кісімен ұшырасып қалғанымда, салған жерден:

	«Әбекеңдей ұлт феномені атанған тұлғаның туған топырағына келіп тұрып қазір қатты қысылып тұрмын. Мұндай таланттарға бай құйқалы, қазыналы өңірде біздің Жазушылар одағының филиалы болмауы үлкен қателік. Сондықтан сол филиалды құралық, сен басшылық жаса» дегені. Мен өзімнің мамандығым бойынша атқаратын қызметім бар екенін айтып, «қоғамдық негізде болмаса» деп жауап бердім. Ол кісі одан сайын қуанғандай сыңай танытты. Себебі, қысылтаяң жылдардың теперішінен қасиетті Одақты оңайлықпен алып шықпаған ғой. Жазушылар одағы Үкімет тарапынан бюджеттен қаржыландыралытын ұйым емес, еліміздегі жүздеген қоғамдық бірлестіктердің бірі ғана болғандықтан, қаржы табудың түрлі көздері ізделетіндігін, әр тиын-тебеннің есепте тұратындығын да байқадым. Келесіде бір Алматыға жолым түскенінде Одақ басынан өткен тауқыметтерді бастан-аяқ тізіп айтып берді, ол өз алдына ұзақ әңгіме. Ал мен атқарған ісім үшін жалақы дәметпейтінімді жеткіздім.

	Жалпы әңгіме ақшада емес қой, моральдық тұрғыда біздің қаламгерлеріміз де еңсе түзей бастады. Алдыңғы жылы өткен Қазақстан Жазушылар одағының 75 жылдығына төрт адам (Айтуар Өтегенов, Темір Мыңжас, Анар Шамшадинова және осы жолдардың авторы) қатысып келсе, күні кешегі өткен ҚЖО ХІҮ Құрылтай сьезіне біздің өлкемізден облыс әкімінің кеңесшісі, ұлт руханиятының үлкен жанашыры, өңірдегі рухани саладағы өркенді істердің бастамашысы әрі қолдаушысы Бекет Тұрғараев, ақын-жазушылар – Бектұр Төлеуғалиев, Айтуар Өтегенов, Темір Мыңжас, Рахат Қосбармақов, Көмек Ыбыраев, Отыншы Көшбайұлы, Серікбай Бердияров және осы жолдардың авторы қатысып, абыроймен, зор серпіліспен оралды.

	Нұрлан Оразалин туралы пікірімізді ары қарай сабақтайын. Бұл, біріншіден, үлкен ақын, қазақ поэзиясының шоқтығы биік өкілдерінің бірі. Оның образға, мөлдірде тұнық лирикаға толы ойлы өлеңдері оқыған жанның жан сарайын рахатқа бөлейді, ойландырады,толғандырады. Екіншіден, ол республикалық ауқымда жастай ірі басшылық қыметтер атқарған лауазым иесі әрі қоғам қайраткері. Мен бұл кісінің нағыз ақындық шалқуын жоғарыда айтқандай Әбіш ағамыздың 70 жылдығында ағыл-тегіл түйдектеткен шешендік сөз саптасынан аңғардым. Ал парасатты, пайымды, сабырлы да салихалы, бекзат бітімін осыдан бірнеше жыл бұрын Астана қаласында өткен «Диалог Еуразия» платформасының (біздің облыстан Ақтау университетінің проректоры Біржан Сәуірбаев екеуміз мүшесі едік) кезекті жиынына төрағалық жасаған кезінде байқадым. Жиырма мемлекеттің шәуімбас ғалымдары мен қалам қайраткерлері бас қосқан жиында және одан кейінгі берілген ас дастарханында Нұрекең екі тілде бірдей қалай шешіле, көсіле сөйледі дейсің! Іштей «міне, нағыз дара тұлға, қазақтың әрбір азаматы осындай бойлы да сойлы,ойлы болса!» деп тіледім.

	Әрине, қаламгер деген өз көзқарасын, пікірін айтпай тұра алмайтын, бұл ретте ешкімнен, ештеңеден ықпайтын еркін қауым. Хас таланттар тасты жарып шығатын гүл секілді, олардың әрбіреуі арқалы, бір-бір қасиет иесі. Бірақ, олар хас талант болса да, қайраткерлікке келгенде ондай басшылық қызметті алып жүруге қабілет-қарымы, мінезі, ұстамдылығы, шешендігі мен көсемдігі, қазақшамен бірге орысша әдеби тілде шешен сөйлеуі жетіспей жатады.

	Ал олардың Н.Оразалин атына сын айтуы теріс емес. Сын болмаса, көш ілгері жүрмейді ғой. Дегенмен, Жазушылар одағы енді-енді есін жиып, бойын түзеген кезінде «біткен істің міні жоқ, бітірген ердің кемі жоқ» деп, сардар азаматқа тағы бір сенім артылып отыр, бұл өте орынды деп ойлаймын. Менің жасы 92-ге келген әкем айтады: сын болуы керек, бірақ сынаушылар мен қорғаушылар тең жарылғанның өзінде Ол адам әрі жеңімпаз әрі мықты болып есептеледі дейді. Бұл - өмірдің түйіні.

	Енді біздің жуырда ғана заңды негізде тіркеліп, құрылған филиалымыз не тындырып жатыр десек, ауызды қу шөппен сүрте алмаймыз. Біздер күні кеше сьезден оралған соң, іле сол аптада белгілі ақын Темір Мыңжастың 60 жылдығын облыстық музыкалық-драма театрында атап өтуге атсалыстық. Алдағы уақытта ақынның шығармашылық есебін өңір бойынша жалғастырып, Мұнайлы ауданында, Жаңаөзен қаласында да атап өтсек па деген ниет бар.

	Сол сияқты Алматыға арнайы қоныс аударып, табандап шығармашылықпен айналысып жатқан әріптесіміз, «Алаш» сыйлығының лауреаты Мір Шайыр-Мырзағали Іңірбаетың осы айдың 25-і күні Алматыда Жазушылар одағының Әдебиетшілер үйінде аталып өтпекші 60 жылдық мерейтойына да облыс басшылығы өкілдерімен бірге облыстық филиал атынан қатысып, құттықтап қайтсақ па деген ниет бар. Бұл арада әңгіме елден шыққан дарынды азаматтарымыздың тірлікте бағасын біліп, оларға қолдау білдіру, көңіл бөлу баршамыздың азаматтық парызымыз деп ойлаймын. Үйкүшіктеніп, үндемей қалсақ, немесе қолды бір сілтеп мән бермесек, әлде іштарлық жасасақ, сол дұрыс болар ма еді?! Біз кеңінен толғайтын, азаматтарын қолдайтын, қорғайтын, шалқар кеңістікті сүйетін Дала перзенті емес пе едік?!

	–«Ел құлағы – елу» демекші, елу том таңдамалы жинақ шыққалы жатқаны жөнінде әңгіме қоздай түскен сыңайлы. Бұл мәселе қалай шешілуде?

	– Бұл менің көптен бергі арманым, көздеген бір нысанам еді. Көршілес Атырау облысында әкім болған кезінде И.Тасмағанбетов сол өңір ақын-жазушыларының 100 томдығын, күні кешегі Жазушылар сьезінде Елбасының құттықтауын оқып, өзі тартымды сөз сөйлеген ҚР Мемлекеттік хатшысы, менің курстасым Мұхтар Құл-Мұхаммед Қызылорда облысының әкімі болып тұрған кезінде 200 томдық Сыр өңірі жазушыларының кітапханасын шығарғанынан құлағдар едім. Ал қазір Оңтүстік Қазақстан (Шымкент) өңірі қаламгерлерінің 300 томдығы басылуда.

	Филиал құрылу үстіндегі алғашқы күндерде ардақты ағамыз Бекет Тұрғараұлына осы жәйттерді баяндай келіп, осынау қомақты дүние өмірге келсе, абырой болар еді деген ойымды айттым. Ол кісі көп ұзамай бұл мәселе бойынша облыс басшысы Бауыржан Мұхаметжановпен пікірлесіп, оның жанды шешім тапқанын, аталған таңдамалы томдарды алдағы жылы аталып өтілетін Ақтаудың 50 жылдығы және облыстың 40 жылдығына арнау қажеттігін қуанышпен айтты. Бүгінгі таңда 50 томдықты шығару алқасы құрылып, жұмыс басталу сәтін күтіп тұр. Бұл жерде айтпағым, талантты қаламгерлер өз шығармаларын іріктеп-сұрыптап, өңдеп-жөндеп дегендей, көркемдік сапаға сай дайындай бергені абзал. Мұнда арғы-бергідегі ақын-жыраулармыздан бастап, өлкеден шыққан Ә.Кекілбаев, М.Әбдіхалықов, Ж.Тілепов, А.Құдайбергенов сынды және Жазушылар одағының 15 мүшесі, тағы басқа да талантты қалам иелері қамтылатын болады. Жас дарындардың топтамаларынан өз алдына екі-үш жинақ құрастырылмақ.

	– Шынында да бүгінгідей күрделі дәуірде жас дарындар қамқорлықтан тыс қалып отырған жоқ па?

	– Өте дұрыс айтасыз. Жаңадан жазып, қалыптасып келе жатқан жастарды баулып, баптау аға буынның міндетіекендігісөзсіз.Бұлреттегазетімізгекүнделікті келіп түсіп жататын балауса өлең-жырларды қадеге жаратуда да біраз жұмыстар жасалып келеді. Жуырда маған осындай жас толқын өкілдерінің бірінен хат келді. Онда жастардың басын қосатын республикалық шаралардың мардымсыздығы, жас қаламгерлердің республикалық баспасөз беттеріне шыға алмайтындығы, республикалық мүшәйраларды атағы елге әбден танымал болған ақындардың алып кететіндігіне көңіл толмастық рәуішін білдіріпті.

	Иә, шынында да бір кездегі, яғни Кеңестер одағы кезіндегідей дәстүрлі түрде жастардың басын қосып, таланттарын ұштауға, өзара тәжірибе алмасуға, таланттарды ашып, тануға сеп болатын «Жігер» фестивалі секілді кең ауқымды шаралар өткізіліп жатпағаны рас. Әйткенмен, аймақтарда, мәселен Павлодар облысында жас ақындардың мүшәйрасы екі рет өткізілді. Сол сияқты Өскеменде де «Шығыс шынары» конкурсы дәстүрлі сипат алып жүр. Батыс облыстардың (бізден өзге) үлкенді-кішілі дарындары республикалық баспасөзде жиі көрініп жүргені байқалады. Біздің өңірде бұрын филиал болмағасын көп нәрседен сырторай да, олжасыз да қалып келгеніміз өз алдына. Енді-енді есімізді жиып, еліміздің әдеби өміріне атсалысуға мүмкіндік ауқымы кеңеюде. Аруақты ата-бабалар қолдап, сәтін салғай.

	Менің бір қатты қуанатыным, соңғы мезгілде біздің маңғыстаулық жазармандардың кітаптары түрлі баспалардан көптеп шығуда, тіпті шығармашылық бәсекелестік етек алған тәрізді. Оның ішінде көркем шығармалар да, тарихи-танымдық дүниелер де, ата-тек шежіресі де, тағы басқалай кітаптар да аз емес. Не болғанда да осының барлығы ұлттық мұра, ұлттық мұрағат. Қағазға түскеннің барлығы ұрпаққа мирас болып, тарих болып хатталып қалады. Оның үстіне, өлкемізде кітап оқуға деген құштарлық қайтадан қаулай өсуде. Бұрынғы заманның адамдарын айтпағанда қазіргі жастардың өзі белгілі авторлардың және жергілікті қаламгерлердің кітаптарын іздеп жүріп оқиды. Біздің өлкедегі кітапханалар, оқу орындары бұл бағытта үлкен жұмыстар тындыруда. Түбі ғаламтордан гөрі әдебетке құштарлық өсе түседі деген сенім бар.

	«Әдебиет –халықтың ақыл-ойы, рухани өмірінің ұрығы» дейді В.Г.Белинский. Алдыңғы буын, яғни Кеңестік қоғамның «қолтығынан шыққандар» нағыз кітапқұмарлар. Ендеше, бүгінгі ұрпақты кітап оқуға тарту, сол арқылы ұлттық тіл мен ділдің, әдет-ғұрып пен игі салт-дәстүрлердің, ең бастысы ұлттық болмыстың тіріліп, ұлттық рухтың оянуына күш салу – бүгіні мен келешегін ойлаған зерделі, зейінді елдің түбегейлі мақсат-мұраты болуға тиіс.

	– Мәдениетіміз бен әдебиетіміздің шерін тарқатып, шоғын қозғаған әңгімеңіз үшін рахмет.



	Сұхбаттасқан Әбдіғалым Сәркенов





	https://t.me/kzkitap





